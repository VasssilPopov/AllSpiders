{"url": "https://www.dnes.bg/obshtestvo/2018/10/29/fandykova-na-it-konferenciia-niama-nishto-nesmart-veche.391927", "text": "Бързото технологично развитие променя все повече градските условия, каза  кметът на София Йорданка Фандъкова на конференцията \"Технологии и единен цифров пазар: Възможности и предизвикателства\".\r\n\"Както скоро каза един колега – зам.-кмет на европейска столица - няма нищо \"несмарт\" вече. Вече говорим за развитие на градовете, в които задължително се включват дигитализацията и цифровизацията\", допълни тя.\r\nТя припомни, че в София над 40 000 са заети в ИТ сектора. Младите и образованите хора са най-големият ресурс на страната и за мен най-важния задача на национално ниво е инвестирането и дигитализирането в образованието. Не само с техника, а и с обучение и квалификация на учителите, уточни Фандъкова.\r\n                    \n                    \n                Столичната община подкрепя стартиращите компании, защото големите компании знаят как да инвестират в технологии, но малките, нови фирми се нуждаят от подкрепа и с това се занимава Общинският гаранционен фонд, в който вече са постъпили над 20 проекта, посочи Фандъкова.\r\nВъв всички училища в София от трети клас се учи компютърно моделиране, имаме и Софийска лаборатория за иновации за подкрепа на творческите умения на младите хора на възраст от 15 до 20 годишна възраст, каза Фандъкова.\r\nЗа кратък период от време направихме няколко кръгли маси свързани с кибер сигурността и с цифровия пазар, каза зам.-председателят на ГЕРБ Цветан Цветанов, при откриването на конференцията. Той изтъкна и значението на подготовката на младите хора за бъдещите предизвикателства с навлизането на новите технологии.\r\nЦифровизацията вече част от ежедневието ни, тя променя всичко около нас. Между 1995 и 2015 година стойността на ИКТ сектора е нараснал 3,5 пъти, а икономиката като цяло само 1,4 пъти, каза по време на форума еврокомисарят Мария Габриел. Най-голямо увеличение на добавена стойност на ИКТ индустрията през последните години в ЕС има в три държави - България, Люксембург и Полша, каза още Габриел.\r\nДефицит от 350 000 IT специалисти има Европа, до 2 г. той ще стигне дори до 500 000. 2 милиарда евро ще бъдат дадени за киберсигурност, за да защити и гражданите, и бизнеса, обяви още еврокомисаря, съобщава БТА.", "date": "2018.10.29", "title": "Фандъкова на ИТ конференция: Няма нищо \"несмарт\" вече!"}
{"url": "https://www.dnes.bg/zvezdi/2018/10/29/razvod-mi-dai-tri-ot-tri-i-kali-otnovo-sama.391979", "text": "Фолкпевицата Кали е рекордьорка в своя бранш не заради хитовете си, а заради факта, че има три деца от трима различни мъже. Тя се е разделила и с бащата на третия си наследник – Владимир.\r\n\"Да, разделихме се! Не живея с него отдавна. Не искам да изпадам в повече подробности, защото не ми се говори по тази тема. Чета разни сайтове и вестници, които ме цитират, а аз никога не съм говорила пред тях. Това поведение ме забавлява\", заяви пред \"България днес\" Кали.\r\n\"Чувствам се отлично. Продължавам да си общувам с бившия, но нищо повече. За мен най-важно е децата ми да са живи и здрави\", добави изпълнителката.\r\nКали и Владимир се разделяха на няколко пъти, но в крайна сметка връзката им устояваше на всички кризи. Плод на тяхната любов е най-малкият син на певицата Александър. Изглежда, че сега краят е окончателен и няма връщане назад.\r\n                    \n                    \n                Певицата многократно е показвала, че децата са най-важните в живота ѝ и няма проблем да се раздели с някой от бащите им, ако нещата не вървят. Кали има 18-годишен син Георги, както и девет години по-малко момче – Марк. И тримата са от различни бащи, но се разбират отлично и са нейната опора в трудните моменти. Неведнъж певицата е споменавала, че е в отлични отношения и с татковците, тъй като иска децата да виждат родителите си в зрели отношения и без скандали.\r\nКали се изявява и като коментатор във VIP Brother, а преди седмица влезе в шоуто с желанието да набие Ричард. \r\n\r\n ", "date": "2018.10.29", "title": "Развод ми дай: Три от три и Кали... отново сама"}
{"url": "https://www.dnes.bg/notifikacii/2018/10/29/sauditska-arbiia-izpolzvala-himicheski-oryjiia-v-iemen.391958", "text": "Убитият саудитски журналист Джамал Кашоги е бил напът да разкрие детайли за използване от Саудитска Арабия на химически оръжия в Йемен. Това съобщи в. \"Сънди експрес\", като се позова на източници, близки до Кашоги.\r\nСъщевременно разузнавателни източници, казали, че Великобритания е била информирана за заговор срещу журналиста три седмици преди той да изчезне, след като влязъл на 2 октомври в саудитското консулство в Истанбул, пише БТА.\n\n\n\n\n\r\nБританската служба за електронно следене (Правителствен център за комуникации - Government Communications Headquarters (GCHQ) е прехванала вътрешни комуникации от генералното разузнавателно управление на Саудитска Арабия. В тези комуникации се говорело за заповеди, издадени от член на саудитския кралски кръг за отвличане и връщане на Кашоги в Саудитска Арабия. Заповедите не идвали директно от престолонаследника принц Мохамед бин Салман и не се знае дали той е знаел нещо за тях. В заповедите се говорело за отвличане, но в тях \"имало и отворена вратичка за други действия, ако журналистът създава проблеми\", казали цитираните източници.\n                \n                \r\nБританското външно разузнаване МИ-6 е било информирано за това и предупредило Саудитска Арабия да се откаже от намеренията си да отвлече Кашоги. На 1 октомври МИ-6 било информирано за движение в Истанбул на група, включваща хора от саудитското разузнаване. \n\r\nЧрез канали британците предупредили саудитците, че плановете им не са добри, но последвалите събития показват, че това предупреждение не е било взето предвид, казали още източниците.\n\r\nЗапитани защо МИ-6 не е предупредило САЩ, тъй като Кашоги беше американски гражданин, източниците заявили само: \"Беше взето решение, че сме направили, каквото е по силите ни\".\n\r\nАнализатори обаче предлагат друго обяснение. Том Уилсън от мозъчния тръст \"Хенри Джаксън\", коментира, че имиджът, който бил създаден на Кашоги, прикривал неща за него. Той бил вътрешен човек в саудитския режим и е бил близък до бивш ръководител на разузнаването. \n\r\nЖурналистът бил ислямист, член на движението \"Мюсюлмански братя\", \"другарувал\" е с Осама бин Ладен и е симпатизирал на неговия джихад в Афганистан, твърди анализаторът.\r\n ", "date": "2018.10.29", "title": "Саудитска Арбия използвала химически оръжия в Йемен?"}
{"url": "https://www.dnes.bg/akoshtete-vqrvaite/2018/10/29/lichen-povod-demi-lovato-90-dni-trezva.391944", "text": "Деми Ловато отбеляза 90 дни трезвеност, съобщи майка ѝ, Диана Харт в предаването Sirius XM. Тя посочи, че се гордее с дъщеря си за това, че се бори с проблемите си с наркотиците. \r\n\"Тя направи 90 дни, откакто е трезва, и не мога да съм по-благодарна или по-горда с нея\", каза тя.\r\n \r\nДеми Ловато припадна в имението си в Лос Анджелис в края на юли, а причината беше свръхдоза. Спореше се дали певицата е приела свръхдоза хероин или фентанил, а още няма категоричен отговор.\r\n \r\nДиана Харт също сподели, че не знае какво точно е поела дъщеря ѝ.\r\n \r\n\"Не можа да кажа със сигурност. Наистина не знам\", каза майката, когато беше попитана какво е приела Деми.\r\n \r\n", "date": "2018.10.29", "title": "Личен повод: Деми Ловато 90 дни трезва!"}
{"url": "https://www.dnes.bg/temida/2018/10/29/lazar-vlaikov-shte-leji-4-g-za-ubiistvoto-vyv-vinogradec.391987", "text": "4 години затвор определи Окръжният съд в Пазарджик на бившия председател на Общинския съвет в Септември Лазар Влайков.\r\nПрисъдата е окончателна и не подлежи на обжалване, съобщиха от съда.\n\n\r\nВлайков беше обвинен, че не е взел необходимите мерки за сигурност  за личния си пистолет, вследствие на което с оръжието 6-годишно  момченце застреля Наско Тонков в ресторанта му във  Виноградец. Инцидентът стана по време на детски рожден ден миналата година.\r\nПрез май Влайков беше осъден от Районния съд в Пазарджик на 3 г. и 4 месеца затвор, след като се призна за виновен. Окръжният съд обаче е увеличил наказанието му.\r\n ", "date": "2018.10.29", "title": "Лазар Влайков ще лежи 4 г. за убийството във Виноградец"}
{"url": "https://www.dnes.bg/notifikacii/2018/10/29/padaneto-na-hindenburg-poredica-ot-zlopoluchiia-ili-teror.391966", "text": "Дирижабълът \"Хинденбург\" - най-големият и лукзосен летателен апарат, строен някога. Създаден е през 1936 година от германската компания \"Цепелин\". Летателният апарат е най-големият строен някога. Извършил е повече от 30 успешни трансатлантически пътувания.\r\nНа 6 май 1937 година \"Хинденбург\" излита за последен път. Превръща се в една от най-ужасяващите въздушни катастрофи на миналия век и слага край на една революционна за времето си идея – пътуванията с гигантски дирижабли.\r\nКатастрофата е в резултат от поредица от злополучия. Някои конспиратори умело твърдят, че трагедията е резултат от заговор, който е можело да бъде предотвратен.\r\n\"Хинденбург\" е бил величествен – дълъг 245 метра, с капацитет над 90 пътника. На борда са сервирали първите в света стюардеси. Дирижабълът бил бъдещето на круизите по въздух. Всички мечти и планове, обаче, бързо били разбити заедно с огромния летателен апарат.\r\n                \n                \r\nМашината излита на 3 май. След 77 часов полет от Германия, \"Хинденбург\" достига Ню Йорк, където на наблюдателна площадка на Емпайър Стейт Билдинг го очакват много любопитни граждани. Дирижабълът прави една обиколка над града и се насочва към базата за приземяване. Оттам му е отказано приземяване поради лошото време и дирижабълът кръжи известно време, очаквайки разрешение. Към 7 часа вечерта се получава разрешение за кацане и Хинденбург се снижава до 180 м.\r\nПо време на захождането му към пистата за кацане се появява силен страничен вятър и капитанът нарежда да направят остър завой. Заради тази рязка маневра едно от стоманените въжета се скъсва, удря и пробива една от водородните клетки. Започва да изтича водород. От влажността на въздуха и от движението на дирижабъла, той се наелектризирал и когато въжетата са спуснати, от контакта със земята протича електрически разряд към металната рамка.\r\n\r\n\r\n\r\nКатастрофата е заснета на видео. Причината за това е, че на мястото на инцидента има много журналисти и зрители, отишли да посрещнат величествения летателен апарат. Вместо празнична еуфория, обаче, видеата запечатват ужасяващи картини.  \r\nАбсолютно точните причини за инцидента не са ясни и до днес. Според някои последствията от инцидента са можели да бъдат намалени. Историци твърдят, че кацането на дирижабълът е било прибързано и екипажът е прескочил някои от процедурите по безопасност.\r\nМоментално е назначено разследване и от американското и от германското правителство. И двете стигат до заключението, че причината е искра статично електричество, която е запалила изтичащия водород.\r\nМеждународните отношения по това време са били изключително обтегнати. Нацистката партия на Хитлер е на власт в Германия и Втората световна война е на път да избухне. И САЩ и Германия много бързо решават да затворят страницата от катастрофата на \"Хинденбург\".\r\nМного конспиратори са на мнение, че инцидентът няма нищо общо с изтичането на водород. Днес все още има оцелели свидетели на тежката катастрофа на дирижабъла. Живите членове на екипажа твърдят, че свалянето на \"Хинденбург\" е саботаж.\r\nДирижабълът трябвало да бъде въплъщение на нацистката партия. Построяването му било финансирано от самия Хитлер. Фюрерът използвал грандиозната машина, за да отиде на Летните олимпийски игри през 1936 година в Берлин. На опашката си имал свастика.\r\nНякои твърдят, че в Гестапо е постъпил сигнал за евентуална заплаха над \"Хинденбург\", които лично предупредили компания \"Цепелин\". На борда на летателната машина се намирали дори служители на разузнаването, които търсили потенциални саботьори.\r\nСпоред някои дирижабълът бил свален от опоненти на Хитлер, а виновниците за трагедията се намирали на самия борд като част от екипажа или пък под прикритие като обикновен пътник.\r\nРезултатът от катастрофата води до край на една индустрия, доминирана от Нацистка Германия по онова време. Освен това, свалянето на \"Хинденбург\" остава и една срамна следа върху гордото лице на страната, която се хвали със своя технологичен и инженерен престиж.\r\nКакто вече стана ясно, на мястото на инцидента е имало множество журналисти, успели да уловят падането на дирижабъла. На нито един кадър не е уловена искра статично електричество, която да е предизвикала експлозията. Оцелелите членове на екипажа също са скептични, че това е официалната причина за инцидента.\r\nСамият капитан на дирижабъла никога не приема теорията за истина. Той отбелязва, че нито една гръмотевична буря, през която летателният апарат е преминал, не е успяла да го свали на земята. Капитан Прус дори станал свидетел на това как \"Хинденбург\" бил ударен от светкавица, но въпреки това продължил да се движи.\r\n\r\nЦелият оцелял екипаж на дирижабъла е бил разпитан. Всеки от тях имал подозрения към един определен пътник – Джоузев Шпех. Според свидетелски показания мъжът се държал странно, не се сливал с останалите. Някои дори го чули да казва, че не обича да пътува по въздух и дори е правил антинацистки коментари.\r\nСпоред разказите имал и възможност да заложи бомба. Имал две кучета, вързани на каишка близо до зоната със забранен достъп, където се смята, че е започнала самата експлозия. Шпех е забелязан да се навърта наоколо, което било против правилата. За това са му отправяни множество предупреждения по време на пътуването.\r\nДжоузев Шпех бил актобат. Вероятно е успял да се покатери и да постави някакво устройство, което да запали изтичащия водороден газ в един определен момент. Дирижабълът, обаче, закъснявал заради лоши метеорологични условия, което забавило неговото пристигане. Вероятно Шпех е планирал да взриви \"Хинденбург\" след като пътниците напуснат летателния апарат. Времето, обаче, развалило плановете му.  Според свидетелските разкази именно това е причината Шпех да стане раздразнителен, когато кацането било отменено.\r\nМъжът бил подробно разпитан, а властите не откриват никаква връзка с подобен план за саботаж на летателната машина. Шпех нямал ясен мотив и доказателствата срещу него били косвени.\r\n\r\nСред изпепелените останки на \"Хинденбург\" разследващите намират суха батерия. Била достатъчна да захрани светкавица на фотоапарат. Според разследващите това може много удобно да е част от възпламеняващо устройство.\r\nСледата води до Ерих Шпеел от екипажа на дирижабъла. Колегите му на борда знаели, че мъжът обича да се занимава с фотография и бил любител. По думите им той имал достъп до подобни батерии. Свидетели си спомнят, че стотни преди експлозията забелязали ярка светкавица. Инженер на борда дори твърди, че чул щракане от фотоапарат.\r\nШпеел бил един от малкото, които имали достъп до зоната, където се смята, че се случва взрива. Разследващите се разровили из досието на мъжа и открили и мотив – неговата приятелка в Германия е разпитвана от Гестапо заради антинацистки радикализъм.\r\nВъпреки твърденията, че подобна батерия е била намерена след останките, преки доказателства за това липсват. На мястото на експлозията не са били намерени и никакви други бомбени устройства.\r\nРазследването на трагедията продължило. През 2013 година двама инженери от институт в Тексас решават сами да тръгнат по следите на катастрофата. Двамата изпробвали всички възможни сценарии за падането на \"Хинденбург\". Прегледали обстойно всички съществуващи записи и попаднали на важни свидетели по случая.\r\nЕдин от тях бил Марк Хелд, който през 1937 г. бил 8-годишно момче. Мъжът описва, че е забелязал син огън. Това потвърдило подозренията на официалното разследване, че експлозията е възникнала заради искра статично електричество, което било натрупано след сериозната буря.\r\nВъпреки десетките конспиративни теории, оказва се, официалната версия на разследването е успяла да разреши случая. Версията най-добре пасва на откритите доказателства и свидетелските разкази.", "date": "2018.10.29", "title": "Падането на \"Хинденбург\": Поредица от злополучия или терор?"}
{"url": "https://www.dnes.bg/akoshtete-vqrvaite/2018/10/29/smeshno-i-tyjno-greshnite-resheniia-na-pravilnite-mesta.391960", "text": "\n\r\nНапоследък в София, по време или след всеки ремонт, се разразяват дискусии колко са \"направени през пръстите\" или пък шарките на плочките какви видове болести провокират.\r\nВ тази галерия обаче ще видите инженерни и архитектурни решения, чийто автори, ако направят нещо подобно в родната ни столица, ще бъдат разпънати на кръст. И редица неправителствени отганизации ще поискат публичен линч.\r\nТова са достижения на мисълта, които ще предизвикат усмивки, макар на хората, на които им се налага да живеят с тях едва ли им е смешно.", "date": "2018.10.29", "title": "Смешно и тъжно: Грешните решения на правилните места "}
{"url": "https://www.dnes.bg/zvezdi/2018/10/29/megz-i-nikoleta-skandaliziraha-s-helouinski-kostiumi.391977", "text": "Остават само два дни до Хелоуин, който набира все по-голяма популярност у нас. Естествено, това е миг, в който могат да \"блеснат\" и родните ни звезди. \r\nПлеймейтката Николета Лозанова заложи на тема \"грях\" и пусна кадри, в които е пременена като монахиня с Библията в ръка. Разбира се, фотосесията е според нейния прочит – еротична и предизвикателна.\r\n \r\nБрюнетката е прикрила даденостите си само с черни лепенки, а прозрачното ѝ боди е допълнено с лачени чизми.\r\n \r\nНиколета всяка година \"почита\" празника, като избягва да бъде в популярните образи на вещица или зомби. Миналата година тя избра да бъде зловеща булка, окъпана в кръв.\r\n\r\n ", "date": "2018.10.29", "title": "Мегз и Николета скандализираха с хелоуински костюми"}
{"url": "https://www.dnes.bg/obshtestvo/2018/10/29/maiki-pak-na-protest-ne-priemat-izvinenieto-na-simeonov.391991", "text": "\nДнес е поредният ден на протести за оставката на вицепремиера Валери Симеонов и след неговото извинение заради \"уж болните деца\".\n\nДокато в парламента обмислят как да променят новите закони, преди да бъдат окончателно приети, на улицата хората продължават да искат Симеонов да се оттегли, предаде bTV.\r\nТази вечер протестиращите тръгнаха в шествие от сградата на Министерския съвет до Софийския университет. Настояват вицепремиерът Валери Симеонов да подаде оставка заради коментара му по повод законопроекта за хората с увреждания.\r\nТе не приемат извинението му, според тях е направено под натиск. Към недоволството се присъединяват музиканти и певци, a на футболния мач между „Левски” и „Верея” миналата седмица агитката на сините изрази подкрепата си към майките като разпъна транспарант \"Господин уж политик, пожелаваме ти да си уж здрав\".\r\n ", "date": "2018.10.29", "title": "Майки пак на протест, не приемат извинението на Симеонов"}
{"url": "https://www.dnes.bg/notifikacii/2018/10/29/izdirvaniiat-za-boia-v-myglij-se-predade-s-advokata-si.391949", "text": "Тази сутрин издирваният за боя над полицаи в Мъглиж е бил задържан. \r\nТой се е явил в полицейското управление на Казанлък, придружен с адвоката си, съобщи старши комисар Георги Хаджиев, директор на МВР - Стара загора, цитиран от БТА.\r\nНападателят на полицая от вчера е 23-годишен жител на квартала. Задържан е за 24 часа.\r\nТрима души са задържани в ареста, като двама от тях са с криминално досие и излежани присъди. Предстои да бъдат разпитани. Ще се иска задържането им за 72 часа.\n\n\r\nПрипомняме, че тримата бяха задържани след като беше подаден сигнал за незаконни състезания с каруци. При опити на полицията да изясни ситуацията екипите на МВР бяха нападнати от ромите. \r\n                \n                Заради инцидента младежи на 23 и 22 години загинаха на пътя Стара Загора-Казанлък и една от версиите за катастрофата е каруца без светлини, която се е движила по главния път през нощта, за да участва в незаконната гонка. \r\nДнес е погребението им в Казанлък, където вчера беше обявен ден на траур.\r\nНад 10 са актовете, направени от инспектори за използването на незаконни каруци в ромския квартал, но нито един от тях не е платен. Само на един нарушител са направени 4 акта, каза за БТА д-р Душо Гавазов, замесник-кмет на Общината.\r\nПо официални данни в квартала, който се намира на границата на подбалканския път София- Бургас, живеят 870 жители. По неофициални данни са близо 1200 и в разликата са и тези, които обикновено стават инициатори за инциденти, коментира пред БТА д-р Гавазов.\r\nВ момента обстановката в населеното място е спокойна, нормален е достъпът до общинските учреждения, училище и детски заведения, каза зам.-кметът на Община Мъглиж.\r\nПродължава засиленото полицейско присъствие в подбалканската община.", "date": "2018.10.29", "title": "Издирваният за боя в Мъглиж се предаде... С адвоката си"}
{"url": "https://www.dnes.bg/snimka-na-denia/2018/10/29/vremeto-utre-ostava-toplo-iasno-i-slynchevo.391938", "text": "През следващото денонощие ще се задържи топло за края на октомври. Атмосферното налягане няма да се промени съществено, ще е около средното за месеца.\r\nПрез нощта ще преобладава ясно, утре - слънчево време. Ще има разкъсана висока, в отделни котловинни райони преди обяд и ниска слоеста облачност. Ще духа слаб, в планините и северно от тях - до силен южен вятър.\r\nМинималните температури ще са предимно между 10 и 15 градуса, а максималните между 24 и 29 градуса, според \r\nНад Черноморието ще преобладава слънчево време. Ще духа умерен южен вятър. Максималните температури ще са между 22 и 25 градуса. Температурата на морската вода е около 17 градуса. Вълнението на морето ще е 2-3 бала.\r\nНад планините облачността ще е променлива, почти без валежи. Ще духа умерен и силен югозападен вятър. Максималната температура на височина 1200 метра ще е около 18 градуса, а на 2000 метра - около 11 градуса.", "date": "2018.10.29", "title": "Времето утре: Остава топло, ясно и слънчево"}
{"url": "https://www.dnes.bg/politika/2018/10/29/akciiata-v-agenciiata-izzeti-kompiutyri-dokumenti-aresti.391959", "text": "\n\r\nСлужители на Специализираната прокуратура изнесоха от Държавната агенция за българите в чужбина два кодирани компютъра и пликове с документи.\n\n\r\nЗадържано е и част от ръководството на ДАБЧ, каза пред журналисти заместникът на главния прокурор Иван Гешев. \r\n\"Действията по разследването продължават и към момента. Повече подробности могат да бъдат казани най-рано в сряда. Касае се за наказателно досъдебно производство, наблюдавано от Специализираната прокуратура, с което работим с колегите от КПКОНПИ“, коментира Гешев. \r\nПо думите му става въпрос за производство за организирана престъпна група, занимаваща се с длъжностни престъпления, документни престъпления и подкупи.\r\n                    \n                    \n                \"Към този момент се работи с над 20 лица. Задържано е част от ръководството на ДАБЧ, включително и председателят и главният секретар. Работи се със зам.-председателя на Агенцията“, каза още Иван Гешев, цитиран от \"Фокус\".\r\nПовече от четири часа продължи акцията на Специализираната прокуратура в Държавната агенция за българите в чужбина. Сигналът, по който е започнало разследването, е за издавани документи за български произход срещу няколко хиляди евро.\r\n\r\n \r\n \r\n ", "date": "2018.10.29", "title": "Акцията в Агенцията: Иззети компютъри, документи, арести"}
{"url": "https://www.dnes.bg/obshtestvo/2018/10/29/bylgarskite-deca-i-drogata-kakvo-napravi-dyrjavata-za-tiah.391972", "text": "Има една сфера в България, която вече удави във водовъртежа си от безизходност хиляди семейства. Става дума за наркотиците и за децата, които посягат към тях. Нека не наричаме всички наркомани или дори зависими, някои изтеглят късата клечка и загробват и своя, и живота на семействата си. Много други се движат на опасната граница на експеримента, което няма абсолютно никакво значение, когато се стигне до арест, пише \"\".\n\r\nСтигнали дъното или устремили се към него, всички тези деца под 18 години имат една обща характеристика - те са успели да доведат близките си до стрес, отчаяние, мъка. Само едно съмнение стига, за да влезе в ума на родителя ужасната мисъл, че детето му може да умре внезапно. И тази мисъл далеч не е без покритие: не са един или два случаите, в които първата доза причинява смърт или доживотна инвалидизация.\n\n                    \n                    \n                \r\nКакво направи държавата през годините, за да помогне на тези семейства? За да помогне и на себе си в крайна сметка, защото човек, който е експериментирал, но се е отказал и се е върнал в правия път, става съвсем редови член на обществото и плаща данъци. Дори стигнал до зависимостта, но намерил адекватна помощ и подкрепа, той напълно може да се завърне отново към обществото. И да плаща данъци.\r\nОще в първите дни на 2006-та година тогавашните законотворци промениха НК в частта му за наркотиците и премахнаха текста, според който притежател на доза за лична употреба не подлежи на съдебно преследване. Аргументът тогава беше изцяло популистки - цитираха се някакви майки от Благоевград, които призоваха за тази промяна и парламентът, виж ти, веднага ги чу. Вносител беше депутат от НДСВ. Хиляди други майки и малцината специалисти от цялата страна останаха като попарени, но запята веднъж, тази песен не спря въпреки всичките разумни доводи. Тя направи това, което направи. И което всички, запознати с тънкостите в тази сфера, очакваха да се случи със свити сърца.\r\nНищо не е такова, каквото изглежда\r\nТази промяна подкара към арестите всяко заловено с една цигара марихуана или една доза хероин момче или момиче. В същото време държавата отказа да въведе задължителното лечение, прието в други страни, защото имало къде да се лекуват. Според НК, единственото място, където можели да се лекуват посягащите към наркотици, е затворническата психиатрия в Ловеч.\r\nТам се лекуват хора, психично болни. И пак там, на същото място изпратиха човек от Пловдив, който отряза главата на баща си, свари я в тенджера, а с кръвта заля полицаите. Е, точно към това място държавата насочи според законите си наркозависимите. И това далеч не е всичко. Наркопазарът реагира на промяната от 2006-та на момента и в Столипиново започнаха да се предлагат стаички за 1 лев, където клиентът да си бие хероина във вените.\r\nКато резултат още същата година имаше два смъртни случая - намериха студент мъртъв на улицата в Столипиново, а момиче от Асеновград, обявено за издирване, беше открито на бунището пак там, на четвъртия ден, след като бе използвала услугата \"стая за 1 лев\".\r\nДругият резултат от популистката и без всякаква мисъл промяна тогава беше отказът от лечение. Не че много се предлагаше и тогава, но след въпросната промяна пък стана като табела на главата: \"Ела ме арестувай\".\r\nВъзрастта на първия опит на наркотици е ниска. Мнозина посягат към новите дроги, които причиняват психотични разстройства. Най-скандалното беше, че тогава поправката бе нанесена след като химици от лаборатория в Опицвет се измъкнаха от правосъдието, след като бяха заловени с десетки килограми прекурсори на място. Оказа се, че това било за лична употреба.\r\nДнес се предлага арест на възрастен да бъде премълчаван пред близките за 48 часа, а на дете - за 24 часа. Каквито и уговорки да се правят, каквито и прецизирания да се визират, ясно е какво предстои. Ако у нас се прецизираше каквото и да е, хаосът нямаше да бъде чак толкова голям. На това вече никой не вярва.\r\nВ тази сфера хаосът е направо садистичен\r\nСъщите тези хиляди семейства, които от 2006-та година досега само стават все повече и все по-уязвими, ще бъдат подложени на още по-голям стрес. Най-големият. Какво, според вносителите на това предложение, си представят, че мислят семействата на наркоманите до 18 години, че и повече, когато нямат новини от тях? Не гадайте, мислят си, че са умрели. Идеята за арест им идва по-нататък като спасителен вариант. Първо изживяват ужаса. Системният хаос в страната е повсеместен, но точно в тази сфера е направо садистичен. В момента възрастта на първия опит на наркотици е съвсем ниска, модни на пазара са новите дроги, които причиняват психотични разстройства.\r\nДеца до 18 години няма къде да бъдат лекувани. И не си мислете, че може би някъде ще ги вземат и хайде, нека да опитаме - не, чисто и просто НЯМА къде да бъдат лекувани. На този фон, на фона на пълния отказ на държавата да се погрижи за този важен проблем, сега тя се готви да удари като с парен чук хората, които и без това не могат да си поемат въздух. Семействата и без това едва дишат. Колко му е.\r\nДевет години е бродила полудялата Виола Каравелова със снимката на съпруга си Йосиф Хербст по софийските улици през 20-те и 30-те години на миналия век с въпроса: \"Знаете ли къде е мъжът ми?\" Пак ли същото ни чака?\r\n", "date": "2018.10.29", "title": "Българските деца и дрогата: Какво направи държавата за тях?"}
{"url": "https://www.dnes.bg/obshtestvo/2018/10/29/operaciia-istoriia-ne-zabraveniiat-geroi-vlado-chernozemski.391968", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИсторията на Владо Черноземски дълго време бе забранявана и забравяна. Българинът, който на 9 октомври 1934 година убива в Марсилия сръбския крал Александър I Караджорджевич и френският външен министър Луи Барту, дълги години бе потънал в забвение.\n\r\nТози атентат най-често е определян като съвместно действие на ВМРО и хърватските усташи, поради което дълго време в историята ни, особено по времето на социализма, той е определян като извършен от профашистки фигури.\r\nЗа сърбите, чийто крал той е убил в Марсилия през октомври 1934, той може да е \"терорист\" и \"атентатор\", но за нас българите той би трябвало да е герой, отмъстил за извършеното от сърбите в Македония и пренесъл се в саможертва. След атентата той е буквално пребит от ожесточената тълпа и умира малко по- късно от раните си, като преди смъртта си не издава никого\", разказа в \"Операция История\" по Bulgaria ON AIR журналистът Мария Цветкова.\n                    \n                    \n                \r\nВладо Черноземски, с рождено име Величко Димитров Керин, родом от днешен Велинград, е бил изключително хладнокръвен и много добър стрелец, за това е избран да осъществи покушението над югославския крал Александър Караджорджевич, който е бил известен със своята ненавист към България.\r\n\"Той е направил тази саможерства в името на българите, които са останали по политически причини извън пределите на България\", отбеляза Цветкова.  Тя припомни, че Александър Караджорджевич е проявявал често ненавистта си към българите.\r\nУплашено от последствията Царство България обявява национален траур в памет на Александър Първи, който е прочиствал от Македония всичко българско.\r\n", "date": "2018.10.29", "title": "\"Операция История\": (Не)забравеният герой Владо Черноземски"}
{"url": "https://www.dnes.bg/temida/2018/10/29/specsydyt-opravda-daniel-mitov-i-osydi-zamestnika-mu.391986", "text": "Специализираният наказателен съд произнесе оправдателна присъда за бившия външен министър Даниел Митов, но осъди на 4 години затвор и глоба неговият заместник Христо Ангеличин.\n\nМитов беше обвинен за престъпление по служба, а Ангеличин - в безстопанственост.\r\nСпоред съда бившият зам.-външен министър не е упражнил достатъчно контрол при своите служебни действия и поради това са настъпили значителни вредни последици за МВнР,  предаде БТА.\r\nРешението на съда подлежи на обжалване и протест пред по-горната инстанция.", "date": "2018.10.29", "title": "Спецсъдът оправда Даниел Митов и осъди заместника му "}
{"url": "https://www.dnes.bg/stranata/2018/10/29/vlak-ubi-dete-v-ruse-stoialo-blizo-do-relsite.391963", "text": "Дете на видима възраст 11-12 години е убито от влак в Русе.\r\nИнцидентът е станал в 13:35 часа при преминаване на локомотив с три вагона между гарите Русе и Русе-разпределителна, съобщиха от \"Холдинг БДЖ\" ЕАД.\r\nМашинистът забелязва детето да стои в близост до железния път и подава многократен звуков сигнал. Въпреки това то не се е отместило.\r\nДвижението на влаковете в района е преустановено поради извършване на следствени действия.\r\nДо тяхното приключване е организиран превоз с автобуси за пътниците от преминаващите през участъка пътнически влакове.\r\n ", "date": "2018.10.29", "title": "Влак уби дете в Русе, стояло близо до релсите "}
{"url": "https://www.dnes.bg/notifikacii/2018/10/29/po-3000-za-zaginalite-v-samoletnata-katastrofa-v-indoneziia.391955", "text": "Застрахователната компания Джаса Рахарджа (Jasa Raharja) ще изплати до 50 милиона индонезийски рупии (3285 долара) на всяко от семействата на жертвите от катастрофата на самолет на компаният Лайън еър (Lion Air), който се разби край остров Ява, съобщи индонезийската информационна агенция АНТАРА, цитирана от ТАСС.\r\nСемействата на загиналите ще получат до 50 милиона рупии. Компанията ще заплати лечението на всеки от пострадалите до 25 милиона рупии или близо 1642 щ. долара.\r\nСамолет Боинг 737 на бюджетната авиокомпания Лайън еър, изпълняващ полет от Джакарта до град Панкалпинанг падна днес в Яванско море близо 13 минути след излитането си от столичното летище по засега неизяснени причини. На борда на самолета е имало 189 души.", "date": "2018.10.29", "title": "По $3000 за загиналите в самолетната катастрофа в Индонезия"}
{"url": "https://www.dnes.bg/stranata/2018/10/29/bylgarskite-babi-bedni-no-letiat-edni-pari-prez-balkona.391896", "text": "Бедни баби, които взимат минималната пенсия в страната, която чак от другата година ще стане 220 лева, са хвърлили 30 хил. месечни възнаграждения през балкона, показва статистиката на МВР.\r\nЖените, които са около 90% от измамените само за година, са наброили над 6 млн. лева на телефонни измамници.\r\nРекордът по бройка измамени държи София със 120 преметнати жени, по изхвърлени суми обаче рекордьор са областните дирекции в най-бедния регион в страната – Северозападна България. Там са дадени една трета от сумите за година.\n\n\n\r\nНай-често жертви на този тип измами стават хора на възраст между 71 и 80 години. 93% от мошениците пък са мъже на възраст между 18 и 35 години.\r\n                    \n                    \n                Жените са включени в бандите основно като помощнички и основната им роля е да реват по телефона и да се правят на жертви, близки на потенциалните измамени.\r\n\"Не случайно мошениците избират по-бедните региони. Там са сигурни, че хората колкото и да имат, ще ги дадат. Бройката на измамените там не е по-голяма, но пък хората са склонни да дадат и последния си лев. Дали това идва от трудността с работа със съвременните устройства за комуникация, или просто от наивността на хората, ние не знаем. Само знаем, че отчитаме ръст в разкриваемостта. През миналата година тя е била 9%, докато през тази надхвърля 16 на сто. Това обаче не спасява хората, тъй като и опитите скачат и стават все повече. Една група може да завърти до 1000 обаждания за ден. От тези 1000 души, все няколко ще се вържат на думите им и ще си дадат парите\", обясниха пред \"Мнитор\" от \"Национална полиция\".\r\nОт там предоставиха и данни за измамите по градове. От началото на годината само по сюжета \"полицейска акция\" са изгорели близо 600 души в страната, които са били подведени, че помагат на органите на реда.\r\nИзмамниците най-често правели реализации, понякога дори и за по 1000 лева в София, където преметнатите са 120, следва Пловдив с 55 удара, Варна с 52, Разград с 39, Сливен с 38 и Търговище с 37.\r\n\"Статистиката показва, че най-много като брой са в големите градове. Като обща печалба обаче парите са най-много в малките населени места. Е, за последните месеци цифрите малко се обърнаха, тъй като в София само за известно време възрастен мъж даде 600 хил. евро на измамници, а друга жена пък наброи същата сума, но в левове, с което статистиката претърпя обрат с над 1,6 млн. лева. Подобни удари обаче са единични и се надяваме да няма повече хора, които така да се доверяват. Паралелно с това работим по разкриването на мошениците\", обясниха разследващите от СДВР.\r\nОт там дават за пример и данните от прокуратурата, според които двойно е нараснал броят на предадените на съд телефони измамници.\r\n\"За 2017 г. заявените телефонни измами и опити за такива са били 281, като този брой е около два пъти по-малък в сравнение с 2016 г., когато са били 515. От началото на 2018 г. досега са около 140 броя. За периода от 2017 г. досега са осъдени 8 души и са повдигнати обвинения на 11 души. Напоследък извършителите действат от чужбина, с чужди телефонни номера и чрез подставени лица - т.нар. мулета, затруднява разкриването им\", обясниха от Районна прокуратура в София.", "date": "2018.10.29", "title": "Българските баби – бедни, но летят едни пари... през балкона"}
{"url": "https://www.dnes.bg/usa/2018/10/29/za-helouin-7-raneni-pri-strelba-v-bar-v-kaliforniia.391967", "text": "Седем човека са били ранени при стрелба в нощен клуб в американския град Ривърсайд, щата Калифорния, предаде ТАСС, като се позова на властите.\r\nВсички пострадали са приети в болница. Полицията съобщава, че по случая се води разследване.\r\nЗа момента няма информация дали има задържани за стрелбата.\r\nСпоред телевизия Ен Би Си няма опасност за живота на ранените.\r\nПо времето, когато е станала стрелбата, в клуба е имало празненство за Хелоуин.", "date": "2018.10.29", "title": "За Хелоуин... 7 ранени при стрелба в бар в Калифорния"}
{"url": "https://www.dnes.bg/eu/2018/10/29/es-ne-e-gotov-da-izostavi-smianata-na-vremeto-zaradi-2-3-strani.391941", "text": "Европейският съюз няма да успее да се откаже от смяната на часовото време два пъти годишно от 2019 година, тъй като няколко страни имат резерви. Това заяви днес австрийският министър на транспорта Норберт Хофер, цитиран от ДПА.\r\nТой е домакин на неофициална среща на европейските министри на транспорта в град Грац днес, където те ще обсъдят предложението на Европейската комисия да бъде изоставено преминаването към лятно часово време между пролетта и лятото, пише БТА.\n\n\n\n\r\nВажно е да се избегнат \"кръпки\" от различни часови зони в ЕС, подчерта транспортният министър на Австрия, коята в момента е ротационен председател на ЕС.\r\n                    \n                    \n                Според Хофер две или три страни членки не искат да въвеждат промените през 2019 година, защото техническата подготовка в авиотрафика и други сектори може да отнеме 18 месеца.\r\nПри онлайн анкета, проведена неотдавна в ЕС, 84 процента от участвалите 4,6 милиона души подкрепят премахването на смяната на часовото време.\r\nВ допитването на Европейската комисия от началото на юли до средата на август взеха участие 4,6 милиона души. Това е рекордно участие в онлайн сондаж на ЕС.\r\nА от хората, предпочитащи да спре смяната на часовото време, повечето предпочитат да се запази за постоянно лятното часово време.\r\nВ България бизнесът се обяви за припознаване на лятното часово време. 51% от участвалите в националното допитване на Министерството на енергетиката са посочили, че са именно за него.\r\nВ анкетата са участвали над 17 000 души, като 96% от тях са гласували \"за\" преустановяването на сезонните промени на часовото време.\r\nОт тях  51% са \"за\" за установяване за постоянно на лятно часово време, 38% са \"за\" установяване за постоянно на зимно часово време,  7% са \"за\" да спре местенето на стрелките, но не са уточнили предпочитания към лятно или зимно време.\r\nЛятното часово време е въведено в България през 1979 г. като система за спестяване на енергийни разходи чрез увеличаване на използването на дневна светлина.\r\nСпоред предложената от ЕК сега директива, последната възможност за промяна на часовото време ще бъде през октомври 2019 г., ако сме избрали зимно часово време. Ако изберем лятното, за последен път ще преместим стрелките през март 2019 г. Страната трябва да уведоми ЕК за своето решение шест месеца преди промените да породят действие.", "date": "2018.10.29", "title": "ЕС не е готов да изостави смяната на времето... Заради 2-3 страни"}
{"url": "https://www.dnes.bg/pop/2018/10/29/novata-vylna-v-bg-muzikata-rafael-i-negovite-istini.391969", "text": "\r\nРафаел Пашамов осъществи първите стъпки към своята мечта - да се реализира на музикалната сцена, с участието си в последния сезон на \"Гласът на България\". Той достигна до финала, а Графа реши да му подаде ръка и да застане зад него с лейбъла си \"Монте мюзик\". Последва първата му авторска песен - \"Магнит\", а вече е факт и второто му парче - \"Нови истини\". За нея твърди, че е резултат от промяната в него.\n\r\n\"Нови истини\" остава в съзнанието още след първото слушане. Той е автор на текста, а музиката е на Весел Ценов – Algoriddim. Със звучене, в стила на световните тенденции и запомнящ се текст, Рафаел прави сериозна втора крачка в своя професионален музикален път. Видеото е заснето от режисьора Павлин Иванов – Bashmotion и проследява малките моменти, които оставят трайни следи в отношенията между двама души.\n                    \n                    \n                \r\n\"За мен е изключително важно да зная кой съм и какво правя. Използвах израза \"Нови истини\" като метафора за укрита истина или лъжа във взаимоотношенията ни с любимите хора. За съжаление най- близките ни често ни нараняват, минах през тежък период, но в последна сметка така се роди идеята за втория ми сингъл\", разказва Рафаел.", "date": "2018.10.29", "title": "Новата вълна в БГ музиката: Рафаел и неговите истини"}
{"url": "https://www.dnes.bg/stranata/2018/10/29/greshen-stop-i-4-ma-futbolisti-ginat-na-pytia.391947", "text": "Редица грешки са причина за тежката катастрофа на 13 септември до Горна Студена, при която загинаха четирима футболисти. Това става ясно от изследване на Института по пътна безопасност, съобщи БТА. \n\n\n\r\nЕдна от причината за катастрофата е сгрешената организация на движението. Грешно е поставен и знак \"Стоп\" с неправилни технически характеристики.\r\nЛипсата на видимост и крайпътни съоръжения и знаци са объркали шофьорите на колата и камиона.\r\nПрипомняме ви, че при зверския удар загинаха Димитър Кушев, Георги Вълчев, Генчо Стефанов и Ивелин Ивов, всички играчи на третодивизионния ФК \"Павликени\".\r\n                    \n                    \n                Първоначално от полицята съобщиха, че колага им внезапно е изскочила на пътя Плевен-Русе, като водачът не е спрял на знак \"Стоп\".\r\nАвтомобилът на младежите бе открит на около 50 метра от мястото на удара.\r\nНаложи се е смачканата кола да бъде разрязана от пристигналите на място пожарникари, за да бъдат извадени телата на загиналите.", "date": "2018.10.29", "title": "Грешен \"Стоп\" и 4-ма футболисти гинат на пътя"}
{"url": "https://www.dnes.bg/akoshtete-vqrvaite/2018/10/29/koi-sa-nai-jelanite-kostiumi-za-helouin.391943", "text": "Остава около месец до любимия на много тийнейджъри празник Хелоуин. От Printerest и Lyst вече разкриха кои са най-популярните костюми за 2018 г. Ако и вие обичате да се маскирате за празника, може да вземете някоя идея от този списък.\r\n\r\n \r\nФилмът, базиран на живота на Тоня Хардинг, стана истински хит. Той бе показан на голям екран през декември 2017 г. От Printerest съобщават, че има покачване в търсенията на снимки на бившата състезателка по фигурно пързаляне. От Lyst пък забелязват ръст в продажбите на поли, обличани при фигурно пързаляне.\r\n \r\n\r\n\r\n\"Ривърдейл\" стана любим сериал на тийнейджърите по цял свят. В него гимназисти се опитват да разнищят тъмните тайни, които градът, в който живеят крие. За учениците и студентите е много вълнуващо да влязат в роля на някой от любимите им герои за Хелоуин.\r\n \r\n", "date": "2018.10.29", "title": "Кои са най-желаните костюми за Хелоуин?"}
{"url": "https://www.dnes.bg/obrazovanie/2018/10/29/oshte-pari-za-matematika-tehnika-sport-izvyn-chasovete.391946", "text": "В проектобюджета, който вчера прие правителството и ще бъде предложен на Народното събрание, са предвидени 25 милиона лева за дейности по интереси на учениците за следващата календарна година. Това съобщи министърът на образованието и науката Красимир Вълчев, след като награди училища и учители, участвали най-активно в Европейската седмица по програмирането и кодирането.\r\nИскаме училищата да организират минимум 40% от дейностите в областта на математиката, природните науки, техниката и технологиите. Целта е да се провокира ранният интерес на учениците към тези области на науката, да се задълбочи придобиването на тези компетентности и да се разшири базата от специалисти в информационните технологии и в инженерните науки, обясни министър Вълчев.\r\n                    \n                    \n                Той каза, че ще бъдат финансирани дейности по интереси на учениците във всички области - в спорта, в изкуствата и културата, в здравното и екологичното образование, като всички предмети и компетентности, които трябва да усвоят учениците, ще бъдат подпомогнати с дейности по интереси. Така ще се продължат извънкласните дейности в училищата, които се финансираха с европейски средства по проекта \"Твоят час\".\r\nИма информационна система, в която се регистрират всички доставчици на дейности по интереси, като това могат да са външни физически и юридически лица, но основната част от дейностите се организират от учителите, каза министър Вълчев.\r\nТой добави, че учениците заявяват своите желания в какви дейности искат да участват чрез анкета и се сформират групи за съответните извънкласни форми. Новото е, че чрез публикуван нормативен акт за обществено обсъждане искаме да осъществим няколко политики.\r\nЕдната е свързана с това да насочим повече дейности по интереси в математиката, природните науки и техниката, защото по тези предмети имаме най-голям спад на образователните резултати, обясни Красимир Вълчев. Той добави, че имаме нужда повече ученици и студенти да се включат в технически и инженерни професионални направления, и този интерес трябва да бъде провокиран от най-ранна възраст.\r\nЩе се опитаме и да \"отворим\" повече образователните институции, като минимален процент от дейностите ще се водят от външни лица, ще се изработват програми между училищата и общините за посещения на различни институции и за ранно кариерно развитие, добави министър Вълчев. Той каза, че могат да участват музеи, читалища или спортни клубове, за да се разнообразят дейностите по интереси на учениците.\r\nС дейности по интереси ще се опитаме да стимулираме също играта и изучаването на шах в училищата, като тази възможност я има в учебния план на някои държави, а в други - в избираемата подготовка за учениците, съобщи министър Вълчев. Той отбеляза, че задължение на училищата ще е, където има заявен интерес към шаха от учениците, да се предложи такава дейност.\r\nТова трябва да стане независимо от броя на учениците и дори само едно дете да иска да играе шах в училище, това трябва се организира в дейност по интереси или в целодневната организация в клас, каза образователният министър. Той съобщи, че се урежда и статутът на кариерните консултанти и се предлага промяна, като \"най-големите досиета, свързани с личностната подкрепа на учениците, ще могат да се водят електронно от учителите\".\r\nРегламентира се и допълнителното обучение за преодоляване на образователни трудности до 200 часа, като то ще се финансира по проект, който ще започне от следващата година по ОП \"Наука и образование за интелигентен растеж\", информира министър Вълчев. По думите му \"факт е, че много деца имат натрупани изоставания и образователни трудности, които трябва да бъдат компенсирани с допълнително обучение, което ще е както в събота и неделя, така и през ваканциите\". Това обучение ще е до 200 часа, защото има деца, които не знаят добре български език не само след първи клас, но и в други \"по-високи\" класове, коментира министърът. (БТА)", "date": "2018.10.29", "title": "Още пари за математика, техника, спорт... извън часовете"}
{"url": "https://www.dnes.bg/obshtestvo/2018/10/29/borisov-turciia-osven-sysed-ostava-vajen-nash-partnior.391988", "text": "Премиерът Бойко Борисов присъства на откриването на новото летище в Истанбул.\r\n\"За мен е чест и удоволствие да участвам в тържественото откриване на новото летище в Истанбул, което се провежда на националния празник на съседна, приятелска и съюзническа Турция – 29 октомври\", заяви министър-председателят Бойко Борисов пред президента на Турция Реджеп Тайип Ердоган, който го посрещна преди тържествената церемония.\n\n\r\n\"Убеден съм, че новото летище в Истанбул е не само огромен принос за развитието на транспортната инфраструктура, за контактите между хората и за развитието на търговско-икономическите отношения. То е значителна стъпка в реализирането на инфраструктурната свързаност на региона с ЕС, която бе сред приоритетите на българската външна политика по време на Българското председателство на Съвета на ЕС\", подчерта Борисов пред турския президент.\r\n                    \n                    \n                Българският премиер беше категоричен, че освен непосредствен съсед на България, Турция остава и важен партньор в области като миграцията, борбата с тероризма, енергетиката, земеделието и животновъдството, търговията, съобщиха от правителствената пресслужба.\r\n\"Вярвам, че откриването на новото летище символизира както нашите досегашни съвместни успехи, така и бъдещото ни сътрудничество, взаимно доверие, толерантност и мир\", посочи още Борисов.", "date": "2018.10.29", "title": "Борисов: Турция освен съсед, остава важен наш партньор!"}
{"url": "https://www.dnes.bg/eu/2018/10/29/politicheskiiat-nekrolog-na-merkel-tia-ocelia-no-koi-shte-e-sled-neia.391954", "text": "Политическият некролог на Ангела Меркел бе писан на няколко пъти след миналогодишните разтърсващи федерални избори в Германия, на които нейният десноцентристки Християндемократически съюз (ХДС) се срина до 33 процента от гласовете. Оттогава ХДС и сестринската му баварска партия Християнсоциален съюз (ХСС), продължават да вървят надолу. Провинциалните избори в Хесен, както се очакваше, бяха поредното съкрушително, вероятно фатално, отхвърляне за германския канцлер.\n\r\nМеркел оцеля толкова дълго, защото е на много по-високо ниво от своите съперници. На поста от 2005 г., тя е в четвъртия си мандат и е широко възприемана, както вътре, така и извън Германия, като фактическия лидер на Европа. Ясни политически принципи, илюстрирани с нейната смела миграционна политика на отворени врати и готовност да се изправи срещу Доналд Тръмп, съчетани с прагматично усещане за това какво е възможно, я поддържаха толкова дълго.\n\n\n\n\n                    \n                    \n                \r\nРаздробяването на германската партийна система също й помогна да остане на власт - но то може да доведе и до нейната гибел. Главният й коалиционен партньор, Германската социалдемократическа партия (ГСДП), миналата година отбеляза най-слабия си следвоенен резултат, като привлече едва 20 процента подкрепа, докато Зелените, Свободната демократическа партия (СвДП), Левите и крайнодясната Алтернатива за Германия (АзГ), всички те увеличиха подкрепата си.\n\r\nВ Хесен ГСДП преживя нов изборен срив. Това може да направи натиска вътре в партията да напусне управляващата коалиция неудържим.\n\r\nАнегрет Крамп-Каренбауер - генералният секретар на ХДС, за която се смята, че е предпочитаната от Меркел нейна наследничка - миналата седмица предупреди, че напускането на ГСДП може да предизвика парламентарни избори. С подкрепа за ХДС на национално ниво от 26-27 на сто, перспективата за пердах на едни нови федерални избори може да сложи внезапен край на царуването на Меркел.\n\r\nКраят на ерата Меркел може да има бедствени последици за бъдещата сплотеност на Европа и ЕС. Едва ли би могло да бъде избран по-неподходящ момент, на фона на политическа фрагментация и поляризация, достигащи епидемични пропорции. От двете други водещи регионални сили, Великобритания, традиционен съюзник на Берлин, стана спънка, напълно погълната от взаимно вредящия процес на Брекзит, който създава тревожен прецедент в ЕС.\n\r\nВъв Франция, междувременно, блясъкът на Еманюел Макрон избледнява, само 18 месеца след като той дойде вихрено на власт, помитайки традиционните партии. Неговите непопулярни реформи на пазара на труда не донесоха обещаните резултати: безработицата отново расте, доближавайки 10 на сто, а икономическият растеж спада. Макрон пострада от оставките на високопоставени служители, от неумелото справяне със скандал в Елисейския дворец и от своята досадна арогантност в Наполеонов стил. Личното одобрение за него е под 30 процента.\n\r\nКато лидер на международната сцена, Макрон също се оказва разделяща фигура, много различен от Меркел. Представяйки се като защитника на Европа в борбата срещу надигащите се сили на нелиберализма и популизма, той наскоро реши да влезе в сблъсък с Виктор Орбан, унгарския националистически лидер, и с италианския крайнодесен вицепремиер Матео Салвини.\n\r\nМакрон определя тези два мъже и политици с подобно мислене в Полша и другаде като опасност за грижливо пазените принципи на ЕС за отворени граници, пазари и общества. \n\r\n\"Ако искат да гледат на мен като на основния си опонент, са прави. Няма да жертвам нищо заради националистите и техния език на омразата\", обяви той величествено.\n\r\nКакто отбелязва анализаторът Робърт Зарецки, опитът на Макрон да наложи избор \"или-или\", по маниера на Шарл дьо Гол, може да предизвика още по-голяма поляризация в момент, когато установеният политически ред в Европа се разпада. \n\r\n\"Настояването, че разделението е между либерализма и нелиберализма, прикрива неудобната истина, че между тези идеологически полюси съществуват голям брой алтернативи\", написа Зарецки. \"Като френски социалист, Пиер Московиси отбеляза, че не всички убедени европейци имат едни и същи идеи.\"\n\r\nДокато звездата на Меркел помръква, Макрон може да се опита да използва съдбоносните избори за Европейски парламент през май догодина, за да поиска мантията на лидер на Европа и да възстанови позициите си у дома. Салвини, лидер на италианската крайнодясна партия \"Лига\", има сходни идеи за водоразделната същност на майските избори. Той и французойката Марин льо Пен гледат на вота като на решителен момент за бъдещата посока на Европа. Те планират да работят активно за \"Европа на нациите\", освободена от колективистичната централизирана прегръдка на Брюксел.\n\r\nСалвини и съюзниците му в популисткото италианско \"Движение \"Пет звезди\" миналата седмица директно предизвикаха ЕС с предложение за национален бюджет с голяма разходна част, който пренебрегва правилата на Брюксел за дълга и заплашва да провали плановете на Макрон за бъдеща интеграция на еврозоната. Това явно пренебрежение е насочено и към Германия, която привържениците на Салвини обвиняват за финансов тормоз в стил като този срещу Гърция.\n\r\nАко това продължи безконтролно, този процес на вътрешна политическа фрагментация, стимулиран от поредицата успехи на популистко-националистически партии в Източна Европа, Холандия, Белгия и Люксембург и съвсем неотдавна в Швеция, където (както в Германия) центристките социалдемократи постигнаха най-слабия си резултат, за който можем да се сетим, може да стане екзистенциален катаклизъм, който да промени завинаги лицето на Европа. Външни заплахи, от Русия на Изток и от Америка на Тръмп на Запад, идват в добавка към усещането за задаваща се криза.\n\r\nВероятно никога от 30-те години на миналия век политическата стабилност, сплотеност и широк демократичен консенсус на Европа не са били под по-голяма заплаха. Меркел символизира устойчивостта, сигурността и приемствеността. Ако, или, по-скоро, когато падне от власт, тя ще липсва много на всички. \n\r\n/БТА/", "date": "2018.10.29", "title": "Политическият некролог на Меркел: Тя оцеля... Но кой ще е след нея?"}
{"url": "https://www.dnes.bg/balkani/2018/10/29/zoopark-ot-ada-potresavashti-usloviia-iznemoshteli-jivotni.391970", "text": "\n\r\nЕдинадесет животни. Толкова са били евакуирани вчера при спецакция на международната организация \"Четири лапи\" в частен албански зоопарк. Сред спасените животни са... трикрака мечка и три лъва, които временно са настанени в зоопарка в Тирана.\r\nАкцията се е провела в албанския град Мбростар. Зоопарка е бил наблюдаван още от 2015 година, но заради законови пречки до този момент от \"Четири лапи\" не са имали право да се намесят. Изненадващата операция вчера хванала неподготвена управата на зоопарка.\r\nОт организацията успели да получат достъп с помощта на полицията, която разбила вратите на зоопарка. Тогава се натъкнали на потресаваща гледка.\r\n                    \n                    \n                Според германския ветеринарен лекар д-р Марк Гьолкел, всички животни са били в лошо състояние: \"Това, което видяхме, беше шокиращо: малки клетки с объркани животни, потънали в мръсотия. Един от лъвовете, Ленси, има подуване на конюнктивата на лявото око, което трябва да бъде лекувано. Трикракият мечок Души е изключително слаб и с ясни признаци на сериозни поведенчески проблеми\".\r\nВ средата на този месец бяха разпространени снимки на ужасяващите условия, в които живеят обитателите на зоопарка. Те бяха публикувани от различни европейски медии и предизвикаха вълна от недоволство и критики.\r\nЗоопаркът в Мбростар е обявен дори за най-лошият в Европа и за \"зоопарк от ада“. \n\r\n ", "date": "2018.10.29", "title": "Зоопарк от ада: Потресаващи условия, изнемощели животни... "}
{"url": "https://www.dnes.bg/notifikacii/2018/10/29/mlada-jena-e-ubita-v-stolichniia-kv-nadejda-deteto-i-lipsva.391989", "text": "24-годишна жена е била застреляна в столичния квартал \"Надежда\", съобщи БНР.\r\nТялото й е открито в апартамент на ул. \"Бели Дунав\". Сигналът е подаден от съсед на жената, който е чул изстрелите.\r\nПо първоначална информация в апартамента е имало и дете, което обаче не е там и в момента се издирва.\r\nПолицията издирва и съпруга на жената. Предполага се, че той е евентуалният извършител на престъплението и се смята, че е въоръжен и опасен. \r\nСтоличната полиция е вдигната на крак, за да издирва евентуалния извършител.\r\n ", "date": "2018.10.29", "title": "Млада жена е убита в столичния кв. \"Надежда\", детето й липсва"}
{"url": "https://www.dnes.bg/politika/2018/10/29/evrodeputat-bylgariia-shte-vzema-s-8-poveche-evropari-sled-2020-g.391950", "text": "Мит е, че след 2020 година парите от европейските фондове ще свършат, каза днес във Варна Андрей Новаков, евродепутат и главен преговарящ по Кохезионната политика на ЕС. По думите му средствата, които ще получи страната ни през следващия програмен период, дори вероятно ще бъдат повече, тъй като за България е заложено увеличение с 8 процента. Това планирано нарастване е на фона на 10 процента по-малко средно за ЕС и на 25 процента по-малко за някои държави, например Унгария, Чехия и Полша, допълни Новаков.\r\nСпоред евродепутата 8-те процента повече означават около 2 милиарда лева. Той допълни, че страната ни се справя много по-добре от повечето държави в ЕС, защото нивото ни на грешки е по-ниско от средното в Европа. Новаков уточни още, че по план през новия програмен период близо една четвърт от средствата трябва да бъде насочена към опазването на околната среда.\r\n                    \n                    \n                Все още няма разбирателство за това с колко да се увеличат вноските на страните-членки в бюджета на ЕС след напускането на Великобритания, каза евродепутатът. Той допълни, че е бил изключително изненадан да чуе, че България внася повече в бюджета на ЕС, отколкото взема.\r\nВсъщност годишно страната ни внася около половин милиард евро, а получава почти 2,5 милиарда евро обратно, което е пет пъти повече, посочи Новаков. В отговор на въпрос той изрази надежда, че до Великден 2019 г. ще стане ясно с колко ще се увеличат вноските на държавите, както и колко пари ще бъдат заделени за най-бедните райони, за екология, за регионално развитие.\r\nКохезионната политика като цели, приоритети и задачи е ясна, но това което е необходимо да се направи, е опростяването на процедурите, допълни Малина Крумова, съветник на министър-председателя като член на работната група за опростяване на Кохезионната политика. Тя уточни, че като всеки публичен ресурс и средствата от ЕС подлежат на съществен контрол, но правилата му трябва да станат по-лесни, защото в момента се изискват прекалено много усилия и административни разходи.\r\nКрумова допълни, че опростяването на процедурите има няколко аспекта - при определяне на приоритетите и при изпълнението на самите програми и проекти. В новия кохезионен пакет парите се насочват към по-малко като брой цели, но които да имат по-голям ефект за хората, обясни експертът.\r\nВъв Варна днес Андрей Ковачев и Малина Крумова бяха лектори на форум, на който бе представена българската преговорна позиция по основни елементи от предложението на ЕК за фондовете през 2021-2027 година. Основен организатор на конференцията бе Областният информационен център в крайморския град. (БТА)", "date": "2018.10.29", "title": "Евродепутат: България ще взема с 8% повече европари след 2020 г."}
{"url": "https://www.dnes.bg/science/2018/10/29/sled-silniia-trus-zakintos-se-e-premestil-s-3-sm.391942", "text": "Гръцкият остров Закинтос, който е един от най-популярните места в южната ни съседка за летен отдих, се е преместил с поне три сантиметра в югозападна посока след силното земетресение от 6,4 степен по Рихтер на 25 октомври, съобщава агенция АНА-МПА.\n\n\n\r\nДиректорът по научните изследвания на Института по геодинамика на Националната обсерватория в Атина д-р Атанасиос Ганас е обяснил, че преместването е измерено чрез цифров анализ на радарни образи от сателита \"Сентинел-1\" на програмата \"Коперник\" на ЕС и на Европейската космическа агенция, които показват повърхностната деформация на релефа на Закинтос.\r\n                    \n                    \n                Преместването е било главно в хоризонтална плоскост, като същевременно не се установява никакво чувствително вертикално изменение, отбелязва БТА.\r\nТрусът предизвика материални щети на острова, но за щастие не причини човешки жертви. \r\nМакар и скоро да не беше имало тежко земетресение там, островът е зона с висока сеизмична активност. През 1953 г. земен трус разрушава почти напълно сградите на него.", "date": "2018.10.29", "title": "След силния трус... Закинтос се е преместил с 3 см"}
{"url": "https://www.dnes.bg/stranata/2018/10/29/myj-zagina-v-plovdiv-skochi-ot-chetvyrtiia-etaj.391937", "text": "56-годишен мъж е загинал, след като се е хвърлил от балкон на 4-тия етаж в блок в Пловдив, съобщиха от МВР.\r\nКъм 8:00 часа е съобщено за мъж в безпомощно състояние в тревна площ зад жилищен блок на ул. \"Стефан Стамболов\" в града.\r\nНа място е констатирана смъртта на мъжа. Няма данни за насилие. \r\nОбразувано е досъдебно производство.", "date": "2018.10.29", "title": "Мъж загина в Пловдив, скочи от четвъртия етаж"}
{"url": "https://www.dnes.bg/teatar/2018/10/29/vryzkata-mejdu-seks-i-liubov-otgovorite-v-zakleimena-piesa.391916", "text": "Една мъдра мисъл гласи, че хората в днешно време не се срамуват да говорят за секс. По-скоро им става неудобно, когато става дума за любов. \"Сексът - начин на употреба\" е пиеса, която е заклеймена като нецензурна в родната й Италия, но е послужила за стимул на Николай Волев да я адаптира и постави на родна театрална сцена. В този смел творчески експеримент той възлага 27 роли на една млада актриса – Кристина Топалова. \n\r\nРезултатът ще може да се види на 5 ноември от 19:30 ч. в \"Сити Марк Арт Център\" в София. \n\r\n\"Сексът и любовта са свързани. Не бива да се делят. Ролите са различни – от малко дете, до мъдрец. Трудно е, но е много интересно. През няколко минути трябва да сменям настроението и ролята си. Имам малък театрален опит. Чувствам се голяма късметлийка, че това се случва. Това, което искам да стигне до хората е усещане за лекота, забавление и радост\", сподели Топалова в \"България сутрин\".  \n                    \n                    \n                \r\nРежисьорът Николай Волев обясни пред , че в постановката става дума за върховната красота на съчетанието между секс и любов. \n\r\n\"В Италия от векове се знае, че вратите на разврата са широко отворени за католическата църква. Но за обикновените хора е било забранено. Получи се чудесно съчетание между текста и 12-годишното ми очакване да се появи актриса, която ще се осмели да изиграе тези 27 роли. Изисква се и смелост, освен талант\", уточни Волев.\r\n ", "date": "2018.10.29", "title": "Връзката между секс и любов – отговорите в заклеймена пиеса"}
{"url": "https://www.dnes.bg/world/2018/10/29/koaliciiata-na-merkel-otnovo-se-zaklati.391926", "text": "По-малкият коалиционен партньор в германската управляваща коалиция – Социалдемократическата партия (ГСДП), постави ултиматум на консерваторите до следващата година да изпълнят повече политически ангажименти, заплашвайки в противен случай да напусне управлението.\r\nСоциалдемократите отправиха заханата си след вчерашните избори в провинция Хесен, където и социалдемократите, и консерваторите отчетоха по-лошо представяне, съобщава Ройтерс.\r\nПартията на канцлера Християндемократически съюз (ХДС) завърши на първо място, но с резултат от едва 27,2% по предварителни данни на телевизия ZDF. Това е значителен спад от резултата й на предходния вот през 2013 г., когато спечели 38,3%.\r\n                    \n                    \n                В същото време социалдемократите се представиха дори още по-зле – спечелвайки 19,6% при досегашните си 30,7%. Това е и техният най-лош резултат в западния щат от 1946 г. насам. Партията се изравнява със Зелените, които също получават 19,6% от вота.\r\nЛидерът на ГСДП Андреа Налес заяви, че ще използва пътна карта, с която да измери напредъка на управляващата коалиция, раздирана от вътрешни сътресения, в средата на мандата през следващата година.\r\n\r\n ", "date": "2018.10.29", "title": "Коалицията на Меркел отново се заклати "}
{"url": "https://www.dnes.bg/notifikacii/2018/10/29/izprashtame-7-myje-i-1-jena-na-svetovnoto-po-shtangi.391908", "text": "Общо седем мъже и една жена изпраща България на започващото в четвъртък, 1 ноември, Световно първенство по вдигане на тежести. То ще се проведе в столицата на Туркменистан Ашхабад.\n\r\nГолямата новина в българския отбор е завръщането на най-силния ни щангист в последните години Иван Марков. Той претърпя няколко операции и дълго време бе извън щангите, но вече е готов за голямо първенство. Освен него отново в националния отбор е олимпийският шампион от младежките игри в Нанджин 2014 Божидар Андреев, който преди броени дни стана и европейски шампион за младежи.\n\r\nВ състава са и двамата ни вицешампиони от тазгодишното европейско първенство през април в Букурещ Стилян Гроздев и Георги Шиков. За Ашхабад ще пътува и Васил Господинов, които в последно време също лекуваше леки травми. При жените имаме само една представителка – Даниела Пандова, но тя също заминава с реномето на медалистка от европейското първенство тази година в румънската столица, където спечели бронз.\n                \n                \r\n\n\r\nЖЕНИ:\r\n45 кг Даниела ПАНДОВА\n\r\nМЪЖЕ:\r\n55 кг Ангел РУСЕВ \r\n67 кг Стилян ГРОЗДЕВ\r\n73 кг Божидар АНДРЕЕВ\r\n81 кг Иван МАРКОВ\r\n81 кг Юндер БЕЙТУЛА\r\n109 кг Георги ШИКОВ\r\n109 кг Васил ГОСПОДИНО\n\r\nСветовното първенство в Ашхабад ще бъде първият голям турнир в щангите, който ще се проведе по новите категории, напомня сайтът на БФВТ. През лятото Световната федерация по вдигане на тежести утвърди новите теглови дивизии, като добави по две допълнителни\r\nпри мъжете и при жените и сега те става общо по 10 във всеки пол. \n\r\nПри мъжете са: 55, 61, 67, 73, 81, 89, 96, 102, 109 и +109 кг, а при жените: 45, 49, 55, 59, 64, 71, 76, 81, 87 и +87. Олимпийските категории в Токио 2020 обаче ще са само по 7.\n\r\nНовото преразпределение означава, че всички досегашни световни рекорди отиват в историята, като IWF ще установи свои стандарти за всяка категория, над които ще се зачитат върхови постижения на планетата. Освен това на шампионата на планетата след наказание се завръщат най-силните страни в щангите в последните години – Русия, Китай, КНДР и Казахстан, а сред атлетите личат имената на Иля Илин, Руслан Албегов и други.", "date": "2018.10.29", "title": "Изпращаме 7 мъже и 1 жена на Световното по щанги"}
{"url": "https://www.dnes.bg/zvezdi/2018/10/29/liusi-diakovska-izvyn-zonata-na-komfort-s-koleden-koncert.391923", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа много места по света подготовката за коледните празници е факт месеци преди тяхното провеждане. Люси Дяковска вече е в трескава подготовка за своя коледен концерт с музикални шедьоври от няколко страни, в която ще си партнира с музикантите от Софийската филхармония.\n\r\nКонцертът ще се проведе на 27 декември в зала \"България\".\r\n\"Това ще бъде един от най-важните ми проекти, ако не и най-важният. Концертът ще бъде с един от най-добрите оркестри в България. За трети път ще бъда в зала \"България\". Определено този коледен концерт изважда от мен нещо по-различно\", сподели в \"България сутрин\" Дяковска. \r\n                    \n                    \n                Тя е категорична, че доста малко хора са я чували да изпълнява такъв тип песни. \r\n\"Излизам извън зоната си на комфорт, но не заради по-различната сцена, а заради различната емоционалност. Тук е нужна една различна смиреност, която аз невинаги нося\", допълни още изпълнителката пред ", "date": "2018.10.29", "title": "Люси Дяковска – извън зоната на комфорт. С коледен концерт! "}
{"url": "https://www.dnes.bg/politika/2018/10/29/gerb-vyv-vlasta-bsp-zakysnia-s-viziiata-alternativa.391915", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПредсрочни избори и алтернативна форма на управление. За това призова ДПС в декларация, която беше приета на Централния съвет на партията. Според председателя Мустафа Карадайъ всички национално отговорни партии трябва да се обявят за опазване на демокрацията. Цяла седмица пък продължават протестите на майките на деца с увреждания, които са насочени срещу вицепремиера Валери Симеонов и с искане за неговата оставка, въпреки че той се извини за думите си след коалиционен съвет.\r\n \r\nЖурналистът Евгени Петров коментира в студиото на \"България сутрин\", че това е показало, че премиерът Бойко Борисов все още държи здраво редиците на \"Обединени патриоти\", защото е успял да накара Симеонов да се извини, въпреки че самият вицепремиер беше обявил, че няма да го направи.\n\n\n\n                    \n                    \n                \r\n\"ГЕРБ в сравнение с останалите партии се опитва да стигне до тези 4 години. ДПС изпълнява предизборните си обещания, но това не е на фона на едни хипотетични предсрочни избори, а на едни реални избори, които идват в момента - еврозиборите\", подчерта Петров пред .\n\r\nТой добави, че готовността на опозицията за управление не се изразява в процентите, които се дават при социологическите проучвания. Евгени Петров беше категоричен, че БСП са закъснели със своята \"Визия за България\", защото това е трябвало да се извади преди парламентарните избори.\n\r\n\"Самият подход е изключително популистки\", допълни той. \n\r\nКрасина Кръстева пък каза, че само избирателите могат да се произнесат за това има ли и каква е алтернативата на управлението. \n\r\n\"ГЕРБ вече управлява 10 години, няма как все някой друг да ти е виновен, най-после трябва да поемеш отговорността\", подчерта тя.\n\r\nСпоред Кръстева вече не може Борисов и неговата партия да се оправдават, че служебен кабинет или друг е виновен за нещо.\n\r\nТя допълни още, че премиерът добутва и се опитва да изкара мандата, а за БСП най-притеснителното е, че ГЕРБ взимат от опозиционните козове.\n\r\n\"Той почва да провежда социална политика. Много неща бяха замразени, а този бюджет е социален\", обясни Красина Крсътева.", "date": "2018.10.29", "title": "ГЕРБ във власта, БСП – закъсня с визията... алтернатива?"}
{"url": "https://www.dnes.bg/eu/2018/10/29/stachka-na-nai-goliamoto-letishte-v-briuksel.391925", "text": "110 полета са отменени, а още 20 са отклонени на летище \"Завентем\" в Брюксел, предава БНР.\r\nПричината е стачка на служителите от компанията \"Авиапартнър\", обработващи багажите. Те настояват за подобряване условията на труд. \r\nНедоволството на работниците ще продължи до утре. Засега няма информация за анулирани или отклонени полети от и до София.\r\nЛетище \"Завентем\" или летище Брюксел е най-големият авиовъзел в Белгия. То е посрещнало близо 25 милиона пътници през 2017 година спрямо 7 милиона за летище \"Шарлероа\", второто най-голямо в страната.", "date": "2018.10.29", "title": "Стачка на най-голямото летище в Брюксел "}
{"url": "https://www.dnes.bg/notifikacii/2018/10/29/merkel-sdava-posta-si-v-hds-no-ostava-kancler.391929", "text": "Ангела Меркел ще заяви днес на събрание на партията си - Християндемократическия съюз, че няма да се кандидатира за лидер на партията на предстоящите избори през декември. Ангела Меркел е вече две десетилетия начело на Християндемократическия съюз, посочва \"Bloomberg\". \r\nПред DPA източници от ХДС заявиха, че Ангела Меркел е изразила желанието си да остане канцлер на Германия дори и да не е начело на консервативната ХДС. \r\nПреди Ангела Меркел е заявявала, че двете длъжности вървят заедно. Меркел заяви това по време на събрание на ръководството на партията, след като блокът загуби две важни регионални гласувания в рамките на две седмици. \r\nВероятният наследник на Меркел начело на ХДС ще е Фридрих Мерц - бившият председател на ХДС в Бундестага. \r\n ", "date": "2018.10.29", "title": "Меркел сдава поста си в ХДС... Но остава канцлер?"}
{"url": "https://www.dnes.bg/tenis/2018/10/29/legendata-agasi-vliza-v-shtaba-na-grisho.391917", "text": "Бившият номер 1 в световната ранглиста по тенис Андре Агаси влиза в треньорския щаб на най-добрия български играч Григор Димитров, съобщава tennisnow.com.\n\r\nЛегендата на американския тенис, който има 8 титли от Големия шлем, пристигна в Париж, където ще помага в подготовката на Димитров за последния за годината турнир от сериите \"Мастърс\" през тази седмица. По всяка вероятност Агаси ще бъде съветник на Димитров. \n\r\nАмериканецът вчера изгледа 2-часовата сесия на хасковлията под ръководството на Дани Валверду, който е личен наставник на хасковлията от повече от две години, като тримата коментираха някои аспекти от играта на българина, като Агаси обърна особено внимание върху ударите на хасковлията от бекхенд.\n                    \n                    \n                \r\nДимитров най-вероятно търси промяна, след като 2018-а година не беше добра за него. Той записа само 23 победи в 41 мача и достигна до едва един финал в Ротердам през февруари, а в последните си десет турнира хасковлията има само едно класиране за четвъртфинал.\n\r\nБългаринът на успя да надгради след успешната кампания през 2017 година, в която той спечели четири трофея, включително и финалния турнир на АТП в Лондон и се изкачи до третото място в световната ранглиста.\n\r\nДимитров, който е десети в света в най-новата ранглиста, стартира директно от втория кръг на сингъл в Париж срещу победителя от мача между Стийв Джонсън (САЩ) и Роберто Баутиста Агут (Испания).\n\r\nГришо е сред най-добрите десет тенисисти в света от 16 юли 2017 година.\n\r\nЛидер и през тази седмица остава Рафаел Надал (Испания) със 7660 точки, следван от Новак Джокович (Сърбия) със 7445 точки и Роджър Федерер (Швейцария) с 6260 точки.", "date": "2018.10.29", "title": "Легендата Агаси влиза в щаба на Гришо"}
{"url": "https://www.dnes.bg/eu/2018/10/29/premieryt-v-atina-es-e-primer-za-arabskiia-sviat-prava-svobodi.391921", "text": "\r\nЕвропейският съюз със своите ценности е пример, който Арабският свят може да вземе - с върховенството на закона, правата на жените, децата и свободите. Това заяви премиерът Бойко Борисов по време на откриването на третата среща на върха ЕС - Арабски свят. Тази година форумът се провежда под надслов: \"Споделените хоризонти\".\r\nПремиерът ни подчерта, че единен и силен Европейски съюз е подходящ съюзник на Арабският свят.\n\r\n                    \n                    \n                \"ЕС със своите ценности е пример, който Арабският свят може да вземе с върховенството на закона, правата на жените, децата, свободите\", посочи премиерът.\r\n\"Не е само инфраструктура, газ и петрол, на първо място са и ценностите, които трябва да защитим, за да работим и по-спокойно в следващите години\", заяви Борисов и уточни, че по време на Българското председателство преди няколко месеца темата \"Западни Балкани\" е била сложена в дневния ред на Европа.\r\n\"Софийската декларация даде перспективи, но тук виждам огромни възможности между Балканите като цяло, разбира се двустранните отношения на всяка една от нашите страни с Арабския свят са важни\", заяви Борисов.\r\nТой посочи, че до края на годината се надява да бъде приключен интерконтектора с Гърция за втечнен газ.\r\n\"Винаги България и Гърция са били пример за добросъседство. С Гърция завинаги трябва да бъдем най-близки приятели. В тези инфраструктурни проекти има какво още да направим с колегите. Броят на участниците показва, че има потенциал. Пожелавам успех на днешната среща\", добави премиерът.\r\n\"Самата миграционна вълна, която залива Европа и буквално счупи доста държави като политически системи въобще, показва, че трябва да помислим за Африка – за тези страни в света, в които гладът, ежедневната прехрана са проблем в момента\", посочи още премиерът.  \n\r\nТой изрази надежда в следващите години да се развият още повече тези страни и региони, където има войни и проблеми. \n\r\nТой посочи, че според него Балканите, и България, могат да помогнат с хранителни хъбове. \n\r\n\"Балканите сме и житница, и животновъдство, и високи технологии. Жп линиите, магистралите, напречните коридори, коридорите 4, 8, 10, които свързват Турция и с Арабския свят, който идва отдолу, Черно море, Дунавската стратегия, не можем по тези параметри да говорим индивидуално държава по държава\", коментира Борисов.", "date": "2018.10.29", "title": "Премиерът в Атина: ЕС е пример за Арабския свят – права, свободи..."}
{"url": "https://www.dnes.bg/politika/2018/10/29/cvetanov-novoto-predizvikatelstvo-pred-es-cifrovizaciiata.391932", "text": "Най-новото предизвикателство пред ЕС е цифровизацията и цифровия пазар. За периода 2003-2013 са създадени нови работни места за около 2 млн. работници, които са придобили умения и могат да бъдат от този най-висок интелектуален потенциал, който трябва да има в ЕС. Това коментира председателят на ПГ на ГЕРБ Цветан Цветанов по време на конференцията \"Технологии и единен цифров пазар: Възможности и предизвикателства\".\n\r\nПо думите му обаче има и огромен недостиг.\n\r\n\"Говорим за 80 млн. европейски граждани които нямат елементарни познания в информационните технологии. Всички усилия на ЕК и държавите членки на ЕС са 70 млн. да увеличат способностите си, за да могат да отговорят на изискванията на работните места, защото знаем колко е важно да бъдат обучени за електронния информационен пазар\", допълни той. \n                    \n                    \n                \r\nПо думите на Цветанов страната ни се нуждае от граждански диалог във връзка с предстоящите европейски избори.\n\r\n\"Това, което заложихме от средата на януари е да можем да проведем граждански диалог в цялата страна по актуални теми, свързани с образование, цифровизация, регионално развитие, защото всеки регион има своята специфика. Чрез този граждански диалог, който ще бъде организиран между сдружение \"Граждани за европейско развитие на България\" и Фондация \"Ханс Зайдел\" ще говорим по предизвикателствата и това какво можем да постигнем заедно\", уточни той, цитиран от \"Фокус\".", "date": "2018.10.29", "title": "Цветанов: Новото предизвикателство пред ЕС – цифровизацията"}
{"url": "https://www.dnes.bg/obshtestvo/2018/10/29/malkata-bylgariia-na-hiliadi-kilometri-ot-vkyshti-kydeto-pak-si-u-doma.391913", "text": "Малката България извън пределите на родината. Това са бесарабските села в Южна Украйна, населени предимно с наши сънародници, където вече 200 години се пази българският дух и език.\r\nМасовото заселване на българи между реките Днестър, Пруст и Дунав започва през Руско-турската война от 1806-1812 година, след като тази територия става част от Руската империя. Преселват се български фамилии от Елховско, Ямболско, Пловдивско, Силистренско, Габровско.\r\nЗабравено от Бога място. Така изглежда тяхната България там. За нашата... говорят с умиление. Наричат я \"България\"-та - единствена-та, бащина-та, далечна-та. Тяхното някогашно вкъщи, в което копнеят да се върнат с цялото си сърце.\r\n                    \n                    \n                Днес селата тънат в бедност. В района на село Задунаевка живеят в нищета, липсва инфраструктура, а пътят до селото минава направо през полето. Къщите са със сини прозорци – за да не пожълтяват, както обясняват местните, орнаментите по фасадите на сградите. Забравено от Бога място. Сякаш някой е откъснал парченце от някое прашно село в Родопите и го е занесъл там, за да трупа още повече прах по перваза на паметта, да е още по-изоставено, още по-забутано, още по... забравено.\r\nТам, обаче, има българи, които помнят. Има българи, които продължават да говорят \"езика свещен на своите деди\". Милеят за родината си и тачат нейните герои. Защото са истински българи, макар и далеч.\r\nНай-възрастният човек в Задунаевка – Генадий Владимирович Коев е на 93 години. Мъжът споделя, че земята там е свещена – по нея има следи от стъпките на Христо Ботев. В селото, където за кратко е учител поетът-революционер, е изграден и негов паметник, пишат от БТА.\r\nВ местното училище има 116 деца от 1 до 11 клас, първолачетата тази година са 14. Малките ученици учат български език по един час седмично. Българският дух е жив, макар че часовете по български са малко. Обучението си по родния език допълват с уроци в неделното училище и разговори у дома.\r\n\"Гордеем се, че 200 години сме запазили българщината тук, защото живяхме консервирани в селата\", коментира Петър Добрев, кмет на близкото село Бабата.\r\nТой обаче се притеснява как ще се съхрани българското занапред, защото, по думите му, в градовете всичко се размива. Затова сънародниците ни искат да бъде отворено българско училище в Одеса. Имат нужда от учебници и помагала по български език, литература и история.\r\n\r\nСънародниците ни се оплакват и от бавните процедури за получаване на българско гражданство, защото много от тях искат да дойдат да живеят в родината. Един от пътищата към отечеството минава през образованието. Всяка година стотици бесарабски българчета стават студенти в български университети, за да придобият европейска диплома, както някога през Възраждането будни българи от поробените земи са идвали да учат в Бесарабия.\r\nВ началото на XIX век българските заселници в Бесарабия имат статут на колонисти, получават земя, освободени са от данъци, поради което бързо се замогват в стопанско отношение. Строят църкви, създават училища, издават български книги, вестници и списания. Затова не е чудно, че първата българска гимназия се основава именно в Болград, наричан Българският град. Още тогава българите са знаели, че само образованието може да осигури просперитет.\r\nВ Болградската гимназия се възпитават и израстват редица изтъкнати дейци на Възрожденската епоха и строители на съвременна България.\r\nБесарабските българи са помогнали и за освобождаването на своята поробена родина по време на Османската империя. В борбата са се включили много от нашите сънародници в Южна Украйна.\r\nВ Болград е издигнат Паметник на опълченците - участници в Руско-турската освободителна война, който местните наричат Малката Шипка. На плочите на паметника са изписани имената на опълченците от бесарабските села, като списъкът още се допълва. На това място местните българи честват националния празник - 3 март и празника на буквите - 24 май.\r\nБесарабските българи още тачат своите герои и пазят традициите и обичаите си, както са го правили през последните 200 години. Езикът живее, а с него живее и паметта, живее онзи пламък в гърдите. Живее онова усещане за вкъщи, което свива корема ти на топка и кара една огромна буца тъга и носталгия да заседне в гърлото всеки път, щом чуеш: \"Я кажи ми, облаче ле бяло\".\r\nМалката България и Голямата България. Между двете има хиляди километри. Има и хиляди туптящи сърца и една неугасваща любов, за която разстоянието е просто цифра.", "date": "2018.10.29", "title": "Малката България: На хиляди километри от вкъщи, където пак си у дома"}
{"url": "https://www.dnes.bg/world/2018/10/29/niama-oceleli-pri-samoletnata-katastrofa-v-indoneziia.391933", "text": "Няма признаци за оцелели при самолетната катастрофа в Индонезия, предаде ДПА, като се позова на източници от издирвателните екипи.\n\n\n\r\nНамерени са части от човешки тела. Те са били открити на повърхността на Яванско море, на около 15 километра от брега. Спасителите засега не са успели да намерят корпуса на самолета, нито двете черни кутии, предаде ТАСС.\r\nОткрити са спасителни жилетки и слушалки. Предполага се, че самолетът е потънал на дълбочина от около 30-35 метра. В самолета е имало 189 пътници и членове на екипажа. \r\nПреди да бъде изгубен контакт, пилотът поискал връщане на летището в Джакарта. Сред пътниците е имало най-малко 23 държавни служители и един италиански гражданин. Пилотът е бил индиец.\r\n                    \n                    \n                Данни от сайта за проследяване на полети в реално време Флайт Радар 24 показват, че е имало проблеми със самолета още две минути след началото на полета, когато той е бил на 610 метра височина. Тогава той слязъл на 152 метра и завил наляво, преди отново да се изкачи до 1524 метра. Самолетът запазил тази височина през останалата част от полета преди да падне в морето.\r\nНай-голямата самолетна катастрофа в Индонезия стана през 1997 г., Тогава 214 души загинаха при падането на самолет \"Еърбъс\" А300 на авиокомпания \"Гаруда\" в град Медан, припомня Ройтерс.", "date": "2018.10.29", "title": "Няма оцелели при самолетната катастрофа в Индонезия "}
{"url": "https://www.dnes.bg/notifikacii/2018/10/29/belgiicite-ne-vyrnali-strelkite-nazad-zabravili.391920", "text": "Управата на северната белгийска провинция Фландрия забравила да промени часовниците при преминаването от лятно към зимно време вчера. Това пишат местните медии, които се позовават на сигнали на граждани, лутащи се по неосветеното околовръстно на столицата Брюксел.\n\n\n\n\r\n“По наша информация изглежда, че Регион Фландрия е забравил да премине към зимно време”, пише ежедневникът “Дернер йоре”.\n\r\nВ Белгия, където магистралите се осветяват през тъмната част от денонощието, шофьорите са свикнали на лампите и управлението ги затруднява, ако те не са включени.\n\r\nОсветлението се управлява автоматично и водачите забелязали, че вместо в 18 ч. вечерта, то се включило чак в 19 ч., когато било отдавна тъмно.\n                \n                \r\nСпоред пресата вината е на областната управа, която е пропуснала преминаването от лятното към зимно време в 3 ч. сутринта вчера.\n\r\nМеждувременно днес в австрийския град Грац транспортните министри от ЕС ще обсъждат предложената от Европейската комисия отмяна на преместването на часовниците два пъти годишно.\n\r\nАвстрийското председателство на ЕС търси компромис, след като се оказа, че страните от Бенелюкс предпочитат да не се бърза с решението. Европейската комисия предложи всяка държава сама да реши към коя от трите часови зони в ЕС да се върже, като отпадне само въртенето на стрелките.\n\r\nОт проучване на Брюксел става ясно, че мненията за запазване само на зимното или само на лятното време в ЕС, се разминават. Северните страни предпочитат да останат постоянно на зимното, докато южните предпочитат лятното.\n\r\nОнлайн допитване, организирано от българското правителство показа, че българите намират за по-удачно у нас за постоянно да се премине към лятното часово време. 51% от около 17 000 участвали са предпочели лятното часово време, а 38 на сто - зимното.\n\r\nЕврокомисията иска държавите да оформят позиция до края на годината, за да може отмяната на сезонното време да влезе в сила от следващата пролет.\r\n ", "date": "2018.10.29", "title": "Белгийците не върнали стрелките назад. Забравили!"}
{"url": "https://www.dnes.bg/balkani/2018/10/29/erdogan-i-grandproekta-mu-za-novo-letishte-v-istanbul.391922", "text": "Реджеп Тайип Ердоган си пада по наистина големите. Престижните поекти са добре приети от избирателите, така че турският президент ги превърна в своя търговска марка. Гражданите на Истанбул, по-специално, са изумени от съоръженията около Босфора, създадени по време на управлението на Ердоган през последните 16 години. Тук е Мармарай - железопътен тунел, разположен точно под протока, който свързва европейската и азиатската страна на Истанбул. Тук е и мостът \"Явуз Султан Селим\", структура с дължина 2 200 метра, която минава над Босфора като трети мост. Сега турският президент се готви за следващия си голям проект.\r\nДнес той ще открие новото летище в северната част на Истанбул. 95-та годишнина от основаването на републиката ще се превърне и в специален празник за Ердоган. Това е възможно само защото в Турция такива големи проекти се изпълняват с безразсъдство, което не е възможно в други части на Европа: работници, природа, вероятно и турските данъкоплатци - всички плащат цената за това летище, чийто икономически успех далеч не е сигурен, пише Investor.bg, позовавайки се на анализ на германския Die Zeit.\r\n                    \n                    \n                Едва по време на откриването президентът възнамерява да обяви името на новото летище. Досега мегапроектът се изпълнява само под работното име \"Истанбулско ново летище\". Става дума за 76,5 милиона квадратни метра - три и половина пъти размера на летище Франкфурт. След откриването летището ще бъде допълнително разширено на етапи и накрая ще разполага с шест писти. Отначало се очакват 90 млн. пътници годишно - но броят им ще нараства, така че Истанбул скоро ще има най-голямото летище в света. Досега тази титла се заема от американския еърпорт в Атланта със 100 милиона пътници годишно.\r\nКакто често се случва, цената на визията на Ердоган за \"нова Турция\" е висока. Консорциум от пет строителни компании ще експлоатира новото летище. Досега са инвестирани над 10 млрд. евро. Наистина ли обаче ще се изплати проектът?\r\n\"Не трябва да надценяваме последиците за икономическия растеж на подобно летищно строителство върху Турция като цяло\", казва Хайнрих Фрай. Той създава отдела \"Логистика на авиацията\" в Института \"Фраунхоф\" и го ръководи от 20 години. Фрай казва, че не иска да спира еуфорията, но решаващо значение за въпроса дали Истанбул ще се превърне във важен център за пътуванията с въздушен транспорт между Европа и Далечния изток няма да има само размерът.\r\nИзвестно е, че турското правителство иска да придаде на Истанбул подобно значение като на центровете в Дубай, Абу Даби и Катар. Като за начало новото летище ще донесе облекчение за Истанбул: днешният капацитет на двете съществуващи летища в Истанбул (Ататюрк и Сабиха Гьокчен) отдавна е достигнал границите си. \"Трафикът ще се премести от старите два летища към новото, но няма да се увеличи бързо\", казва Фрай.\r\nНо в дългосрочен план надеждите на Ердоган могат да бъдат изпълнени, смята Фрай. През последните години въздушното движение се увеличи драматично и \"големите летища винаги имат проблем с необходимостта от повече капацитет\", казва специалистът. Това може да се наблюдава например в Амстердам, но също и в Мюнхен, Хонконг, Дубай или Доха.\r\n", "date": "2018.10.29", "title": "Ердоган и грандпроекта му за ново летище в Истанбул"}
{"url": "https://www.dnes.bg/notifikacii/2018/10/29/zadyrjaniiat-haralampiev-chovekyt-s-teniskata-wehrmacht.391924", "text": "По непотвърдена информация при акцията на специализираната прокуратура в Държавната агенция за българите в чужбина е бил задържан и нейният шеф - Петър Харалампиев. Спецпрокуратурата разследва престъпна група за подкупи и престъпления по служба.\n\r\nПетър Харалампиев е начело на Държавната агенция за българите в чужбина от май 2017 г. Председател е и на национално движение \"БГ патриот\". \r\nПреди да оглави агенцията е бил заместник областен управител на София от декември 2014 г. до май 2017 г.  Бил е и изпълнителен директор и член на Управителния съвет на фондация \"Българе\".\r\nИмето му нашумя в края на миналата година, когато негова снимка с тениска, на която пише \"Wehrmacht\" (името на въоръжените сили на нацистка Германия) се завъртя в социалните мрежи. Тогава той самият настоя, че тениската е на рок банда, а не във възхвала на силите на фашистка Германия.\n\r\n                \n                Тогава вицепремиерът Красимир Каракачанов го защити, като каза, че не намира нищо странно в облеклото му.\r\n\"Къде виждате на тази фланелка фашистки символ? Някъде виждате ли пречупен кръст? Това означава ли, че думата \"Wehrmacht\" не трябва да се изписва никъде в учебниците? Видно е за какво става въпрос - за музикална рок група\", увери Каракачанов тогава.\r\nПрез август 2018-а Харалампиев обяви, че от Държавната агенция за българите в чужбина предприемат различни инициативи, за да се върнат високоспециализирани кадри у нас от Западна Европа.\r\nДнес обаче ВМРО побърза да се разграничи от Петър Харалампиев. В декларация воеводите заявиха, че подкрепят работата на разследващите и настояват всички виновни да получат възможно най-тежките наказания, предвидени в закона. \r\n\"Нашата политика винаги е била в подкрепа на това всеки етнически българин, независимо от това къде живее, да има право да получи българско гражданство. Ако някой служител си е позволил да злоупотребява със служебното си положение и да нарушава правилата за работа на Агенцията и законите на страната, той трябва да понесе последиците за това\", пишат от ВМРО. \r\nТе подчертават, че председателят на ДАБЧ не е член на нито една от партиите в коалицията \"Обединени патриоти – НФСБ, Атака и ВМРО\". Той е лидер на гражданското движение \"БГ патриот\".", "date": "2018.10.29", "title": "Задържаният Харалампиев: Човекът с тениската \"Wehrmacht\""}
{"url": "https://www.dnes.bg/cars/2018/10/29/tova-sa-te-nai-byrzite-avtomobili-v-istoriiata.391928", "text": "Автомобилната индустрия е едно от икономическите чудеса в нашия свят. Движението към следващата най-бърза кола определено е процес, но не и крайна цел. По време на цялата индустриалната история дизайнерите създаваха поредния си шедьовър. Изглеждаше, че създаването на още по-бърз автомобил вече е невъзможно. Въпреки това, във всяко следващо десетилетие се появяваше нов рекордьор.  събра за вас най-бързите автомобили в историята.\n\r\n\n\r\nВ самото начало на 20-ти век светът е разтърсен от Mercedes-Simplex 60HP, чиято максимална скорост е умопомрачителна за времето си - 117 км/ч. Неговият 9.2-литров четирицилиндров редови двигател има мощност от 60 коня.\n                    \n                    \n                \r\nВ следващото десетилетие всички говорят за австрийския Austro-Daimler Prince Henry, разработен от някой си Фердинанд Порше. Представяте ли си? Максималната скорост на този автомобил е 137 км/ч.\n\r\nДвайсетте години са отбелязани с появата на една наистина невероятна кола - Duesenberg Model J, оборудван с 6.9-литров шестцилиндров двигател с мощност от 265 к.с., който ускорява до невероятните 192 км/ч.\n\r\n\n\r\nСледващият най-бърз автообил отново се оказва Duesenberg. Model SJ от 1932 г. е оборудван с двигател с принудително пълнене с мощност 320 коня, който му позволява да развие максималните 225 км/ч. \n\r\nСлед Втората световна война Европа иска да се потопи в красивия свят на лукса и блясъка. Jaguar XK120 се появява точно навреме и благодарение на своите 214 км/ч става най-бързата кола през 40-те години.\n\r\nПрез 50-те легендарният Mercedes-Benz 300SL лети на крилете на чайката със своите невероятни 245 км/ч. Военното наследство от своя страна дава на тази спортна кола половината от двигателя Daimler-Benz V12, инсталиран в истребителите Messerschmitt Bf109.\n\r\n\n\r\nШестдесетте години съвсем не са за изпускане в автомобилния свят. Изумената тълпа се среща с Lamborghini Miura, който ускорява до 282 км/ч благодарение на своя V12 двигател с мощност 345 к.с.\n\r\nFerrari беше ужасена от колите на основните си конкуренти и през 1976 г. компанията представи суперавтомобила 512 Berlinetta Boxer с максимална скорост от 303 км/ч. Не забравяйте, че за система за стабилизация и други \"умни\" неща по това време не се налагаше да се метчае.\n\r\nПрез осемдесетте години Ferrari  циментира своя успех с появата на легендарния F40 (на снимката). 323 км/ч е невероятно число дори днес. Италианският суперавтомобил достигаше този показател благодарение на 3-литровия V8 с двоен турбокомпресор.\n\r\nА кои са най-бързите коли днес? ", "date": "2018.10.29", "title": "Това са те: Най-бързите автомобили в историята"}
{"url": "https://www.dnes.bg/top-novini/2018/10/29/kupuvame-si-50-hiliadi-besarabski-bylgari-za-400-mln-leva.391884", "text": "50 хил. работници от българските диаспори в Украйна и Молдова да бъдат заселени в запустелите села у нас в следващите от 3 до 5 г.\r\nТака, от една страна, ще се реши демографската криза, а от друга - проблемът с кадрите. Тази идея лансира лидерът на КНСБ Пламен Димитров.\n\n\n\r\n\"Бизнесът и без това вози до 50 км работниците си и ще продължи да ги вози. Въпросът е да ги има, т.е. да ги заселим тези наши сънародници в тези имоти\", аргументира се той.\r\nСиндикатите са пресметнали, че общата сметка за тази програма ще е между 300 и 400 млн. лева.\r\n\"С парите ще се купят изоставени селски къщи, за да се предоставят безвъзмездно на тези семейства и бизнесът да им покаже къде ще работят\", обясни пред \"\" президентът на КНСБ.\r\n                \n                Кризата с кадрите в туризма се задълбочава, алармира на свой ред и проф.Стоян Маринов от Икономическия университет във Варна.\r\nПо думите му ситуацията за родните хотелиери и ресторантьори ще се усложни още повече, тъй като те вече имат много сериозна конкуренция в търсенето на кадри на пазара на труда в Украйна и Молдова. Според специалистите на \"лов\" за работна ръка в Украйна и Молдова вече са и фирми от Полша и Гърция, които предлагат по-високо заплащане от нашите.\r\nКъм бесарабските българи взор са вперили и хотелиерите в зимните ни корурти.\r\nВ Банско и Пампорово бизнесът търси готвачи, сервитьори, камериери, пикола, но родни кандидати няма.\r\nСки комплексите ни се нуждаят от близо 2 000 души за сезонна работа, като наддаването вече е в ход. Пампорово дават по 3 000 за готвачи, а в Банско предлагат дори 4 000 лева.\r\nВъпреки примамливите заплати, които са с 20% по-високи от миналия сезон, желаещи трудно се намират, оплакват се работодателите.\r\nСлужители пък споделят, че често не получават заплатата, която им е била обещана при постъпването им на работа.", "date": "2018.10.29", "title": "Купуваме си: 50 хиляди бесарабски българи за 400 млн. лева?"}
{"url": "https://www.dnes.bg/notifikacii/2018/10/29/rodna-demografska-kartinka-bylgarskiiat-myj-umira-mlad.391885", "text": "България е страната с най-много смъртни случаи от хронични заболявания при хората между 30 и 70 години в Централна и Източна Европа, а и на Балканите. Такъв е изводът от голямо изследване на британския \"Импириъл колидж\", който по данни на СЗО, ООН и собствени проучвания посочи къде в света най-много се гине от 4 хронични болести – рак, сърдечносъдови заболявания, белодробни проблеми и диабет.\r\nМонголия е страната с най-много смъртни случаи от такива заболявания при мъжете между 30 и 70 години, а Сиера Леоне – при жените. При мъжете тази смъртност е най-ниска в Исландия, а при жените – в Южна Корея.\r\nНашата страна за малко да влезе в последната десетка за мор по силния пол – там България и Латвия са на 168-о от 186 места.\r\n                \n                При дамите се въртим около 90-а позиция заедно с ОАЕ и Оман. Едва през 2040 г. ще достигнем целта на ООН тези видове смърт да намалеят до 3,4% до 2030 г. Само 30-ина държави са на път да осъществят това постижение.\r\nСпециалистите са изчислили риска 30-годишни днес жители на 186 държави и територии да починат от рак, сърце, диабет или белодробни болести, преди да навършат 70 години. Резултатите са публикувани в авторитетното медицинско издание \"Лансет\".\r\n\"Хроничните незаразни болести са главната причина за преждевременна смърт в повечето държави в света. Бедността, прекомерната употреба на алкохол и цигари, пласирани без контрол от мултинационалните компании, некачествените здравни системи и услуги превръщат тези болести в по-голям бич за човека от традиционните негови душмани - бактериите и вирусите\", казва ръководителят на изследването проф. Маджид Езати.\r\nПроблемът е сериозен - хроничните болести отнемат живота на 41 млн. души годишно – 7 от всеки 10 починали. 17 млн. от тях умират преждевременно, тоест преди да са навършили 70 години.\r\nПрез 2015 г. ООН призова държавите за мерки, които до 2030 г. да стопят преждевременната смърт от незаразни болести на хората до 70-годишна възраст на 3,4 процента. Новият глобален анализ обаче сочи, че само 35 страни са на път да осъществят тази цел за жените и 30 – за мъжете.\r\nСпоред доклада България ще се доближи до стандарта на ООН едва след 2040 г. Такава е прогнозата и за още над 100 държави, сред които Германия и Гърция, пише \"\".\r\nПри европейските мъже рекорд в черната статистика държат Русия и Беларус. При жените най-зле са Молдова и Украйна. В Централна и Източна Европа, а и на Балканите – България се представя най-зле.\r\nДори държави назад в класацията като Румъния, Унгария, Черна гора, Армения имат по-ниска от нас смъртност от хроничните незаразни болести. Чехия, Словакия, Босна и Херцеговина и дори Македония, която сега има слаби резултати, се очаква да достигнат стандартите на ООН още през 2030 г.", "date": "2018.10.29", "title": "Родна демографска картинка: Българският мъж умира млад!"}
{"url": "https://www.dnes.bg/notifikacii/2018/10/29/braziliia-likuva-desniiat-bolsonaro-prezident.391886", "text": "Десният Жаир Болсонаро, който е бивш армейски капитан, е избран за президент на Бразилия, съобщи Франс прес.\r\nВ неделя той победи опонента си от левицата Фернандо Хадад на втория тур от президентската надпревара, след силно поляризирана предизборна кампания.\n\n\n\r\nПоддръжниците му се изсипаха на улиците около дома му в Рио де Жанейро, с фойерверки и бразилски знамена, пише \"Фокус\".\r\nСпоред първите официални данни 63-годишният Болсонаро печели 55.7% от гласовете на 147 милиона регистрирани избиратели. Той ще встъпи в длъжност на 1 януари 2019 година.\r\nВъпреки че отблъскваше мнозина с откритата си подкрепа за бившия военен диктаторски режим, Болсонаро успя да овладее дълбоко натрупания народен гняв и това му донесе победата.\r\n                \n                55-годишният Хадад, който е бивш кмет на Сао Пауло, успя да скъси дистанцията с конкурента си на втория тур, но това не бе достатъчно за кандидата на Работническата партия да замени в президетското кресло осъдения за корупция предишен държавен глава Луис Инасио да Силва.\r\nБолсонаро проведе цялата си кампания през социалните медии, след като през септември бе намушкан в корема по време на един митинг и трябваше да прекара в болница три седмици.", "date": "2018.10.29", "title": "Бразилия ликува! Десният Болсонаро – президент!"}
{"url": "https://www.dnes.bg/zvezdi/2018/10/29/uinona-raidyr-na-47-kariera-i-bez-krystnikyt.391699", "text": "\n\r\nНа днешния 29 октомври рожден ден празнува популярната американска актриса Уинона Райдър. Родена през 1971 година в Олмстед, Минесота, тя започва своята кариера в киното едва на 15-годишна възраст през 1986 година.\n\r\nТя е носителка на награда Златен глобус, а освен това два пъти е номинирана за наградата Оскар. Сред най-известните филми с нейно участие са \"Едуард Ножиците\", \"Малки жени\", \"Пришълецът: Завръщането\", \"Луди години\", \"Черният лебед\" и други.\n\r\n\n\r\nИзраства в семейство на писатели и продуценти. И двамата й родители се занимават с това, а баща й още е търговец и колекционер на антикварни книги.\n                    \n                    \n                \r\nИма брат Юрий, който е кръстен на съветския космонавт Юрий Гагарин.\n\r\nТя има румънски и украински корени от семейството на своя баща, който е украински евреин.\n\r\nАктрисата прави дебюта си в киното във филма \"Лукас\" от 1986 година.\n\r\nВсъщност, истинският цвят на косата й е рус, но актрисата е принудена да боядиса косата си в черно за своя дебют в киното. От този момент нататък Уинона избира да бъде брюнетка.\n\r\nНа 20 годишна възраст постъпва за лечение в психиатрична клиника за лекуване на депресия и пристъпи на тревожност и паника.\n\r\nПрез 1990 година се е пробвала за участие в третата част на \"Кръстникът\", но не е одобрена за филма.\n\r\nПрез 1997 година списание \"People\" я нарежда сред 50-те най-красиви жени в света.\n\r\nУинона Райдър има звезда на Алеята на славата в Холивуд от 2000 година.\n\r\nПред 1990 година се сгодява за Джони Деп. Двамата обаче така и не се женят, а късат 3 години по-късно.", "date": "2018.10.29", "title": "Уинона Райдър на 47: Кариера и без \"Кръстникът\""}
{"url": "https://www.dnes.bg/politika/2018/10/29/nepodceniavaitesuverena-prezidentskite-pravomoshtiia.391887", "text": "Цвета Караянчева, председателят на 44-тото Народно събрание, предупреди народа да не се подлъгва, че президентът може да го оправи.\r\nКоментарът й във Facebook не е насочен към действащия държавен глава, а е по принцип.\r\nКараянчева акцентира в поста си, че властта на президента на България е по-скоро церемониална. \r\nПо думите й това в някакъв момент създава чувство за несправедливост в избрания, което пък периодично ставало причина за дебат дали трябва президентските правомощия в страната да бъдат разширени.\r\nСпоред председателят на НС досега този въпрос не се е приемал добре сред обществото, но настроенията можели и да се променят. \r\nВ тази връзка Цвета Караянчева размишлява: Дали някои от президентите някога се е питал дали е щял да бъде избран, ако народът е трябвало да ги избере, за да управляват държавата, а не в техните представителни функции.\r\n                    \n                    \n                Ето и поста й във Facebook:\r\n\r\n\r\n.", "date": "2018.10.29", "title": "#Неподценявайтесуверена… президентските правомощия"}
{"url": "https://www.dnes.bg/snimka-na-denia/2018/10/29/vremeto-prez-sedmicata-slynchevo-s-gradusi-nad-20.391888", "text": "Днес ще е предимно слънчево, с разкъсана средна и висока облачност над Западна България. В сутрешните часове на места в източните райони от страната ще има ниска слоеста облачност.\r\nМинималните температури ще са от 8 - 10 градуса в котловините от Западна България до 14 - 16 градуса на места в Дунавската равнина. Максималните температури ще са предимно между 23 и 28 градуса. Атмосферното налягане ще остане малко по-високо от средното за месеца, сочи  на НИМХ.\r\nНад Черноморието ще е предимно слънчево. Ще духа умерен юг-югозападен вятър. Максималните температури на въздуха ще са 20-22 градуса. Температурата на морската вода е около 17 градуса. Вълнението на морето ще бъде 1-3 бала.\r\n                \n                По планините ще бъде предимно слънчево. По-значителна облачност ще има над масивите от Западна България, но ще остане почти без валежи. Ще духа умерен до силен югозападен вятър. Максималната температура на височина 1200 метра ще е около 17 градуса, на 2000 метра - около 10 градуса.\r\nВъв вторник от запад облачността ще намалее. Температурите ще са високи - в по-голямата част от страната максималните ще са между 24 и 29 градуса, минималните ще са между 10 и 15 градуса, в Предбалкана - до 18-19 градуса. Вятърът ще остане югозападен, към края на деня и през нощта срещу сряда ще отслабне и временно ще се ориентира от северозапад.\r\nВ сряда времето ще бъде предимно слънчево. Дневните температури в Западна България слабо ще се понижат, на изток още малко ще се повишат. Сутринта ще е малко по-хладно.\r\nВ първия ден от ноември (четвъртък) се очаква да се заоблачи навсякъде, но валежи са много малко вероятни. Температурите слабо ще се понижат и ще бъдат около 22-24 градуса. \r\nИ в петък - 2 ноември, ще бъде топло, отново ще има повече облаци, но температурите остават над 20 градуса.\r\nВ събота в Източна България градусите ще се понижат и ще бъдат около 18, а в Западна България около 22-23 градуса. \r\nВ неделя навсякъде температурите ще се понижат с няколко градуса и ще бъдат между 17 и 21 градуса, ще има разкъсана облачност, валежи отново не се очакват.", "date": "2018.10.29", "title": "Времето през седмицата: Слънчево – с градуси над 20"}
{"url": "https://www.dnes.bg/notifikacii/2018/10/29/za-belodrobni-transplantacii-na-pomosht-idvat-turcite.391889", "text": "15 души са в листата на чакащите за белодробна трансплантация, обяви д-р Михаил Христов – директор на Изпълнителната агенция по трансплантациите.\r\nПредстоят прегледи на тези пациенти, каза той и добави, че някои са в тежко здравословно състояние.\r\nОтносно проектобюджета на НЗОК, в който е предвидено сливането на Агенцията по трансплантации с тази за Медицински одит, той отбеляза, че това ще е само формално: \"Агенцията за трансплантации не се закрива. Променя се \"шапката\" на двете агенции и под една обща „шапка“ остават двете структури, които ще работят. За Агенцията по трансплантации - най-вероятно ще бъде във вид на Дирекция по донорство и трансплантации към новата агенция\", обясни той пред БНР.\n\n\n\n\r\n                \n                По думите му две са основните направления, по които се работи – да се осъществи извършване на лечение на чакащите за белодробна трансплантация, а другото е да се увеличи донорството. \r\n\"Дори да имаме подписани договори с всички клиники и да имаме възможност да извършваме такива трансплантации, ако нямаме органи, нищо не правим…\", добави той. \r\nД-р Христов подчерта, че е установен контакт с екип трансплантолози от Истанбул. С тях е постигнато споразумение, че те могат да извършват трансплантации на бял дроб в България, когато има такава възможност, каза още той и посочи, че това ще е и обучение за наши специалисти. По думите му това е първата реализирана възможност.\r\nМедикът посочи като втора крачка осъществяване на контакт с трансплантолози от Хановер, с които по същия начин ще се установи сътрудничество – обучение на екипи, обмяна на опит и лечение на български граждани. Среща е проведена и с представител на Университетската клиника във Виена, където е била прекъсната връзката. \r\nТой подчерта, че клиниката във Виена не е прекъснала споразумението само с нас, но и с Румъния. Аргументите им са, че има спад на донори на органи в страната, затова и не могат да осигурят лечение на чужди граждани, подчерта Христов и добави, че такава причина има заявена и от други места.\r\n\"Това, което ме учуди като дойдох в Агенцията, е, че няма разработен план Б, т.е. ако не може да се поднови някое споразумение, какво правим. Затова година и половина се е стигнало до положение, че имаме отказ от всички клиники в Европа и при нас не можем да правим такива операции. Започваме по този най-бърз начин – едновременно обучение на наши специалисти, сертифициране на нашите центрове, които ще осъществяват следтрансплантационната грижа и същевременно създаване на възможност при такава ситуация, да се извършват трансплантации на бял дроб и в България\".\r\nВтората стратегия, по която се работи, е тази за донорството, каза д-р Христов. Целта е 10 донора на 1 млн. души, което е около 70 донора на година, подчерта той. ", "date": "2018.10.29", "title": "За белодробни трансплантации на помощ идват… турците "}
{"url": "https://www.dnes.bg/za-da-se-razbirame/2018/10/29/kak-da-otpravite-kritika-kym-kolega.391772", "text": "Работните взаимоотношения никак не са лесни. Без значение дали сте колеги или шеф и подчинени, даването и приемането на критика е може би най-трудното нещо в работната среда. Въпреки че критикуването обикновено се приема за негативно, проучване на Канадския институт за здравна информация, проведено през 2005 година показва, че работници в болница, които повдигали въпроси за различни проблеми директно помежду си, били много по-доволни, отдадени и ефективни в работата си, пише oureverydaylife.com.\r\nКритикуването на колегите по положителен начин действително може да укрепи връзката ви и да подобри съвместната ви работа, както и да увеличи удовлетвореността ви.\r\nКак да критикувате колега по правилния начин, ако това се налага?\r\n                    \n                    \n                \r\nАко се налага да критикувате някой колега, внимавайте да не го обидите. Направете го по подобаващ и щадящ начин, така че да не накърните достойнството на човека. Имайте предвид, че грубото и постоянно критикуване не води до нищо градивно.\r\n\r\nПредставете си, че критиката ви е поставена между две питки на сандвич, казано образно. Нека питките да са изтъкани от позитивни похвали, заради които колегата ви заслужава адмирации. Започнете с изтъкване на негови качества, продължете с критиката и завършете отново с нещо положително към него. Поднесена по този начин критиката е истински градивна.\r\n", "date": "2018.10.29", "title": "Как да отправите критика към колега?"}
{"url": "https://www.dnes.bg/sofia/2018/10/29/v-bitkata-za-toploto-pyrvenec-e-klimatikyt.391890", "text": "Отоплението с климатик дори само на скъпата дневна тарифа вече е два пъти по-евтино отколкото с парно. Това показват последните изчисления на Института за енергиен мениджмънт въз основа на цените по последните решения на Комисията за енергийно и водно регулиране, които ще действат тази зима.\r\nИзчисленията показват, че с климатик през деня отоплението излиза 5,32 стотинки за киловатчас топлинна енергия, а с централизирано парно е 11,14 стотинки.\r\nПроучването на института представя сравнение на най-често използваните системи за отопление в сектора на жилищните сгради в България като цените на енергоносителите, които се определят свободно, са формирани на базата на направено пазарно проучване на актуални публични ценови оферти на доставчици.\r\n                    \n                    \n                Отоплението с газ излиза с около 2 стотинки на киловатчас по-евтино отколкото с парно, но не са взети предвид огромните разходи за докарването на газ до дома и за изграждането на инсталация.\r\nПрави впечатление, че отоплението с дърва - било с печка на дърва или с камина, е сравнително скъпо. Причината е в поскъпването на дървата за огрев тази есен, пише \"\". \r\nВ проучването не е включена информация за разходите за транспорт и доставка на съответния енергоносител, текущите разходи за поддръжка и разходите за закупуване на дадена система за отопление.\r\n ", "date": "2018.10.29", "title": "В битката за топлото първенец е… климатикът"}
{"url": "https://www.dnes.bg/akoshtete-vqrvaite/2018/10/29/sedmichen-liuboven-horoskop-za-29-oktomvri-4-noemvri.391774", "text": "В последните дни на октомври и първите на ноември, миналото ще напомни за себе си. Това ще се дължи на ретроградните Венера и Уран и ще доведе до обрати в любовния живот. Какво ви очаква според зодията, вижте в любовния  хороскоп на Az-jenata.bg\r\n\r\nМежду вас и половинката ви определено се случва нещо, което се нуждае от внимание. Възможно е финансови затруднения да се окажат причина за спорове, чувство за несигурност. Венера е ретроградна във вашия сектор на взаимоотношенията в сряда и ще ви напомни какво в любовния ви живот има нужда от поправка. Може да става въпрос за пари или нещо друго в този смисъл.\r\n\r\nТази седмица, Венера, която понастоящем е ретроградна в партньорския ви сектор, ще се противопостави на Уран, който сега е в знака Телец. Не може да се каже какво ще се случи под влиянието на тази енергия. Възможно е да дадете втори шанс на някого, знаейки дълбоко в себе си, че той няма да се промени. Друга възможност е партньорът ви да се покаже в светлина, в която не сте очаквали да го видите.\r\n                    \n                    \n                \r\nОт 5 октомври, планетата на любовта Венера зае своята ретроградна позиция, което наложи промени не само във финансов и любовен план. Що се отнася до романтиката и любовния ви живот, тази седмица ще решите дали да дадете на някого втори шанс. Нещата ще са леко сложни. Ако се намирате във връзка, с половинката ви е напълно възможно да усетите затишие на любовните искри, но това е само временно.\r\n", "date": "2018.10.29", "title": "Седмичен любовен хороскоп за 29 октомври – 4 ноември"}
{"url": "https://www.dnes.bg/index/2018/10/29/receptata-dnes-dietichna-supa-ot-brokoli.391685", "text": "С помощта на тази вкусна супа ще детоксикирате тялото си. Кръстоцветните зеленчуци, като броколите, могат да понижат възпалението в организма, да предотвратят риска от сърдечни заболявания и да ви осигуряват важни антиоксиданти.\r\n \r\n\r\n \r\nВ добре загрята тенджера сложете кокосовото масло. Прибавете към него накъсаните на розички броколи, нарязаните на ситно зеленчуци. Когато зеленчуците се задушат леко може да добавите бульона. Оставете супата да къкри на тих огън около 20 минути. Накрая овкусете с черен пипер, малко морска сол и лимонов сок.\r\n\r\n", "date": "2018.10.29", "title": "Рецептата Dnes: Диетична супа от броколи"}
{"url": "https://www.dnes.bg/notifikacii/2018/10/29/temida-vze-na-pricel-agenciiata-za-bylgarite-v-chujbina.391892", "text": "Специализираната прокуратура разследва Държавната агенцяи за българите в чужбина по подозрения в корупция, съобщиха от пресцентъра на Прокуратурата. \r\nСледователи на спецпрокуратурата претърсват офиси в София, Кюстендил и Плевен. \r\nПравят се претърсвания и изземвания, обиски на лица и разпити на свидетели в рамките на образувано досъдебно производство за извършени престъпления по чл. 321, 301, 308, 282 НК.\r\nРазследването е свързано с дейността на Държавна агенция за българите в чужбина (ДАБЧ). \r\n ", "date": "2018.10.29", "title": "Темида взе на прицел Агенцията за българите в чужбина"}
{"url": "https://www.dnes.bg/notifikacii/2018/10/29/boeing-yt-na-lion-air-potynal-a-s-nego-i-189-dushi.391894", "text": "\n\r\nЕкипажът на самолета, който падна в морето малко след излитането си от летището в Джакарта, е поискал да се върне там малко преди да бъде изгубен контакт с него, предаде Ройтерс, като се позова на Йоханес Сирайт, говорител на индонезийската служба за контрол на въздушния трафик. \r\nДиспечерите са разрешили на самолета да се върне, но тогава точно бил изгубен контактът с него, допълни говорителят.\n\r\nКонтактът е изгубен 13 минути след излитането на самолета с 189 пътници и екипаж от летището в Джакарта. \r\nМашината е паднала в морето край бреговете на остров Ява и е потънала. Спасителни и издирвателни екипи вече са открили части от машината.\r\n                \n                Самолетът е Boeing 737 Max 8. Той е изпълнявал полет от Джакарта за Пангкал Пинанг на остров Суматра.\r\nСамолетът е на компания Lion Air. Той е бил в експлоатация само от няколко месеца, след като е бил доставен през август, предаде Асошиейтед прес.\r\nГоворителят на Boeing Пол Люис каза, че компанията следи внимателно ситуацията. Моделите Max 8 смениха сходната серия самолети на Боинг 737-800.\r\nПилотът и помощник пилотът са имали общо 11 000 летателни часа, се казва в изявление на Lion Air.\r\nМетеорологичните условия са били безопасни за полета. Имало е малко облаци, но не и такива, които да застрашат полета, каза Двикорита Карнавати, директор на Агенцията по метеорология, геофизика и климатология на Индонезия, предаде ДПА.\r\nКомпанията Lion Air е нискотарифна и бързо развиваща се. Тя бе основана през 1999 г. и има над 600 полета дневно, както международни, така и между летищата на индонезийския архипелаг, който има над 17 000 острова. Компанията има основно самолети Boeing 737.", "date": "2018.10.29", "title": "Boeing-ът на Lion Air – потънал! А с него и 189 души"}
{"url": "https://www.dnes.bg/balkani/2018/10/29/tri-dni-dva-trusa-imat-li-vryzka-zemetreseniiata-v-zakintos-i-vrancha.391895", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСамо за 3 дни два силни труса разлюляха Балканите. След шока от мощното земетресение на гръцкия остров Закинтос с магнитуд 6,8 по скалата на Рихтер и последвалите близо 60 вторични труса, място, натоварено с много негативни спомени, отново напомни за себе си. \r\nСеизмологичната активна зона около Карпатите предизвика трус със сила 5,8 по Рихтер и заплаши не само северните ни съседи, но и населени места в България.\r\n\"Вранча никога не е заспивала. Това е най-активната сеизмична област на територията на Европа. Там трусовете са на дълбочина над 60 км и те засягат и територията на България. Поради характера и дълбочината са опасни и за нас\", категоричен бе сеизмологът от БАН проф. Димчо Солаков.\n\n\n\r\n                    \n                    \n                Той обясни, че земетресенията, които засегнаха Балканите в последната седмица, влизат в графата на умерено силните. \r\nСолаков побърза да успокои обществото, че връзка между двете земетресения няма и няма как те да повлияят за нови земетресения в България.\r\n\"Географски ние сме по средата на сеизмичните зони в Гърция и Румъния. Африканската и Евроазиатската плоча се срещат около остров Крит. Там Африканската влиза под Евроазиатската плоча. Сеизмичността в България е следствие на този контакт\", коментира още професорът пред .\r\nСпоред него често хората не си взимаме поука за изминалите земетресения и последствията от тях и бързо забравяме подобни събития.", "date": "2018.10.29", "title": "Три дни – два труса! Имат ли връзка земетресенията в Закинтос и Вранча?"}
{"url": "https://www.dnes.bg/crime/2018/10/29/edna-nedelia-na-pytia-i-4-zagubeni-jivota.391897", "text": "Четирима са загинали, а 27 са били ранени при 17 катастрофи в страната през изминалото денонощие, съобщи МВР.\r\nВ София един човек е загинал и един е бил ранен при пътни инциденти. \r\nВ столицата са станали две тежки и 18 леки катастрофи.\r\n ", "date": "2018.10.29", "title": "Една неделя на пътя и 4 загубени живота"}
{"url": "https://www.dnes.bg/stranata/2018/10/29/sled-naprejenieto-v-myglij-niakoi-hora-se-chuvstvat-nedosegaemi.391893", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Някои членове на нашето общество се чувстват недосегаеми, полицията има капацитет да задържи нарушителите, посочи директорът на МВР - Стара Загора комисар Георги Хаджиев.\r\nЕдин от извършителите е обявен за издирване. Двама души са задържани за грубо нарушаване на обществения ред и оказване на съпротива.\r\n\"Имаме два получени сигнала вчера в Районното управление в Казанлък, че се организират незаконни конски кушии на общинската пътна мрежа между селата Черганово и Овощник. Не бих искал да си представям какъв трагичен инцидент можеше да се случи евентуално, ако колегите не бяха взели отношение да дойдат на място и да преустановят това грубо нарушаване на обществения ред. Знаете каква е пътната обстановка в момента. Ние сме много чувствителни на тази тема\", посочи ст. комисар Хаджиев.\n\r\n                    \n                    \n                При опит да се установят нарушителите, полицаите срещат агресия. Това налага използването и на жандармеристи при акция в Мъглиж, където отново е имало агресия, хвърляне на големи камъни.\r\n\"Единият от участниците в този инцидент е захапал колегата по ръката, другият се е опитал да го удари с дъска в гърба. Така или иначе колегите задържат единия от извършителите, след което се оттеглят. След като началникът на Районното ми докладва за създалата се ситуация, уведомих и ръководството на Министерството в лицето на директора на Полицията и министъра на вътрешните работи. И по разпореждане на министъра на вътрешните работи проведохме спецоперация на територията на Мъглиж\", заяви Хаджиев.\r\nЕкипи на жандармерията са били насочени към града, за да съдействат на МВР при претърсването на ромската махала.\r\n\"Задържаха единия от извършителите и при оттеглянето срещнахме яростна съпротива, която се изразяваше в хвърлянето на камъни и бетонни блокове спрямо колегите\", разказа още ст. комисар Хаджиев.\r\nВ ромската махала на Мъглиж хората имат друга версия. Според тях жандармерията е влязла и използвала насилие срещу жителите без никакво основание.\r\n\"Те сами тръгнаха да ни бият. Ние си седяхме, тръгнаха да ни бият. 4-5 души са ударени. Има и родилка, която е пребита\", разказаха ромите пред камерата на .\r\nАсен, който живее в махалата, каза, че е бил спрян и задържан в момент, в който се е прибирал от работа.\r\n\"Имаше оградена махалата от полицаите. И ми проверяват личната карта. Аз им викам: Не ме дръжте, няма да бягам - удариха ми един шамар и една палка\", разказа още той.\r\nХората в махалата са категорични, че са били бити без причина и без да са направили нищо, дори и такива, които само са гледали състезанията, които са станали причина униформени да влязат в махалата.\r\nРомите добавиха още, че гонките с коне не се организират от тях и че в тях участват хора от други населени места, а те живеят с всичките си съседи - турци и българи, съвсем мирно.\r\nКомисар Хаджиев поясни, че един от агресорите е обявен за издирване.\r\n\"Един от извършителите в момента е обявен за издирване и аз го призовавам, тъй като беше така смел да посегне на колегата, да бъде така смел и да се яви пред правоохранителните и правораздавателните органи и да понесе своята отговорност\", заяви ст. комисар Хаджиев.\r\nТой уточни, че към момента са задържани двама души в Районното управление в Казанлък, срещу които е образовано досъдебно производство за грубо нарушаване на обществения ред и оказване на съпротива на органите на властта при изпълнение на служебните задължения.\r\nПо думите му към момента няма напрежение в града.", "date": "2018.10.29", "title": "След напрежението в Мъглиж: Някои хора се чувстват недосегаеми!"}
{"url": "https://www.dnes.bg/notifikacii/2018/10/29/indoneziiski-boeing-se-razbi-v-moreto-krai-djakarta.391883", "text": "Самолет Boeing 737 на авиокомпания Lion Air е изчезнал от радарите, веднага щом е излетял от Джакарта, съобщи Франс прес.\r\nМашината е изгубила връзка 13 минути след излитането в 6:20 ч. местно време (1,20 ч. българско време). Самолетът е летял по вътрешен маршрут.\r\nПо сведения на индонезийските власти самолетът е паднал в морето.\r\nИнформация за намерени останки е предал екипаж на един от влекачите, които са били в района на инцидента, съобщава местното радио \"Елшинта\".\r\nПо първоначални данни на борда е имало 178 пътника, две бебета и едно дете, двама пилоти и пет души обслужващ персонал.\r\nКъм момента няма данни за състоянието на пасажерите и екипажа.\r\n ", "date": "2018.10.29", "title": "Индонезийски Boeing се разби в морето край Джакарта"}
{"url": "https://www.dnes.bg/health/2018/10/29/9-te-hrani-koito-eliminirat-izlishnite-technosti.391773", "text": "Ако страдате от подути крака, работата ви е свързана с продължително седене, бременна сте или по някаква причина задържате течности и соли, вие се нуждаете от диуретици.\r\nПреди да побързате да посегнете към медикаментите, ускоряващи диурезата, запознайте се с някои природни продукти, плодове и зеленчуци, които са естествени диуретици.\r\nДиуретиците помагат на тялото да се освободи от излишните течности и сол в организма, главно чрез стимулиране на бъбреците да отделят натрия в урината. Това води до повишена диуреза, което предпазва пикочните пътища от инфекции, намалява кръвното налягане, помага за извеждане на токсините.\r\nКои са естествените диуретици сред плодовете и зеленчуците, вижте в следващите редове.\r\n                    \n                    \n                \r\nБлагодарение на богатото наличие на вода и фибри в състава си, краставицата действа диуретично, контролирайки водно-солевия баланс в организма. В нея се съдържат и здравословни нива на калий.\r\n\r\nНеслучайно червената боровинка е основна съставка в много хранителни добавки, стимулиращи диурезата. Червената боровинка е много ефикасна в лечението и превенцията на инфекции на уринарния тракт.\r\n\r\nЗелето също е добър помощник в отстраняването на излишните течности и сол от организма. Дължи свойствата си на наличието на вода в състава си, както и на множество фибри. Червеното зеле пък има и противовъзпалителни свойства в допълнение. \r\n", "date": "2018.10.29", "title": "9-те храни, които елиминират излишните течности"}
{"url": "https://www.dnes.bg/obshtestvo/2018/10/29/vynshno-niama-zaginali-bylgari-na-indoneziiskiia-samolet.391898", "text": "Няма информация за загинали българи на борда на катастрофиралия индонезийски самолет, стана ясно от вицепремиера и министър на външните работи Екатерина Захариева.\n\n\r\n\"Трагедията е голяма, няма оцелели от тази катастрофа. Европейската служба е активизирала веднага своя спешен център в азиатската държава. Посолството на България също е в режим на работа и информира, че няма позвънявания на роднини, които да търсят свои близки\", посочи тя пред bTV. \r\nЗахариева припомни, че телефоните на посолството са поместени в сайта на институцията.", "date": "2018.10.29", "title": "Външно: Няма загинали българи на индонезийския самолет!"}
{"url": "https://www.dnes.bg/sofia/2018/10/29/kyde-niama-da-ima-voda-vyv-vtornik-iz-sofiia-vijte.391899", "text": "На 30 октомври 2018 г. (вторник), във връзка с подмяна на спирателен кран на ул. „Христо Белчев“ Център, се налага спиране на водоподаването от 09:00 до 21:00 часа на клиентите на „Софийска вода”, живеещи в района на: ул. „Христо Белчев“ от бул. „Патриарх Евтимий“ до ул. „Солунска“, ул. „Уилям Гладстон“ от бул. „Витоша“ до ул. „Ангел Кънчев“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Христо Белчев “ ъгъла с ул. „Неофит Рилски“.\n\r\nНа 30 октомври 2018 г. (вторник), във връзка с изграждане на сградно водопроводно отклонение на ул. „Старото училище“ с. Доброславци , се налага спиране на водоподаването от 09:30 до 18:30 часа на клиентите на „Софийска вода”, живеещи в района на: ул. „Градинарска“, ул.  „Житенски път“, ул. „Уршак“, ул. „Първанова чешма“ и ул. „Грамадите“ , ул. „Отава“.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Доброславско шосе“ ъгъла с ул. „Детска песен“.\n\r\nНа 30 октомври 2018 г. (вторник), във връзка с подмяна на сградно водопроводно отклонение на ул. „Баба Тонка“ кв. „Васил Левски“, се налага спиране на водоподаването от 09:30 до 16:30 часа на клиентите на „Софийска вода”, живеещи в района на: ул. „Баба Тонка“, от ул. „Дряновски манастир“ до бул. „Ботевградско шосе“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Баба Тонка“ №28.\n\r\nНа 30 октомври 2018 г. (вторник), във връзка с диагностика на сградно водопроводно отклонение на ул. „Първа шопска девизия“ кв. „Кумарица“, се налага спиране на водоподаването от 09:30 до 15:30 часа на клиентите на „Софийска вода”, живеещи в района на: ул. \"Отдих\", ул. \"Спас Бенев\", между ул. \"Заводско шосе\" и ул. \"Първа шопска девизия\" и ул. \"Първа шопска девизия\" между ул. \"Отдих\" и ул. \"Димитър Вачев\".\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Първа шопска девизия “ ъгъла с ул. „Отдих“.\n\r\nНа 30 октомври 2018 г. (вторник), във връзка с подмяна на сградно водопроводно отклонение на ул. „Копривщица“ кв. „Курило“, се налага спиране на водоподаването от 09:30 до 14:00 часа на клиентите на „Софийска вода”, живеещи в района на: ул. „Копривщица“ от ул. „Иглика“ до ул. „Момина сълза“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Копривщица“ ъгъла с ул. „Светъл път“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.10.29", "title": "Къде няма да има вода във вторник из София? Вижте!"}
{"url": "https://www.dnes.bg/eu/2018/10/29/borisov-kacna-v-atina-leti-posle-do-istanbul.391901", "text": "Министър-председателят Бойко Борисов пристигна в гръцката столица Атина, където ще участва в откриването на третата среща на върха ЕС - Арабски свят. Форумът тази година е под наслов: \"Споделените хоризонти\". \n\r\nОчаква се по време на срещата да бъде обсъдена миграционната политика и борбата с бежанската криза, европейските и арабските политики за съседство, климатичните промени, както и социалните инвестиции.\n\r\nПо-късно премиерът Борисов ще присъства на откриването на новото, трето летище в Истанбул по покана на президента на Турция Реджеп Тайип Ердоган.\n\r\nПресслужбата на турския президент съобщи, че президентите на Албания, Косово, Македония, Молдова и Сърбия, емирът на Катар, премиерът на Босна и Херцеговина, редица министри ще бъдат сред официалните гости.\n                    \n                    \n                \r\nСлед откриването на новото летище официалните лица ще присъстват на тържествен прием, който Ердоган ще даде по случай 29 октомври, националния празник на Република Турция.\n\r\nНовото летище на Истанбул се оценява като най-голямото и най-модерното съоръжение, свързващо Изтока и Запада по въздух. \n\r\nПростира се върху площ от 76,2 кв. км и е с капацитет 150 милиона пътници годишно. Аеропортът ще разполага с три центъра за данни, 102 интеграционни системи, 467 предавателя, 780 телекомуникационни офиса, 3257 пункта за преминаване с електронни карти, 3267 информационни монитора, предоставящи сведения за полетите, 9 хиляди охранителни камери. \n\r\nОколо 7 милиарда евро е стойността на проекта и неговата реализация, съобщи БТА. \r\n ", "date": "2018.10.29", "title": "Борисов кацна в Атина, лети после до Истанбул"}
{"url": "https://www.dnes.bg/notifikacii/2018/10/29/aresti-sled-akciiata-v-agenciiata-za-bylgarite-v-chujbina.391903", "text": "\n\r\nНяколко души са били арестувани при акцията на спецпрокуратурата в Държавната агенция за българите в чужбина тази сутрин, съобщи БТА.\r\nОт прокуратурата и МВР не потвърждават,  но и не отричат, че сред задържаните е и председателят на агенцията Петър Харалампиев. \r\nОбиски освен в София, има в Кюстендил и Плевен.\n\r\nСигналът, по който започва разследването е за издавани документи за български произход срещу няколко хиляди евро.\r\nВ сградата на ДАБЧ в София, освен екипи на МВР и прокуратурата, има и служители от Комсиията за борба с корупцията.", "date": "2018.10.29", "title": "Арести след акцията в Агенцията за българите в чужбина"}
{"url": "https://www.dnes.bg/eu/2018/10/29/shestima-v-bolnica-sled-sbivane-na-gyrci-i-albanci-v-atina.391902", "text": "Бой между гърци и албанци се е разразил снощи в предградието Геракас в Атина, съобщават от БТА. В мелето са пострадали шестима души. \r\nСпоред първоначални данни боят е започнал в парк в предградието. По непотвърдена информация на мястото на мелето е бил намерен и пистолет. \r\nШестимата пострадали са били отведени в две гръцки болници. Според информации към момента единият е бил с огнестрелна рана, а останалите – с прободни. \r\nКъм момента властите разследват дали инцидентът няма връзка със смъртта на етническия грък Константинос Кацифас вчера в Южна Албания. \r\nСпоред гръцки медии мъжът е издигнал гръцкото знаме на гръцко военно гробище в село Бурларат, след което е било свалено от албански полицаи. Кацифас е открил огън с автомат \"Калашников\" и след престрелка и преследване е бил убит от албанските власти. \r\n                    \n                    \n                След инцидента десетки протестиращи се събраха пред албанското посолство в атинското предградие. \r\nДемонстрацията е била организирана в социалните мрежи. След убийството на Кацифас от Външно министерство излязоха с официална позиция и призоваха Албания да разследва случая. \n\r\n ", "date": "2018.10.29", "title": "Шестима в болница след сбиване на гърци и албанци в Атина "}
{"url": "https://www.dnes.bg/notifikacii/2018/10/29/indoneziiskiiat-samolet-s-tehnicheska-povreda-a-letial.391905", "text": "Индонезийските спасители пристъпиха към издирването на останки от самолета на компания Lion Air, паднал в морето край остров Ява малко след излитането си от летището в Джакарта, предаде ТАСС. \r\nТърсенето е на дълбочина 30-35 метра. Засега не са намерени двете черни кутии, допълва Ройтерс.\n\n\n\r\nМеждувременно стана ясно, че катастрофиралата машината е имала технически проблем при предишния си полет, предадоха Ройтерс и Асошиейтед прес. \r\nТой бил разрешен съгласно процедурите, каза Едуард Сирайт, директор на авиопревозвача Lion Air. Техническият проблем възникнал по време на полет от Денпасар за Джакарта. \r\nДиректорът не уточни за какъв проблем става дума. Lion Air има 11 самолета от същия модел. Засега няма планове останалите машини Боинг 737 Max 8 на авикомпанията да преустановят полети, допълни ръководителят на компанията. \r\nНа борда на катастрофиралия самолет е имало около 20 сътрудници на министерството на финансите, предаде ТАСС, като се позова на местни медии. \r\nПилотът на машината е работил в компанията от 2011 г.. Името му е Бхавей Санеджа. Той е индиец.", "date": "2018.10.29", "title": "Индонезийският самолет с техническа повреда, а летял!?"}
{"url": "https://www.dnes.bg/technology/2018/10/29/ibm-kupuva-oblachniia-specialist-red-hat-inc-za-33-4-mlrd.391907", "text": "IBM ще придобие разработчика на софтуер Red Hat Inc. за 33,4 млрд. долара в рамките на най-голямата сделка за придобиване на американския технологичен концерн, предава Bloomberg.\r\nInternational Business Machines Corp. ще плати 190 долара за акция в брой за базираната в Северна Каролина Red Hat, става ясно от изявление на компаниите в неделя, с което потвърдиха по-ранна статия на Bloomberg News. Това е 63-процентна премия спрямо цената на Red Hat при затварянето на сесията в петък - 116,68 долара за акция.\r\n„Придобиването на Red Hat е решаващо. То ще промени всичко на облачния пазар\", поянява в изявление Джини Ромети, председател и главен изпълнителен директор на IBM.\r\n                    \n                    \n                Приходите на Red Hat, която продава софтуер и услуги, базирани на операционната система с отворен код Linux, се очаква да достигнат 3 млрд. долара за първи път тази година, тъй като продуктът на компанията Red Hat Enterprise Linux привлича големи клиенти. \r\nПрез последното тримесечие компанията съобщи за рекордните 11 договора на стойност над 5 милиона долара и 73 за над 1 милион долара, става ясно от бележка до клиентите си на  анализатора на JMP Securities Грег МакДоуъл.\r\n\r\n ", "date": "2018.10.29", "title": "IBM купува облачния специалист Red Hat Inc. за $33,4 млрд."}
{"url": "https://www.dnes.bg/stranata/2018/10/29/sled-rysta-na-imotite-vyv-varna-idva-li-uravnovesiavane.391906", "text": "Пазарът на жилищни имоти във Варна върви към уравновесяване след силния ръст на цените, започнал в края на 2016 г., благодарение на големия брой новозапочнати проекти и получени разрешения за строеж.\r\nСамо през първите шест месеца на 2018 г. общият обем от издадени разрешителни за строеж и започнато ново строителство в морската столица е около половин милион квадратни метра. Очаква се това да повлияе на предлагането, като експерти прогнозират забавяне на ръста и дори лек спад на цените на жилищата.\r\nВ последните пет-шест месеца много проекти в предпочитани райони във Варна получиха разрешение за строеж и хората започнаха смело да купуват в тези сгради, коментира пред  Димитринка Костадинчева, регионален директор на АДРЕС Недвижими имоти Варна.\r\n                    \n                    \n                Според нея основните играчи в новото строителство са инвеститори, които са смятани за стабилни от клиентите, поради което се ползват с тяхното доверие и това им дава повече спокойствие, когато купуват „на зелено“. Около 20% от реализираните сделки от агенцията са за имоти ново строителство. В същото време клиентите, които продават имот, закупен с инвестиционна цел, са около 40%, а делът на хората, които се разделят с един имот, за да закупят друг, е около 15-16%.\r\nСпоред Добромир Ганев, председател на Управителния съвет на Национално сдружение Недвижими имоти (НСНИ), интересът към придобиване на имоти \"на зелено\" във Варна не е малък, тъй като сградите са по-добри, с подобрена функция и дизайн и привлекателна цена с възможност за разсрочване на плащането, без да се взема по-голям кредит. \r\n\"Част от купувачите предпочитат да се включат в по-ранен етап от стартирането на даден проект с цел да получат по-изгодна цена, но има и такива, които се насочват към имоти с издаден акт 14 или 15, за да са по-спокойни и да не бъдат изненадани в някакъв момент от срив на пазара\", отбелязва Ганев.\r\n\r\n ", "date": "2018.10.29", "title": "След ръста на имотите във Варна – идва ли уравновесяване? "}
{"url": "https://www.dnes.bg/stranata/2018/10/29/subsidirane-ot-bogatite-kym-bednite-biznesyt-za-biudjet-19.391909", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПриетите от правителството проекти на държавния бюджет влизат в Народното събрание за начало на бюджетната процедура.\r\nПриоритетите на Бюджет 2019 са социалната политика, образованието, отбраната и политиката по доходите. В него е предвиден ръст с 10 на сто на заплатите в бюджетния сектор и 20% на учителските.\r\nМинималната работна заплата също се повишава на 560 лева, а до 2021 година трябва да достигне 650 лева. Предвижда се покачване и на социалните разходи.\n\n\n\r\n\"Като цяло предложенията, които са в сферата на осигуряването, са доста спорни. Максималният осигурителен доход и по-скоро неговото увеличение е несправедливо. Осигурителната система и здравната система не могат да осигурят услугите за парите, което осигуреното лице внася. Лицето не може да ползва парите, които е внесъл. Всички средства отиват в общ фонд за други хора. Има едно субсидиране от богатите към бедните\", обясни в \"България сутрин\" Добрин Иванов от Асоциацията на индустриалния капитал в България.\r\n                    \n                    \n                Според него минималната работна заплата също е проблем в Бюджет 2019: \"Размерът ѝ се определя административно, а не трябва да е така. Ако в държавния сектор заплатите растат само с 10%, то в частния ръстът е повече\".\r\nНе на същото мнение е икономическият експерт от КНСБ Любослав Костов. Той смята, че минималният осигурителен доход бе замразен от много години и бе крайно време това да се промени.\r\n\"Това не е повишаване на данъка, а повишаване на правата на тези хора. 1/5 от тези пари ще отидат в личния им фонд. Икономическата логика налагаше една такава промяна. Може да се каже, че това е доста плахо. Ние настоявахме това да се случи доста отдавна\", настоя Костов пред .\r\nЕкспертът все пак коментира, че държавата не подпомага по никакъв начин чуждестранните инвестиции.", "date": "2018.10.29", "title": "Субсидиране от богатите към бедните... Бизнесът за Бюджет '19 "}
{"url": "https://www.dnes.bg/obshtestvo/2018/10/29/problemite-v-getata-tleiat-izbuhvat-podgotvena-li-e-dyrjavata.391911", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИнцидентите в ромските махали са проблем, който могъщата сила на държавата и контролните й органи, като че ли нямат способността да решат. Гетата продължават да са държава в държавата, в която законите често се пренебрегват. Сещаме се за ромите, едва когато дойдат избори…\r\n\"Подценяват се етническите конфликти. Изживяхме и преоценихме грешките, извършени през Възродителния процес. Неумението да се изгражда превантивен инструментариум създава гета. Вината е на партиите, участвали във властта. Те не се срамят да използват етническия вот по време на избори. Не се работи с пълния инструментариум на властта. Държавата не е подготвена да вникне в проблемите или в културните особености на ромите. Мерките трябва да бъдат много внимателно обсъдени и взети\", подчерта бившият директор на Централната служба за борба с организирана престъпност (ЦСБОП) Тихомир Стойчев.\n\n\n\r\n                    \n                    \n                Последният инцидент в ромско гето стана в Мъглиж, където полиция и роми влязоха в сблъсъци.\r\n\"Ромските общности се капсулират в гета, в които няма правила. Тези хора винаги са ощетени и винаги държавата им е длъжна, но това не е така. Законите трябва да се спазват. Полицаите се страхуват да влизат в махалите, защото веднага отиват на съд. Полицията не може да стои безучастно и да бъде бита. Гетата се увеличават, непрестанно се развива. Там поколенията не искат да учат, не искат да работят, не искат да спазват законите. Тези гета са държава в държавата. Само със сила няма да се реши този проблем\", посочи журналистът Стефан Ташев.\r\nМеждувременно неспособността на държавата да реши проблема с ромите прилича на способността й да хваща едрите бизнесмени, които разследва.\r\n\"Работи се кампанийно. Голяма част от известните бизнесмени, които се разследват и арестуват, са известни на органите на реда от години. Къде е превенцията за организирана престъпност?\", попита Стойчев.\r\n\"Това показва целият наш преход – придобиване на капитали, препродаване и вкус на безнадеждност сред хората. Прокуратурата трябва да доказва обвиненията си – иначе са само празни приказки. Ако прокуратурата е сигурна – сега е времето тя да намери доказателства\", изтъкна на свой ред Ташев пред ", "date": "2018.10.29", "title": "Проблемите в гетата тлеят, избухват... Подготвена ли е държавата?"}
{"url": "https://www.dnes.bg/crime/2018/10/29/oryjie-radiostancii-droga-otkriti-v-imot-v-dobrich.391918", "text": "Полицията откри при специализирана операция в Добрич оръжие, радиостанции и наркотици в частен имот, съобщиха от Областната дирекция на МВР.\r\nВ имота на улица \"Ружа\" в изградени тайници са намерени 57 полиетиленови пакетчета с общо тегло 70 грама наркотично вещество, реагиращо на канабис, и 19 полиетиленови пакетчета с бяло вещество, което при полевия тест е реагирало на амфетамин, посочват от полицията.\r\nПолицаите са установили още самоделно оръжие, боеприпаси, пневматичен пистолет, радиостанции, система за видеонаблюдение и метална каса.\r\nПри операцията в имота са задържани двама криминално проявени мъже - на 21 и 24 години. На по-младия, вече привлечен като обвиняем, е наложена мярка \"задържане под стража\".\r\n ", "date": "2018.10.29", "title": "Оръжие, радиостанции, дрога открити в имот в Добрич"}
{"url": "https://www.dnes.bg/stranata/2018/10/29/poreden-akt-na-nasilie-selianin-grymna-sysedska-kotka.391912", "text": "Домашна котка бе простреляна от агресивен 33-годишен млад мъж в хасковското село Узунджово, съобщиха от МВР.\r\nСлужбите информират, че на 112 е подаден сигнал за агресия срещу животно. Според собственичката на котката, 45-годишна жена, в двора й на улица \"Ив. Губеров\", е произведен изстрел, който довел до смъртта на домашния й любимец.\n\n\n\r\nПолицията в Хасковска област веднага е реагирала на сигнала за стрелба. Органите на реда са установили заподозрения в извършването на деянието – млад мъж от селото на дамата. \r\nОт него е била иззета пневматична пушка, която притежава с удостоверение за уведомление. Веднага е образувано досъдебно производство.", "date": "2018.10.29", "title": "Пореден акт на насилие – селянин гръмна съседска котка"}
{"url": "https://www.dnes.bg/sofia/2018/10/29/pistolet-dizel-razkriha-benzinostanciia-v-bus.391930", "text": "\nПолицията и митниците разбиха схема за незаконна продажба на гориво, съобщава МВР.\r\nОт полицията разясниха, че зад столичен магазин 55-годишен мъж наливал гориво с бензинов пистолет от един товарен автомобил в друг.\r\nПри проверката станало ясно, че в багажника на буса е монтиран резервоар с вместимост над 1000 литра и прибори за точене.\n\n\r\nТоварният автомобил е на фирма, собственост на 31-годишен мъж, а 55-годишният бил нает на работа от предния ден, без трудов договор.\r\nОт монтирания резервоар, зареден с дизелово гориво, са били захранени още няколко коли, като клиентите плащали по-късно лично на собственика на фирмата.\r\n ", "date": "2018.10.29", "title": "Пистолет, дизел... разкриха бензиностанция в бус"}
{"url": "https://www.dnes.bg/notifikacii/2018/10/29/karame-s-nai-evtinite-goriva-zashto-togava-sa-ni-tolkova-skypi.391891", "text": "Горивата в България са най-евтините в Европа и поскъпват със същите трендове, с които се увеличава цената им в ЕС, коментира пред \"Труд\" експертът от Българската петролна и газова асоциация Светослав Бенчев по повод организираните протести в страната срещу високите цени на горивата.\r\nДанните наистина показват, че у нас дизелът и бензинът бъркат най-малко в джоба ни и са поскъпнали дори по-малко в сравнение с горивата в останалите европейски държави.\r\nУвеличението на цената се дължи на поскъпването на суровия петрол, което доведе до 10-12% ръст на горивата у нас и в ЕС, обясни Бенчев.\n\n\n\r\n\"Петролът е борсов продукт и не може да се използва за социална политика\", настоя експертът.\r\n                \n                Той припомни, че 60% от цената на крайния продукт, който зареждаме по бензиностанциите в страната, се дължи на акцизите и данъците при формиране на цената. И тези средства влизат в бюджета на страната.\r\nДържавата обаче не може да намали нивата им, защото и към момента акцизите върху горивата у нас са най-ниските в Европа, обясни Бенчев.\r\nЕвентуална промяна на начислявания данък също би била изключително трудна. Въпреки че у нас горивата се облагат с 20% ДДС, а в Люксембург например с 4-5 % ДДС, цените у нас са дори малко по-евтини, разясни експертът.\r\n\"Разликите в цените на бензина и на дизела в страната се дължат на транспортните разходи при формирането на продажната стойност на продукта\", обясни Бенчев.\r\nВ Северна България логистичните бази са много по-малко в сравнение с Южна България, затова и в градове като Велико Търново при определяне на продажната цена се включват и разходите за зареждане с автомобилните цистерни, разясни той.\r\nСпоред експерта на асоциацията не се очаква цените на бензина и дизела да стигнат нива от 2,60-2,70 лева за литър. През последните 10 дни цената на горивата върви надолу, но дали този тренд ще се запази зависи от решението на 4-ти ноември на американския президент Доналд Тръмп за това какви санкции ще бъдат наложени на Иран.\r\nАко бъде ограничен износът на петрол от тази страна, това не може да не се отрази на световните пазари, въпреки че Саудитска Арабия е заявила готовност да увеличи своите доставки и така евентуално да компенсира дела на иранския петрол. От голямо значение е и дали най-големият потребител на ирански петрол в света – Индия, ще спази санкциите.", "date": "2018.10.29", "title": "Караме с най-евтините горива. Защо тогава са ни толкова скъпи?"}
{"url": "https://www.dnes.bg/stranata/2018/10/29/kato-feniks-ot-pepelta-s-500-novi-knigi-vyzkrysva-chitalishteto-v-glojene.391939", "text": "500 книги ще красят лавиците на читалищната библиотека в Гложене. Това е резултатът от кампанията \"Да спасим книга\", която беше организирана от десетокласникът Кирил Балдев преди месец, кауза, която беше подкрепена и от Dnes.bg.\r\nБлаготворителната акция имаше за цел да възстанови част от изгорелия ресурс на читалище \"Яким Десподов\" в Гложене, след пожара, който се разрази в средата на август.\r\nТогава пламъците погълнаха покрива на сградата, а част от читалищната библиотека, в която се помещаваха повече от 13 тома литература, бе изпепелена.\n\n\r\nЗатова младият Кирил реши да вземе нещата в свои ръце и да възстанови макар и малка част от книгите, и читалището да възкръсне като феникс от пепелта. \r\n                    \n                    \n                В кампанията \"Да спасим книга\" се включиха дарители от цяла България, които взеха присърце инициативата на десетокласника. \r\nКаузата да възродят читалището в Гложене приеха много издателства, училища и граждани, както и Столичната библиотека, която също се включва с дарение. \r\n\"Читалището е изключително благодарно. Бих искал да кажа, че ще продължа и занапред, защото това е моята цел - да дарявам книги\", сподели Кирил пред Dnes.bg. \r\nЛюбовта му към литературата помага читалището \"Яким Десподов\" отново да заработи като пълноценен храм на книгите, а събраните дарения към библиотеката са съхранени на сигурно място. ", "date": "2018.10.29", "title": "Като феникс от пепелта: С 500 нови книги възкръсва читалището в Гложене"}
{"url": "https://www.dnes.bg/stranata/2018/10/29/dvama-zaginaha-pri-tejko-ptp-na-pytia-ruse-biala.391948", "text": "Двама души са загинали, а един е ранен при тежка катастрофа снощи на пътя Русе-Бяла, съобщи началникът на сектор \"Пътна полиция\" в крайдунавския град главен инспектор Михаил Манов.\r\nСигнал за инцидента е подаден снощи, около 21:30 часа. \r\nНа около девет километра от Русе \"БМВ\" със софийска регистрация, управлявано от 43-годишен мъж, навлиза в лентата за насрещно движение и се блъска челно в \"Мерцедес\" със силистренска регистрация, шофиран от младеж на 24 години. При удара са починали двамата водачи.\r\nПри инцидента е бил ранен и мъж, който пътувал в \"Мерцедес\"-а. Той е получил травма на гръдния кош, като след преглед е освободен за домашно лечение.\r\n                    \n                    \n                Причините за катастрофата се изясняват, но най-вероятно става дума за несъобразена скорост.\r\nМанов обясни, че мястото на инцидента се характеризира с концентрация на произшествия. \r\nОтделно, пътят Русе-Бяла, наричан от русенци \"път-убиец\", остава участъкът в региона с най-много катастрофи. От началото на тази година до вчера включително са регистрирани 135 произшествия с 65 ранени и седем загинали. \r\nЗа същия период на миналата година са отчетени 164 катастрофи. При тях са били ранени 52 души, а други четирима са загинали, пише БТА.", "date": "2018.10.29", "title": "Двама загинаха при тежко ПТП на пътя Русе-Бяла"}
{"url": "https://www.dnes.bg/notifikacii/2018/10/29/kyrdjaliika-bi-pyt-do-pazardjik-dade-65-000-na-apashi.391935", "text": "71-годишна жена от Кърджали е станала жертва на телефонна измама със сумата от 65 000 лв, съобщават от Областната дирекция на МВР.\r\nНа 25 октомври на мобилния телефон на жената се обадил мъж, който се представил за инспектор Костов и поискал от нея да предаде пари, за да помогне за задържането на телефонни измамници.\r\nПървата сума от 40 000 била изтеглена от банка в Асеновград и предадена Пазарджик, а втората сума от 25000 лв. изтеглена в Пазарджик и предадена отново там.\r\nСигналът за измамата е подаден в РУ-Кърджали в събота. Образувано е досъдебно производство и работата продължава от разследващ полицай.\r\nКриминалистите за пореден път призовават всички семейства да напомнят настоятелно на възрастните си близки да не предават пари, ако им бъдат поискани по телефона, защото така действат измамниците.\r\n ", "date": "2018.10.29", "title": "Кърджалийка би път до Пазарджик – даде 65 000 на апаши"}
{"url": "https://www.dnes.bg/zvezdi/2018/10/29/kaloian-napusna-fermata-sled-duel-sys-simeon.391931", "text": "\n\r\n\"Детето на фермата\" - Калоян Златилов, се прости с надеждата да спечели голямата награда от шоуто. 100-те хиляди лева останаха мираж, след като загуби в драматичен дуел срещу най-добрия си приятел – Симеон Томов.\r\n21-годишният Калоян, имаше шанс за победа в последната игра, след като показа умения в мятането на дини в кош, но времето му се оказа по-бавно от това на приятеля му и така дуелът завърши без да бъде изиграна последната битка.\r\nОт своя страна 28-годишният Симеон показа хъс и самочувствие по време на всички четири битки и с резултат от 10 на 0 постигна целта, която предварително си беше поставил – да не даде възможност на опонента си Калоян да спечели дори и една точка.\r\n                    \n                    \n                Въпреки загубата, българинът от Юта, САЩ, беше доволен от представянето си.\r\nЗлатилов, който от 6-годишен живее със семейството си в САЩ, се превърна в любимец на фермерите, след като се доказа като един от най-дисциплинираните, работливи и добронамерени играчи. Той успя да изпълни мечтата си да опознае обичаите и традициите на родината си и показа, че обича и почита корените си.\r\nПо време на втората мъжка битка за сезона бе въведено и ново правило в игрите – ако разликата във времето между двамата участници е по-малко от 40 стотни от секундата, състезателите играят дузпи. Причина за това решение бе прецедентът по време на миналия дуел между Радилена и Росица, когато разликата във времето между тях беше точно 1 стотна.", "date": "2018.10.29", "title": "Калоян напусна \"Фермата\" след дуел със Симеон"}
{"url": "https://www.dnes.bg/stranata/2018/10/29/vsiako-sedmo-prestyplenie-v-razgrad-izvyrsheno-ot-dete.391951", "text": "Всяко седмо престъпление в община Разград е извършено от дете. Това сочи статистиката за детската престъпност, представена от инспектор Женя Калчева от сектор \"Противодействие на криминалната престъпност\", информира БТА. \r\nОт началото на годината са разкрити 216 престъпления, като 31 от тях или 14,35 на сто са извършени от подрастващи. \r\nНай-голям е делът на кражбите, но не липсват и престъпления, свързани с МПС и криминални деяния против личността. \r\nИма също случаи на измами, телесни повреди, подаване на неверни съобщения, както и престъпления, свързани с наркотични вещества.\r\nПострадалите от престъпления малолетни и непълнолетни през отчетния период в община Разград са 13, като болшинството от тях са станали жертви на кражба.", "date": "2018.10.29", "title": "Всяко седмо престъпление в Разград – извършено от дете"}
{"url": "https://www.dnes.bg/eu/2018/10/29/razvita-ikonomika-za-makedoniia-samo-prez-es.391940", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕдинственият шанс на Македония за икономическо развитие е само в ЕС и като член на евроатлантическия съюз. Това обави в предаването \"Светът е бизнес\" по  Андрея Стойковски високопоставен представител на преговорния екип на Република Македония за преговорите за членство на страната в ЕС.\r\nПо време на европредседателството на България стана ясно, че преговорите за приемането на Македония в ЕС ще започнат през идната година, като в момента двете технически комисии работят по подготовката на оценката на страната, заяви още Стойковски. \n                    \n                    \n                \r\n\"Македония няма шанс да бъде Швейцария на Балканите, тази илюзия трябва да си я избием от главите, тя има шанс за икономическо развитие само в ЕС и като член на евроатлантическия съюз. Преди две години положението на Македония беше различно, но през тази година ЕК промени оценката си за страната като бъдеща членка на ЕС и започна процесът по оценка на държавата\", коментира високопоставеният представител. \n\r\nПо думите му началото на скрининг процеса е изключително добра новина и посочи, че през миналата година България и Македония подписаха договор за добросъседство и това е била първата стъпка, която е дала живот на целия този процес на европейското интегриране на Македония. \n\r\nЗа референдума Стойковски каза, че той трябва да се приема като процес на консултация с македонските граждани, които в своята голяма част излязоха да гласуват и казаха \"да\" на европейската интеграция на страната, а тези, които не участваха в него, не участват и в консултативния процес.\n\r\nВМРО ДПМНЕ нанася с поведението си щети на държавата, смята Стойковски, но е убеден, че Македония ще намери мястото си още сега, в тази година. Той не иска да влиза в черни сценарии за страната.\r\n.", "date": "2018.10.29", "title": "Развита икономика за Македония? Само през ЕС! "}
{"url": "https://www.dnes.bg/televizia/2018/10/29/dve-vodeshti-se-prisyediniavat-kym-ekipa-na-sportyt-on-air.391953", "text": "Моника Симеонова и Десислава Францова са новите лица в спортния отдел на Bulgaria ON AIR. От ноември двете красавици стават част от екипа на Спортът ON AIR, където всекидневно ще информират зрителите за всичко важно от света на спорта. \r\n \r\nОсвен като водещи Моника и Десислава ще предават и от някои от най-горещите спортни събития в ролята си на репортери. И двете признават, че спортът има голяма роля в техния живот. \n\r\nМоника Симеонова е тренирала художествена гимнастика 12 години. Била е част от националния отбор на България за девойки и има бронзов медал от Световно първенство по естетическа групова гимнастика през 2012 година във Варна.\n\r\n\"След приключване на състезателната си кариера, реших да се занимавам със спортна журналистика, за да остана в спорта. Той е не само статистика, той е емоция, начин на живот. Като част от екипа на  за мен най-важното ще бъде да представям всички гледни точки\", признава Моника.\r\n \r\nДесислава Францова е дипломиран бакалавър по журналистика в Софийския университет \"Св. Климент Охридски\", където в момента учи магистратура \"Продуцентство и креативна индустрия\". Повече от 2 години се занимава със спортна журналистика. Преди да се присъедини към екипа на Спортът ON AIR Деси трупа опит като репортер и водещ в телевизия BiT. Тренирала е плуване, бокс, кик-бокс и фитнес. \n                    \n                    \n                \r\n\"За мен спортът е необходимият цвят в сивото ежедневие. Като част от екипа на Bulgaria ON AIR обещавам да показвам красотата и успехите на терена, ринга, корта или в залата\", казва Деси. \n\r\nМоника Симеонова и Десислава Францова се присъединяват към екипа на Спортът ON AIR - Ваня Симонска, Александър Рангелов и Владимир Андонов. Любопитните им репортажи гледайте всеки ден в спортните новини на \n\r\n ", "date": "2018.10.29", "title": "Две водещи се присъединяват към екипа на Спортът ON AIR"}
{"url": "https://www.dnes.bg/notifikacii/2018/10/29/silistrenka-ostavi-do-bilbord-10-bona-za-alo-apashi.391919", "text": "73-годишна жена от Силистра е дала 10 000 лева на телефонни измамници, съобщиха от Областната дирекция на МВР.\r\nОт полицията отчитат, че и в този случай е използван популярният напоследък сценарий за участие в полицейска акция за залавяне на измамници. \r\nЖената получила телефонно обаждане от непознат, представящ се за полицай. Тя повярвала, че помага на органите на реда и оставила до билборд в района на автогарата сумата. \r\nПо случая е образувано досъдебно производство.", "date": "2018.10.29", "title": "Силистренка остави до билборд 10 бона за ало апаши"}
{"url": "https://www.dnes.bg/eu/2018/10/29/nova-stranica-za-germaniia-merkel-si-otiva-prez-2021-g.391957", "text": "Германският канцлер Ангела Меркел потвърди, че няма да се кандидатира за канцлер на следващите избори в страната през 2021 година. Това стана ясно от пресконференция на Християндемократическия съюз днес. \n\r\n\"Четвъртият мандат като канцлер ми е последен\", посочи Меркел.\n\n\r\nТя посочи, че през 2021 г. няма да се кандидатира за канцлер и няма да претендира за място в Бундестага. \n\r\n\"Казвам го за протокола: Аз въобще няма да заемам длъжности в политиката\", заяви тя. \n\r\nТя потвърди и слуха, че няма да се кандидатира за председател на ХДС. \n\r\n\"На следващия конгрес на ХДС през декември няма да се кандидатирам за председател\", заяви Меркел. \n                    \n                    \n                \r\nТя посочи още, че няма да коментира дискусиите за неин приемник. \n\r\nПри това Меркел изрази готовност изцяло да изпълнява функциите на глава на правителството, независимо от предстоящото й освобождаване на председателския пост в ХДС. „Готова съм и за напред да работя на длъжността канцлер (до 2021 година)“, отбеляза тя.\n\r\nМеркел добави, че след края на управлението си няма намерение да заема политически постове.\r\n\"Днес е време да бъде отворена нова страница\", заяви Меркел след  месеци на правителствени кризи и след слабия резултат на ХДС на  регионалните избори в Хесен.\n\r\nМеркел посочи, че решението й да се откаже от лидерския пост на  партията е нейният принос за това управляващата коалиция да се фокусира  върху доброто управление на Германия.", "date": "2018.10.29", "title": "Нова страница за Германия: Меркел си отива... През 2021 г."}
