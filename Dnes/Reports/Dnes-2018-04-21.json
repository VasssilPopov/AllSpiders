{"url": "https://www.dnes.bg/notifikacii/2018/04/21/viatyr-v-rusiia-otne-jivota-na-malko-momiche.374308", "text": "Един човек е загинал в град Митишчи край Москва в резултат на бурните ветрове, връхлетели руската столица и Московска област, предаде ТАСС, цитира БТА.\r\nВ Twitter московският кмет Сергей Собянин съобщи, че броят на пострадалите в руската столица е нараснал до 12 души. \r\nЛекарите не са успели да спасят момиченцето, което е било хоспитализирано и е било в крайно тежко състояние. \r\n\"Изказвам дълбоките си съболезнования към родителите\", допълни Собянин. \r\nСпоред официални данни в Москва и Московска област пострадалите от влошените метеорологични условия са 20, уточни ТАСС.", "date": "2018.04.21", "title": "Вятър в Русия отне живота на малко момиче"}
{"url": "https://www.dnes.bg/akoshtete-vqrvaite/2018/04/21/brutalno-ili-shik-ruskite-modni-hrumki-ot-metroto.374098", "text": "\n\r\nМетрото е място, където на ден преминават десетки хиляди, но все пак има хора, които винаги ще изпъкнат. Особено, когато става въпрос за модни хрумки.\r\nВижте странни \"птици\", които са привлекли вниманието и съответно са станали модели на случайни фотографи.\r\n ", "date": "2018.04.21", "title": "Брутално или шик? Руските модни хрумки от метрото"}
{"url": "https://www.dnes.bg/obshtestvo/2018/04/21/v-sluchai-na-voina-mobilizirat-myje-i-jeni-ot-18-do-55-godini.374303", "text": "Тлеещият конфликт в Босна и Херцеговина, а не разширяване на войната в Сирия е истинската заплаха за сигурността на България. Това обясниха български дипломати и военни експерти пред \"\".\n\n\n\r\nВоенните удари на САЩ, Великобритания и Франция в Сирия увеличиха тревогата, че се разпалва конфликт, който може да се пренесе в съседните страни и дори да стигне до България. Това е невъзможно, доста по-сигурно страната ни ще бъде засегната от нова война в Босна. Тя обаче ще е в по-далечно бъдеще, обясниха те.\r\nТова е много по-възможен сценарий от протичащите в Сирия събития. И все пак актуален остава въпросът какво прави България в случай на война и кой би трябвало да се мобилизира, след като задължителната наборна казарма отпадна през 2007 г.\r\r\n                    \r\n                    Обявяването на военно положение е уредено в Закона за отбрана и въоръжените сили на Република България. Това става с указ на президента или с решение на депутатите от Народното събрание. Гражданите се информират по всички средства за масово осведомяване.\r\nВоенно положение се обявява в два случая - ако има нападение срещу страната ни или при необходимост от неотложно изпълнение на международни задължения. При внезапно въоръжено нападение пък не се чака обявяване на военно положение. Тогава незабавно се предприемат мерки.\r\nВ ситуация на война отбраната на страната и вътрешният ред преминават под ръководството на върховния главнокомандващ. За да подпомогне дейността му, президентът сформира Върховно главно командване, в което участват премиерът, всички министри, началникът на отбраната и др.\r\nВ случай на война ще бъдат мобилизирани всички мъже и жени от 18 до 55 години, които обаче са преминали военно обучение. Това са хората, служили в армията, изкаралите наборно или доброволно военно обучение. Задължително се мобилизират и редки специалисти като лекари.\r\nВ България има два вида резерв - доброволен и запас. За доброволния е определено да бъде от 3000 души и в него влизат хора, които сами са пожелали да минат курс на обучение за начална или специална военна подготовка.\r\nТо продължава един месец, след което се полагат изпити, клетва и тогава доброволците се зачисляват към резерва. Всяка година те минават на допълнителни курсове, а за усилията си получават веднъж в годината една месечна заплата в размер, отговарящ на специалността, която имат.\r\nПодобно обучение преди месец завърши още една група в Плевен.\r\nВъпреки че към доброволната военна служба интерес проявяват много хора, към момента в добровония резерв са заети едва 500 места. Причината да не може да се запълни бройката от 3000 души е, че повечето от желаещите са работещи, а за работодателите отсъствието им от работа се оказва проблем и не ги пускат. \r\nВ момента броят на хората, които отговарят на условията за мобилизиране, е достатъчен за нуждите на страната, но след 5-6 години ще стават все повече тези, които не са служили, нямат военна подготовка или са над 55 години.\r\nТогава нуждата от запълване на доброволния резерв ще стане по-голяма. Затова сегашният министър на отбраната Красимир Каракачанов настоява да се въведе доброволна военна служба, която да се узакони.\r\nЗа да мотивира младите хора да се запишат, министърът предложи те да се ползват с приоритет при кандидатстване за университет, както и за работа в МВР, Министерството на отбраната и в държавната администрация.\r\nЗа да се избегне възможността работодатели да ограничават служителите си, които искат да служат доброволно, ако тази дейност се узакони, може да не им се дава възможност да ги уволняват.\r\nДруг проект, който министерството подготвя, е създаване на Военновъздушно училище в Долна Митрополия. Очаква се проектът да бъде внесен за одобрение в Народното събрание. Зад него застават и президентът Румен Радев, и правителството. Проектът цели да създаде повече кадри за нуждите на бойната ни авиация, както и за гражданската. За функционирането на Военновъздушното училище ще са необходими малко над 5 млн. лв. на година.\r\nВъпреки че страната ни е подготвена за военни действия, днешната война ще бъде много по-различна от тази, която сме виждали по филмите от Втората световна война, например, твърдят специалистите.\r\nСпециално за България тя ще бъде война на въздушни удари по определени точки, в която ще имаме основна задача да пазим обекти като АЕЦ \"Козлодуй\", големи инфраструктурни обекти, магистрали, структуроопределящи заводи и големи градове.\r\nПри евентуален военен конфликт, България като член на НАТО може да разчита и на допълнителна помощ от всички останали държави членки. Според чл. 5 от Вашингтонския договор, ако една страна - членка на НАТО, бъде нападната, всички други трябва да я подкрепят.\r\nПо тази причина от 12 май 2016 г. страната ни е под ракетния щит на НАТО. Сто процента от територията ни попадат в обхвата му.\r\nТова стана, след като американците активираха противоракетна система в Румъния. Целта му е противодействие срещу евентуална заплаха с междуконтинентални балистични ракети (обсегът им на действие е над 5500 км. - б.р.).\r\nЗа да бъде ефективна защитата, всичко е въпрос на секунди. НАТО използва мрежови сензори и приемници, които засичат изстрелването на ракетата и определят накъде е насочена. Те са разположени както в морето, така и на суша. Допълнително за прехващането на вражески ракети се използват и специално предназначени за това сателити. След което най-добрият възможен прехващач неутрализира вражеската заплаха още докато тя се намира във въздушното пространство.\r\nЦелта на тези ракети е отбранителна. Те не съдържат барут и взривно вещество, а електроника, за да бъдат точни и да унищожават други ракети. В допълнение на това България разполага и с две морски и с три въздушни бази, които, разбира се, преди са били много повече.\r\nВъздушните бази се намират в Южна България - в Пловдив, в село Граф Игнатиево, където са изтребителите (те служат за въздушен бой, борят се с чуждите изтребители - б.р.), в Крумово, където е вертолетната база (те се използват с разузнавателна и транспортна цел - б.р.), и в Ямбол, където е щурмовата база (тези самолети летят ниско, тежковъоръжени са и работят в интерес на пехотата - б.р.).\r\nМорските бази са две - във Варна и до Созопол.", "date": "2018.04.21", "title": "В случай на война: Мобилизират мъже и жени от 18 до 55 години"}
{"url": "https://www.dnes.bg/health/2018/04/21/narychnik-za-bebeshkoto-hranene-adaptirano-mliako.374206", "text": "Адаптираното мляко е създадено със състав, който максимално да се доближава до този на майчиното мляко. Все пак това е трудно постижимо, тъй като кърмата съдържа редица биологично активни вещества, като антитела, които в адаптираното мляко не са налични.\r\nОсвен това то има някои други особености, които го различават от майчиното мляко. Хуманизираното мляко се храносмила и усвоява малко по-трудно в сравнение с кърмата. Затова бебето може да се храни малко по-рядко – 3-4 часа. Кърмата се усвоява по-бързо и бебето огладнява на 2,5-3 часа.\r\nАдаптираното мляко е по-висококалорийно, поради което бебето може да наддава повече. Наднорменото тегло в тази възраст може да окаже неблагоприятни последствия в бъдеще. Повишава се рискът от затлъстяване, развитие на артериална хипертония, захарен диабет и други.\r\r\n                    \r\n                    \r\nПри храненето с изкуствено мляко в началото, така както при кърмените бебета, трудно може да се изгради добър режим. Обикновено на този етап детето се храни \"на поискване\". Предлагайте на бебето бутилката на всеки 3 часа или когато покаже признаци на огладняване. Така то постепенно ще си изгради режим на хранене, в началото по 7 пъти дневно. Впоследствие нощното хранене постепенно отпада и тогава бебето се храни шесткратно.\r\n\r\nПрепоръчва се до навършване на 3 месечна възраст на детето всичко, което се \"докосва\" до устата му да бъде стерилно. Това включва шишетата, бибероните, залъгалките. Най-достъпнитя начин за стерилизиране е посредством изваряване за няколко минути – 5-10 в тенджера с вода. В момента на пазара съществува разнообразие от приспособления за стерилизация. Принципът на действие на повечето е сходен – посредством водна пара.\r\n\r\n ", "date": "2018.04.21", "title": "Наръчник за бебешкото хранене – адаптирано мляко"}
{"url": "https://www.dnes.bg/notifikacii/2018/04/21/ozho-posetiha-siriiskiia-grad-duma-zaradi-himicheskata-ataka.374304", "text": "Инспекторите на Организацията за забрана на химическите оръжия (ОЗХО) посетиха едно от местата на предполагаемата химическа атака от 7 април в сирийския град Дума, съобщи пресслужбата на организацията, цитирана от ТАСС и Ройтерс.\r\nЕкспертите са събрали проби, които ще бъдат транспортирани до Холандия, а оттам ще отидат в мрежата от лаборатории на ОЗХО за анализ. ОЗХО ще направи оценка на ситуацията и ще реши дали е необходимо второ посещение в Дума.\r\nЕкипът на ОЗХО ще се постарае да установи дали в Дума са използвани химически вещества и какви. Те нямат мандат да определят коя от страните в сирийския конфликт ги е използвала, отбелязва Ройтерс, предава БТА.", "date": "2018.04.21", "title": "ОЗХО посетиха сирийския град Дума заради химическата атака"}
{"url": "https://www.dnes.bg/izvanrelsi/2018/04/21/kogato-iliustraciite-dostignat-syvyrshenstvo.374235", "text": "Практиката е пътят към съвършенството и един артист от Холандия буквално илюстрира истинското значение на това твърдение.\r\nФлортие е професионален сватбен фотограф със страст към дигиталното изкуство.\r\nТя използва Photoshop, за да илюстрира своите идеи и да създаде един вид наръчник, който да бъде от полза на хората.\r\nТя доказва, че за да се създаде изкуство, се изисква време и практика.\r\nНейната страница в социалните мрежи е посветена най-вече на насоки, предизвикателства и бързо нарисувани илюстрации, за да покаже колко време е нужно, за да се нарисуват отделните илюстрации.\r\nСамата тя пише, че практиката и упоритата работа са много важни, ако искате да станете по-добри в това изкуство.\r\nИлюстрациите може да разгледате в галерията на ", "date": "2018.04.21", "title": "Когато илюстрациите достигнат съвършенство"}
{"url": "https://www.dnes.bg/notifikacii/2018/04/21/indiia-vyvejda-smyrtno-nakazanie-za-iznasilvachi-na-momicheta.374305", "text": "Индийският кабинет прие днес смъртно наказание за изнасилилите момичета на възраст под 12 години, след като премиерът Нарендра Моди свика извънредно заседание на правителството в отговор на национално недоволство, предизвикано от редица такива посегателства, предаде Ройтерс.\r\nИзпълнителната заповед променя наказателното право и включва по-драстично наказание за осъдените насилници на момичета под 16-годишна възраст, съобщиха правителствени служители, предаде БТА. \r\nЗаповедта, с чието копие Ройтерс уточни, че разполага, ще влезе в сила, след като тя бъде подписана от президента на Индия.\r\nИндия започна съдебни дела по бързата процедура и прие по-строг закон за изнасилване, който предвижда включително смъртното наказание, след шокиращото нападение срещу млада жена през 2012 година, разтърсило страната, но епидемията от изнасилвания в Индия не затихна въпреки взетите мерки, отбелязва Ройтерс.\rПрез 2016 г. бе съобщено за 40 000 изнасилвания. В 40 процента от тези случаи жертвите са деца. Всеки ден вестниците съобщават за нови прояви на сексуално насилие срещу жени.", "date": "2018.04.21", "title": "Индия въвежда смъртно наказание за изнасилвачи на момичета"}
{"url": "https://www.dnes.bg/zvezdi/2018/04/21/iman-hamam-i-iman-ukrasiha-korica.374237", "text": "Иман Хамам и Иман са два от най-емблематичните супермодели на всички времена, превърнали се в икона на красотата и стила.\r\nСега от арабското издание на Vogue увековечават историята чрез тези две емблематични лица в новия си брой за март 2018.\r\nТочно три корици представят неостаряващата красота на двете, заснети от професионалния обектив на Патрик Демаршелие.\r\nДуото носи най-новите и актуални изделия на имена и модни къщи като Saint Laurent, Marc Jacobs и Chanel, а като задължителен елемент във визиите се явява тюрбанът.\r\nПера, пищни и блестящи инкрустации и класическа комбинация от черно и бяло бележат кадрите за списанието.\r\nВсички снимки от фотосесията можете да разгледате в нашата в галерията на ", "date": "2018.04.21", "title": "Иман Хамам и Иман украсиха корица"}
{"url": "https://www.dnes.bg/stranata/2018/04/21/nankov-am-hemus-shte-e-gotova-do-2024-godina.374306", "text": "Автомагистрала \"Хемус\" ще бъде изцяло готова през 2024 година, а финансирането през годините ще осигуряваме от приходите от тол системата, която ще заработи от следващата година. През 2023 година ще бъдат готови автомагистралите \"Струма\" и Русе–Велико Търново. През октомври тази година, осем месеца предсрочно, ще бъде пуснат и Лот 3.3 на АМ \"Струма\" от Сандански до Кресна.\r\nТова каза министърът на регионалното развитие и благоустройството Николай Нанков по време на шестата политическа академия на жени ГЕРБ в град Вършец, съобщиха от пресцентъра на ПП ГЕРБ, предаде \"Фокус\".\r\nВ процес на изграждане е лот 3.1. на АМ \"Струма\". В процес на изграждане са 9,3 км от \"Хемус\" от Ябланица до Боаза, чието строителството стартира на 27 март т.г. В момента се извършва проектиране на 16,3 километровия участък от пътен възел \"Белокопитово\" до пътен възел \"Буховци\". Проектират се и 50 километра от Боаза до пътя Плевен–Ловеч, като се очаква през тази година да стартират търгове за изграждането на участъците от Боаза до п.в. \"Дерманци\", от - п.в. \"Дерманци\" до п.в. \"Каленик\" и от п.в. \"Каленик\" до пресичането с Плевен-Ловеч. Ще бъдат обявени и процедури за инженеринг на 85 км от пътя Плевен–Ловеч до Русе-Велико Търново, разделен на три подучастъка.\r\r\n                    \r\n                    \"Протестиращите направиха видими усилията на правителството за изграждането на пътя Видин–Ботевград, който е и ангажимент в управленската ни програма, за което им благодаря\", подчерта Нанков.\r\n ", "date": "2018.04.21", "title": "Нанков: АМ \"Хемус\" ще е готова до 2024 година"}
{"url": "https://www.dnes.bg/zvezdi/2018/04/21/jenite-koito-predizvikvat-vyzhishtenie.374253", "text": "Всяка година от YouGov подготвят и извършват класация из страните, която цели да определи и подреди мъжете и жените, които се радват на световно възхищение.\r\nТази година анкетата се разпростря в 35 страни, а повече от 37 хиляди души са дали своите отговори пред компанията, за да се завърши списъкът за 2018.\r\nМного от представителките на нежния пол, които се класираха в топ 20, са с история в сферата на забавленията, няколко от света на политиката и активистки.\r\nСъвсем не е изненада, че Анджелина Джоли оглавява класацията за втора година поред, но вижте кои други жени се радват на световно възхищение.\r\n1. Анджелина Джоли\r\n2. Мишел Обама\r\n3. Опра Уинфри\r\r\n                    \r\n                    4. Кралица Елизабет II\r\n5. Хилъри Клинтън\r\n6. Ема Уотсън\r\n7. Малала Юсафзаи\r\n8. Ангела Меркел\r\n9. Тейлър Суифт\r\n10. Мадона\r\n11. Айшвария Рай\r\n12. Прианка Чопра\r\n13. Дипка Падуконе\r\n14. Гал Гадот\r\n15. Тереза Мей\r\nОще новини за звезди четете на ", "date": "2018.04.21", "title": "Жените, които предизвикват възхищение"}
{"url": "https://www.dnes.bg/notifikacii/2018/04/21/bednite-v-stranata-na-bogatite-autsaiderite-na-shveicariia.374307", "text": "Жулиет и Пиер прекарвали приятна ваканция, когато се случила драмата. Пиер починал, тласкайки цялото семейство към порочния кръг на финансовата нестабилност. Жулиет, която не разполагала със спестени пари, не била в състояние да плаща наема си, а децата ѝ не получили стипендия за обучение, пише френското икономическо издание Les Echos, цитирано от Investor.bg.\r\nЗаплахата за изгонване от жилището бързо се появила в пощенската ѝ кутия. Жулиет била принудена да почука на вратата на благотворителната организация Caritas.\r\nЛоранс живее в Нюшател. Дълго време животът за нея е \"финансово безгрижие, Mercedes и Louis Vuitton\". Загуба на работата, безработица, край на правата... Днес Лоранс трябва да живее с 2 хил. франка на месец в страна, където разходите за живот са сред най-високите в света, а минималната брутна заплата е около 4 хил. франка на месец (3400 евро) за 42-часова работна седмица.\rФинансовите затруднения за Лоранс се натрупват и водят до фалит. На 61-годишна възраст тя очаква да получи пенсията си, \"за да се почувства по-добре и да може най-сетне да излезе от статута си на изключена от обществения живот\".\r\nНа 21 години Ноеми е майка на две момичета на пет години и четири месеца. Тя работи в млечната индустрия, а приятелят ѝ е хлебар. Двамата имат нетен общ доход от 7 хил. франка. След като платят наема, здравните си застраховки, данъците и транспортните си разходи, в края на месеца не им остава почти нищо. \r\n\"Не се смятаме за бедни, но и не печелим достатъчно, за да живеем в страна на богаташи\", казва Ноеми.\r\nЮбер е разведен мъж с деца, който живее във Веве, един от градовете на Швейцарската ривиера близо до Женевското езеро. Той работи като шофьор и печели нетна заплата от 5100 франка. След като извади разходите за храна и за други основни нужди, той трябва да затяга коланите. \r\n\"Сега сме 19-о число от месеца, а ми остават 30 франка. Живея в затвор без решетки. Поисках социални помощи, но ми казаха, че печеля твърде много. Системата сериозно куца\", казва Юбер.\r\n\r\nЖулиет, Лоранс, Ноеми, Юбер... Все повече хора в Швейцария живеят като отритнати от обществото. Според официалната статистика през 2015 г. 570 хил. души в страната са живели под прага на бедността, или 7% от населението. Техният брой постоянно расте – с половин пункт повече само между 2014 и 2015 г. През 2015 г. прагът на бедността е бил средно 2239 франка на месец за един човек и 3984 франка на месец за домакинства с двама възрастни и две деца под 14-годишна възраст.\r\nТези данни обаче са само върхът на айсберга на бедността в смятания за проспериращ швейцарски океан. 14% от швейцарците са застрашени да изпаднат в бедност. Един на всеки четирима швейцарци, участвали в неотдавнашно допитване, твърди, че няма нито един франк в джоба си в края на месеца. 37% от швейцарците нямат възможност да спестяват. Други затъват в дългове (през 2013 г. 18% от гражданите на страната са имали закъснели плащания) или са принудени да се обърнат към социални служби или благотворителни организации. В социалната служба в Швейцария броят на внесените молби се е удвоил за десет години.\r\n\r\nНесъмнено най-учудващ е случаят с работещите бедни, които през 2015 г. са 145 хил. Това са предимно сезонни работници в хотелиерството и ресторантьорството или в малките предприятия, но не само.\r\nНеправителствената организация Caritas раздробява бюджета на средностатистическо семейство в Женева, състоящо се от двама възрастни и две деца на девет и две години, което е прибегнало до услугите ѝ. Мъжът работи на пълен ден, жената на половин ден – често срещан случай в страната.\r\nДвамата заедно получават нетна заплата от 7140 франка, включително семейните надбавки. В същото време наемът в Женева достига 2100 франка, разходите за задължителната частна застраховка – 1210 франка, таксата за забавачницата и стола – 200 франка, разходи за телефон – 200 франка, медицински разходи – 200 франка, обществен транспорт – 140 франка, вода и електричество – 90 франка, гражданска отговорност – 30 франка и стоматологични разходи – 500 франка. Така семейството остава с малко над 400 франка за храна, дрехи и забавления на седмица, ако не се смятат разходите за автомобил, ваканция или спестявания. То не може да се справи с непредвидени разходи от 2500 евро, какъвто е случаят с над един на петима души в Швейцария (21,7% през 2015 г.).\r\n\r\nШвейцария е на второ място по среден брутен вътрешен продукт на човек от населението в Европа след Люксембург. Колективно тя е богата страна с безработица, която не надвишава 3%. Но тази реалност крие постоянно нарастващия брой на бедните хора в процъфтяващата икономика. Нови близо 40 хил. души са били застрашени от бедност миналата година, като броят им на практика се е удвоил за десет години.\r\n\"През 2018 г. растежът на икономиката трябва да достигне 2,3%, но ръстът на заплатите ще се задържи в порядъка между 0,5% и 1%. Преразпределението на богатството не функционира\", казва Жак-Андре Мер, вицепрезидент на профсъюза Travail.Suisse.\r\n\"В последните шест години заплатите на служителите са нараснали с 3,7%, а тези на ръководните кадри – със 17%. Пропастта се разширява, хората с малки доходи са постоянно на ръба на бръснача и изнемогват под бремето на растящите здравни застраховки. Това е бедствие\", допълва Мер, който е и депутат от Нюшател. Градът е шампион в социалните помощи.\r\n\r\n\"Равнището на бедност в Швейцария е най-ниско в Европа, а в тази страна социалните помощи са най-много. Системата не трябва да е твърде лесна, необходими са стратегии за излизане от нея\", казва икономистът Стефан Карели от Международния институт за управленско развитие.\r\nВ хранителните банки раздадените храни са се увеличили с 38% за две години. Кантоните в централната част на страната разпределят всяка година хранителни стоки за над два милиона франка. \r\n\"74% от хората, които се възползват от тях, са семейства, от които 35% са с един родител\", казва Фабиен Жуно, който отговаря за комуникацията.\r\n\r\n\"За нашата култура не е присъщо да искаме помощ. При нас съществува истинско табу относно бедността. Искането на социална помощ се смяташе за унизително. Но това е на път да се промени, особено на фона на увеличаването на работещите бедни\", казва Жуно. \r\nТой съжалява за масовото отхвърляне от населението на универсалния доход през 2016 г., който според него \"щеше да разреши проблемите\".\r\n", "date": "2018.04.21", "title": "Бедните в страната на богатите: Аутсайдерите на Швейцария "}
{"url": "https://www.dnes.bg/notifikacii/2018/04/21/v-kiev-se-zagovori-za-goliama-voina-nato-politichesko-reshenie.374217", "text": "Военният комитет на НАТО проведе за пръв път заседание в Украйна. Тази седмица 40 висши офицери, представляващи Военния комитет, както и 30 военни от страните-членки на НАТО, пристигнаха в Лвов и в четвъртък заседаваха заедно с украинската страна. Официално бе съобщено, че са обсъдили \"стратегически проблеми на военното сътрудничество и ситуацията в зоната на бойните действия в Донбас\", пише Татяна Ивженко, \"Независимая газета\".\n\r\nРешаващо в избора на място за срещата бе, че от 2015 г. стотици инструктори от страните-членки на пакта обучават в Лвовска област украински военнослужещи. На Яворивския полигон по традиция се организират съвместни маневри. Върховната рада е одобрила за тази година шест международни учения на украинска територия.\r\nОбщата им цел е да бъде споделен с Въоръжените сили на Украйна опитът на НАТО в сухопътните, въздушните и морските операции, а същевременно да се съгласуват действията на украинските и на западните военни. В деня преди заседанието участниците посетиха Яворивския полигон.\n\r\nВоенният комитет е сред постоянно действащите органи на НАТО. Има задача да предоставя военно-консултантска помощ на цивилните ръководни структури на алианса, по-специално на Северноатлантическия съвет. Сътрудничи с Комитета за планиране на отбраната на НАТО. Обикновено провежда срещи в някоя от държавите-членки. Затова изнесеното заседание в Украйна привлече доста внимание.\n\r\nГостите са дошли заради украинския опит, натрупан покрай петгодишните вече бойни действия в Донбас, смята военният експерт Сергий Згурец, директор на информационно-консултантската компания \"Дифенс експрес\". \"Такъв опит от военно противопоставяне с Русия към момента няма никоя страна от НАТО\", каза той в коментар за радио \"Свобода\".\n\r\nУкраинската делегация в преговорите бе водена от началника на Генщаба Виктор Муженко. В Лвов пристигна и първият заместник-ръководител на Специалната мониторингова мисия на ОССЕ в Украйна Александър Хуг, който редовно се движи из зоната на бойните действия, има и възможност да посещава територии извън контрола на Киев. Предвиждаше се двамата да разговарят отделно с председателя на Военния комитет на НАТО, чешкия генерал Петър Павел.\n\r\nТемата не бе съобщена. Но миналата седмица шефове на украински силови структури заявиха публично, че по техни данни нещата в Донбас може наесен да се изострят, а междувременно да започнат опити за дестабилизиране на ситуацията в други региони на Украйна. В Киев отново се заговори, че го заплашва \"голяма война\".\n\r\nПреди визитата си в Лвов Петър Павел заяви в интервю за агенция УНИАН, че НАТО вижда само политическо решение за конфликта в Донбас: \"Странно е може би да го чуете от военен и офицер, но не вярвам проблемите от този род да имат военни решения. Има само политическо решение, което може да бъде подкрепено с известни военни инструменти (военни инструменти само с оглед възпиране, а не реално използване за решаване на ситуацията)\".\n\r\nВодачът на натовската делегация отбеляза нуждата от \"пътна карта\" за изпълнение на Минските споразумения. Но се знае, че вече от две години точно този въпрос е препъникамъкът.\n\r\n\"Нормандската четворка\" се споразумя още през 2016 г. да бъде разработена такава \"пътна карта\" с посочени ясни срокове, последователност и отговорност за изпълнението на всяка точка от Минските споразумения. В началото на 2017 г. обаче стана ясно, че Русия настоява точките да се изпълняват в същата последователност, в която са записани. Украйна обаче държи документът да бъде разделен на две части: първо да се изпълняват всички точки, целящи да се гарантира сигурност и да бъде затворена границата с Русия, а след това всички точки, свързани с политическото уреждане. В първия случай би могло Донецката и Луганската народна република да се запазят като автономни образувания; във втория ще бъдат ликвидирани. Златната среда не е открита и до днес.\n\r\nНезависимо че конфликтът продължава, Киев пое курс към членство в НАТО. Миналата година тази насока във външната политика на страната бе затвърдена законодателно като приоритет. През февруари т. г. НАТО прие за сведение тази информация - на сайта на алианса Украйна бе наречена страна-аспирант (сиреч проявила стремеж за присъединяване към НАТО).\n\r\nТогава президентът Порошенко написа в социална мрежа, че е изпратил през февруари съответното послание до генералния секретар на НАТО Йенс Столтенберг: \"С позоваване на чл. 10 от Договора за учредяване на НАТО регистрирах официално стремежа на Украйна да стане членка на алианса. Тихата дипломация с цел прокарване на принципните ни позиции, както бе уговорено с нашите партньори, дава солидни резултати\". \n\r\nПорошенко заяви, че следващото стъпало нагоре за Украйна е да подпише План за действия за членство в НАТО (ПДЧ).\n\r\nНе е изключено украинската делегация да повдигне въпроса през юли т. г., когато предстои среща на върха на НАТО в Брюксел. Според военния експерт Сергий Згурец съвместните прояви като изнесеното заседание на Военния комитет не повлияват перспективите за подписване на ПДЧ. \n\r\n\"Истински важно е да бъдат реформирани украинските Въоръжени сили, да преминем към стандартите на НАТО, да решим въпросите, засягащи отбранителната промишленост, взаимодействието на щабните и военните структури\", каза той за радио \"Свобода\".\n\r\nПосетила Киев миналата седмица, заместник-генералният секретар на НАТО Роуз Готемолър сподели пред \"Европейска правда\" учудване от това колко внимание отделят в Украйна на формата, вместо на съдържанието, щом стане дума за сътрудничество с алианса. \"Всеки пита: ще имаме ли ПДЧ? А ще имаме ли програма за засилени възможности? И никой не добавя, да речем: \"Трябва да имаме за приоритет провеждането на реформи\". А за мен точно това е най-важното\", каза тя.\n\r\nВ слово пред Киевския форум за сигурност Готемолър подчерта, че не смята за нереална цел влизането на Украйна в НАТО: \"Това е твърде важна и реалистична задача. Но няма да крия, че трябва много неща да се направят, необходими са сериозни реформи\". Украински опозиционери изтъкват, че без да се решат териториалните й проблеми, Украйна при всяко положение няма да стане членка на пакта. А решаването на тези проблеми е свързано по-специално и със стремежа на Киев към НАТО.\r\n \r\n/БТА/\r\n ", "date": "2018.04.21", "title": "В Киев се заговори за \"голяма война\". НАТО: Политическо решение!"}
{"url": "https://www.dnes.bg/mish-mash/2018/04/21/spored-zodiiata-kakvi-priiateli-ste-i-chast.374258", "text": "Приятелите ни карат да се смеем, съветват ни и ни утешават, когато сме потиснати, насърчават ни, когато се тревожим, и, нека бъдем честни – понякога ни подлудяват. \r\nВъпреки това обаче, са незаменими. Какво бихме правили без тях? Разчитаме, че те ще ни кажат истината, ще бъдат до нас и ще ни подкрепят. И независимо от знака, под който са родени, всички имат своите прекрасни качества, заедно с някои не толкова прекрасни черти.\r\nКакъв приятел е всяка зодия?\r\n \r\nРодените под този знак са от онези хора, които винаги приемат нови предизвикателства и оставят приятелите си стъписани. \r\nДоверието и енергията им са вдъхновяващи, но като приятели те могат да не забележат нуждите на другите. Овните са единствените деца в зодиака. Те винаги ще бъдат насреща. Ако имате проблем, обадете се на някой Овен. \r\r\n                    \r\n                    \r\nАко търсите човек, който да ви придружава в деня, посветен на наслади и приключения, това са точните хора. Телците оценяват по-фините неща в живота и това ги прави перфектния партньор, когато искате да пръснете пари за масаж, грим и луксозна вечеря.\r\nПредставителите на тази зодия обожават комфорта, затова не таете големи надежди да ви придружат на къмпинг например. \r\nЕдно от най-прекрасните им качества е, че са изключително верни приятели. \r\n\r\nКогато имате среща с приятел от зодия Близнаци, със сигурност ще си прекарате страхотно. Никой не е по-спонтанен, по-остроумен или по-забавен от тях. Трудната част е докато се срещнете. \r\nТе определено ще закъснеят или ще се объркат мястото за срещата, но чарът им няма да ви позволи да им се сърдите. Близнаците винаги са готови за приключение. \r\nЦелия материал четете на ", "date": "2018.04.21", "title": "Според зодията: Какви приятели сте? (I част)"}
{"url": "https://www.dnes.bg/notifikacii/2018/04/21/nai-dylgo-upravliavaliiat-monarh-elizabet-vtora-na-92-g.374289", "text": "\nДнес кралица Елизабет Втора, която е най-дълго управлявалият монарх на Великобритания, навършва 92 години, като Нейно Величество е по-популярна отвсякога сред своите поданици, предава ДПА. Според анкета, проведена от социологическата агенция YouGov, 76 процента от британците имат позитивно отношение към Нейно Величество.\r\nЕлизабет Втора бе класирана миналата година на 329-о място по богатство в Обединеното кралство със състояние, оценено на 360 милиона британски лири /511 щатски долара/.\r\nНа рождения си ден кралицата ще присъства на специален концерт, като сред изпълнителите ще фигурират Том Джоунс, Кайли Миноуг, Стинг, Шаги и др., предава Ройтерс. Гастролите ще преминат под мотото \"Парти за рождения ден на кралицата\" и ще се състоят в лондонския \"Роял Албърт хол\". Концертът донякъде нарушава традицията, тъй като обикновено Нейно Величество чества рождения си ден в тесен семеен кръг.\rПреодолявайки редица спънки и предизвикателства през дългия си живот, кралица Елизабет Втора винаги е \"поддържала достойнството си, чувството си за дълг и прическата си\", заяви навремето актрисата Хелън Мирън, която спечели \"Оскар\" за превъплъщението си в образа на Нейно Величество във филма \"Кралицата\".\r\nМирън посвети наградата си на Елизабет Втора. В благодарствената си реч актрисата похвали \"куража и постоянството\" на Нейно Величество. \"Тя винаги е здраво стъпила на земята, с шапка на главата, с чанта в ръката, устоявайки на много, много бури\", заяви носителката на \"Оскар\".\r\nЗа родената в Лондон на 21 април 1926 г. принцеса Елизабет периодът на формиране се оказва Втората световна война. Бъдещата кралица и по-малката й сестра, принцеса Маргарет, се обучават в домашни условия. Когато баща им става крал през 1936 г., Елизабет се оказва вероятната престолонаследничка. За да се подготви за бъдещата си роля, тя започва да изучава право и конституционна история, както и изкуства, музика, езда и плуване. \r\nПрез октомври 1940 г., едва 14-годишна, принцеса Елизабет произнася първата си публична реч.\r\nПрез войната Елизабет прекарва по-голямата част от времето в замъка Уиндзор извън Лондон, вместо в главната кралска резиденция - Бъкингамския дворец в поразената от бомбардировки столица.\r\nПрез 1947 г. е оповестен годежът на принцеса Елизабет и Филип Маунтбатън, който има гръцко, датско и германско кралско потекло. Сватбата им е няколко месеца по-късно в Уестминстърското абатство в Лондон. Младоженецът получава титлите принц Филип и херцог на Единбург.\r\nМладата принцеса Елизабет, която вече е майка на две деца - принц Чарлз и принцеса Ана, на 25-годишна възраст се озовава в центъра на британския политически живот, след като баща й, крал Джордж Шести, умира внезапно през 1952 г. След като става кралица, Елизабет ражда още две деца - принцовете Андрю и Едуард.\r\nПрез 1981 г. престолонаследникът принц Чарлз се жени за лейди Даяна Спенсър. Бракът им е белязан от слухове за афера между Чарлз и бившата му приятелка, омъжената по това време Камила Паркър-Боулс, която през 2005 г. стана негова втора съпруга.\r\nПрез 1992 г. е оповестено, че принц Чарлз и принцеса Даяна планират да се разделят. Това събитие, както и голям пожар в замъка Уиндзор, карат Нейно Величество да нарече 1992 г. \"annus horribilis\" - \"ужасна година\" на латински. \r\nДаяна умира в автомобилна катастрофа през 1997 г. Кончината потапя нацията в скръб. Мнозина критикуват кралското семейство, в това число и кралицата, за студенината им към принцесата.\r\nКралица Елизабет Втора е казвала, че в подобни трудни времена я крепят християнската вяра и максимата \"умереност във всичко\", изповядвана от кралица Виктория. (БТА)", "date": "2018.04.21", "title": "Най-дълго управлявалият монарх: Елизабет Втора на 92 г."}
{"url": "https://www.dnes.bg/index/2018/04/21/syboten-bis-iskate-pleimeitka-uchete-istoriia.374288", "text": "\n\r\nТази седмица стана ясно, че плеймейтката Моника Валериева се сгодила, самата тя се похвали с пръстен на ръката. По думите й щяла да пристава на катарски принц, който все още никой не е виждал. Но пък сватбата ще бъде в Дубай. Според в. \"Галерия\" обаче нямало никакъв принц, а Моника искала да разведе малко над 30-годишен застраховател от Бургас, известен с прякора Доката. Първото му име е Андон, а двамата имали кратка афера преди повече от половин година. \n\r\nНо не сватбените напъни на Моника привлякоха интереса ни, а нейна мисъл от преди година:\n\r\n\"Да, такава съм аз! Наречете ме материалистка, защото знам какво искам! Защо ме обвинявате? Аз искам мъж, с когото да мога да говоря за история, например, мотивиран мъж, мъж, който да знае, че може повече, защото и аз мога повече. Искам мъж, който ще може да мотивира децата ни, ще им покаже какво е добър вкус и ще ги научи да изграждат характерите си\".\r\nЗвучи като от семинар на пръкналите се менте психолози, които ни заливат с мантри как трябва да живеем всекидневно.\n\r\nНейната колежка Джулиани Гани пък беше препитана в студиото на Bulgaria ON AIR с въпроси от обща култура, като успеваемостта й бе 50%. Ние ще се спрем на един от въпросите, защото там се крие разковничето. \"Коя партия уби \"синята идея\" в България - СДС, НДСВ, ГЕРБ или всички?\".\n\r\n\"Въпросът е, че не знам коя е \"синята идея\", оттук идва проблемът\", започна разсъжденията си Гани. Водещият попита родената през 1991 г. моделка дали знае за промените, коя партия е свалена от власт през 1989 г., но Гани го парира - \"Чак толкова не съм запозната, мен ми е по-силна част ми е историята, музиката, но явно трябва да наблегна на политика и футбол\". Историята й силна, пък не знае грам за исторически процеси у нас и то преди по-малко от 30 години. \n\r\nНо пък виждате ли общото при двете плеймейтки? Ами, да - любовта към историята. Ако искате да вкарате в ложето силиконки от техния калибър, непременно прелистете преди това учебника по История. Ако е над 8 клас - увеличавате своите шансове.\n\r\nА иначе Гани прибави 347-та си лента от безсмислен конкурс и снощи бе избрана за \"Мис Силикон на десетилетието\". Само за статистиката - любимка на финалистките след гласуване стана Гергана Райчевска , която спечели приза \"Мис Силикон Forever\", а в челната петица се наредиха още Катрин Вачева, Габриела Попова и Йоана Христова.\n\r\nПреминаваме към може би най-известната плеймейтка - Николета Лозанова. Досега тя не е анонсирала интерес към историята, но пък единствената книга, с която позира бе \"Кама Сутра\". Затова и нейните снимки в социалните мрежи не са от исторически местности, а се отличават с липсата на задръжки. Поредният й еротичен кадър може да видите в галерията ни.\n\r\nТази седмица определено звездите можем да ги свържем с най-хубавото нещо - децата.\n\r\nКриско загатна, че няма никакво намерение да сключва брак, но за сметка на това държи да има потомство. \"Обичам децата, те ни учат и ъпгрейдват. Всички трябва да създадем поколение\", разкрива рапърът.\n\r\nДоста по-напред с материала е волейболистът Теодор Салпаров, който отново ще става баща, този път с наследник ще го дари актрисата Ралица Паскалева. Тя позира с наедряло коремче, пременена в спортна екипировка на националния отбор по волейбол. Очаква се Ралица да роди през лятото, а известната двойка засега пази в тайна пола на бебето. \n\r\nРодители ще стават и семейство Петканови. \"Лудия репортер\" Даниел Петканов разкри, че Алекс, с която се ожениха в Big Brother, е бременна в четвъртия месец. \n\r\nИ докато изброените по-горе са в очакване на деца, плеймейтката Ели Кучкова е родила момиче. Кучкова се скри от светлините на прожекторите, а благата вест издаде манекенката Наталия Гуркова, която се похвали със снимка от пагачата на малката Изабела.\n\r\nПостоянно спрягани като бъдещи родители е и друга звездна двойка - фолкпевицата Андреа и Кубрат Пулев. Досега обаче новините за бебе винаги са се оказвали фалшиви. Двамата са заедно от 11 години, а именно липсата на наследник може да доведе до край на връзката им, прогнозират светски клюкари. \n\r\nИзвестният с известността си Джино Бианкалана пък се похвали с ново гадже. Какво да се прави, в родния шоубизнес повечето звезди могат само със завоевания да се хвалят. Та момата до риалити участника била Елизабет, която играела ролята на Михаела от сериала \"София ден и нощ\". Ако не следите тази емблематична поредица, която сякаш има за цел да запази многообразието на диалектите в българския език - можете да видите блондинката в галерията ни. \n\r\nБлаго Джизъса пък вече възвърна славата си на плейбой и след като се раздели със съпругата си Есмер не прощава на столичните бръмчалки. Все по-упорити стават слуховете, че Ходещият иконостас е вкарал под чаршафите вървежната поп певица Гери-Никол. И двамата хич не се стараят да опровергаят клюката. Самият Благо не пропуска да наблюдава отблизо изявите й в \"Като две капки вода\", след което купонът се пренася из чалготеките в Студентски град. \n\r\nСлед развода с Гущеров фолкпевицата Мария все повече заглъхва в медийното пространство, но пък е истинска фурия в клубовете и социалните мрежи. Отдавна прехвърлила 30-те, тя се държи като току-що спечелила еротичен конкурс бедна студентка. При последната й акция в социалната мрежа тя остана по бельо, което разкри дори има ли интимна прическа. Иначе бельото видимо е скъпо, а както е ставало въпрос на няколко пъти в \"Бисовете\" ни - най-лошото, което може да се случи на българска звезда е някой да я помисли за бедна.", "date": "2018.04.21", "title": "Съботен бис: Искате плеймейтка? Учете история"}
{"url": "https://www.dnes.bg/stranata/2018/04/21/protest-v-slivnica-jitelite-nedovolni-ot-razbitite-pytishta.374294", "text": "Пореден протест на жителите на град Сливница. Те недоволстват срещу лошото състояние на пътищата в района и неизпълнените десетки обещания на общината, че те ще бъдат асфалтирани.\n\r\nСпоред организаторите на протеста дупките в района се засипват с чакъл, но не се прави нищо по въпроса кратерите да бъдат асфалтирани.\n\r\nКметът на Сливница Васко Стоилов заяви, че именно министърът на регионалното развитие Николай Нанков е казал, че предстои процедура по избор на изпълнител и след това ремонт.\n\r\n\"Срока на изпълнение, след като бъде избран изпълнител, е 18 месеца. Ще бъда направен основен ремонт, абсолютно нов път на практика. Когато почнат да текат тези 18 месеца ще има определена организация на движението\", заяви кметът на Сливница пред \r\n                    \r\n                    \r\nПротестиращите са категорични, че на обещания не вярват и искат да станат свидетели на реални действия от страна на АПИ и общината.\n\r\n\"Искам да се обърна към г-н Борисов да дойде, да чуе проблемите ни и да ни види. Да се качим на магистралата, за да разбере за какво става дума. Смятаме да излезем на магистралата и да накараме чужденците да минат през нашите пътища. Ще ахнат, ще ахне цял свят\", подчерта жител на Сливница.\n\r\n\r\n ", "date": "2018.04.21", "title": "Протест в Сливница, жителите недоволни от разбитите пътища"}
{"url": "https://www.dnes.bg/notifikacii/2018/04/21/gyrciia-zasilva-otbranata-si-naema-frenski-boini-korabi.374291", "text": "Гърция ще наеме това лято два френски бойни кораба. Атина иска да засили своите отбранителни възможности в Егейско море на фона на засилващото се напрежение с Турция, пише The Local.\r\nЗаместник-министърът на отбраната Фотис Кувелис заяви, че Франция \"ще ни предостави две фрегати под наем“. \n\r\n\"Споразумението е финализирано по време на телефонен разговор между гръцкия министър-председател Алексис Ципрас и френския президент Еманюел Макрон“, допълни заместник-министърът, цитиран от \"Фокус\".\r\nСпоред местни медии Гърция ще наеме две фрегати клас \"ФРЕММ\" за период от пет години, като се очаква те да бъдат въведени във ВМФ на страната до август.\r\nДвете фрегати, най-вероятно \"Лангедок“ и \"Аквитания\", ще засилят военните възможности на страната, докато напрежението с Турция се засилва.", "date": "2018.04.21", "title": "Гърция засилва отбраната си, наема френски бойни кораби"}
{"url": "https://www.dnes.bg/za-da-se-razbirame/2018/04/21/decata-ot-zodiia-kozirog-sramejlivi-i-uporiti.374238", "text": "Ако вашето дете е родено под знака на Козирога, то вие сте родител на едно много сериозно, целеустремено и практично хлапе. Вижте няколко основни характерни черти на децата Козирог.\r\nКозирозите са упорити\r\nТези деца са големи инати. Вярват, че са прави винаги и че те знаят най-добре. Една от най-често казваните думи в детството им е \"Не“. Опозиция са на всичко и действат единствено според собствените си желания. Затова се запасете с търпение и солидни аргументи за всеки бъдещ спор с тях.\r\nИмат романтична страна\r\nПонякога Козирозите може да изглеждат дистанцирани и по-студени, но дълбоко в себе си крият една много романтична душа. Пред хората те рядко я показват или трябва да сте много близки, за да я уловите. Но романтичната им страна е там, вътре, и ще сте истински късметлии, ако изберат да я споделят с вас.\r\r\n                    \r\n                    ", "date": "2018.04.21", "title": "Децата от зодия Козирог - срамежливи и упорити"}
{"url": "https://www.dnes.bg/notifikacii/2018/04/21/koi-e-nevidimiiat-superbos-na-sicilianskata-mafiia.374213", "text": "Матео Месина Денаро, италиански супербос на мафията, известен с бруталността и увлечението си по начина на живот на хайлайфа, е един от най-неуловимите престъпници, който от години е на челно място в списъка на най-издирваните лица.\n\r\nТой се укри през 1993 г., докато беше на почивка в морския курорт Форте деи Марми в Тоскана. Съден беше задочно за десетки убийства и се говори, че или е оглавил сицилианската мафия Коза ностра, или е избягал в чужбина, или и двете.\n\r\n\"Мога да напълня цяло гробище с хората, които съм убил\", казват се хвалел често Месина Денаро.\n\r\nСпоред Джакомо ди Джироламо, автор на биография на Месина Денаро, озаглавена \"Невидимият\", мафиотът е извършил първото си убийство на 20-годишна възраст. До 1996 г. е убил или се е опитал да убие 61 души. После броенето спира поради липса на информация за следващите години, пише ДПА.\r\nДокато се укрива, Месина Денаро получава няколко доживотни присъди, включително за участието си в смъртоносните бомбени кампании през 1993 г. в Милано, Рим и Флоренция, и за отвличането, убийството и разтварянето в киселина на трупа на тинейджър - син на мафиот издайник.\n\r\nГодини наред Месина Денаро не е просто призрак: той е защитен от традиционната \"омерта\" - мафиотската етика на мълчанието. Полицията разчита на компютърно състарени снимки, за да се ориентира как може да изглежда той днес.\n\r\nРоден в Кастелветрано, Западна Сицилия, на 26 април 1962 г., в солидно мафиотско семейство, мафиотът прекарва младите си години, тичайки по жени, винаги готов да се изфука с дизайнерските си дрехи, златни часовници и бързи коли, докато събира опит в организираната престъпност.\n\r\nОбикновено носи тъмни авиаторски очила Рей-Бан, най-вече за да крие кривогледството си, предизвикано от късогледство. Известен е с прякора си Слабия или Диаболика - джентълмен крадец от италианска поредица комикси.\n\r\nПредполага се, че Месина Денаро продължава да живее в лукс, за разлика от по-старото поколение мафиоти, които смятаха, че истинската власт не бива да се излага на показ.\n\r\nВъпреки това той запази традицията за използване на \"пицини\" - малки хартиени бележки, написани с шифър, за да управлява голямата си престъпна империя.\n\r\nПродължи и лудешкия си живот на плейбой, стана баща на дъщеря и син от две различни жени. Неговият биограф Ди Джироламо писа, че той обича да прекарва свободното си време с видеоигри или четене и съжалява, че не е завършил училище и не е следвал.\n\r\nВлиянието на Месина Денаро в Коза ностра нарасна, след като легендарните босове на мафията Тото Риина и Бернардо Провенцано бяха арестувани през 1993 г. и 2006 г. Но не е ясно дали ги е наследил като \"бос на босовете\".\n\r\nПрез 2015 г. тогавашният вътрешен министър Анджелино Алфано го нарече \"номер едно в Коза ностра\". Но през 2014 г. Риина беше подслушан и записан в затвора да прави язвителни забележки за бившето си протеже, подклаждайки съмнения за предполагаемия му ръководен статут.\n\r\nРиина изглеждаше разочарован от това, че Месина Денаро не обича зрелищните убийства, а предпочита тихо да прави пари, като навлиза в законни сектори на бизнеса като супермаркети и медицински клиники, както и в строителството на ветрогенератори.\n\r\nБившият бос, организирал най-кървавите акции на Коза ностра през 80-те и 90-те години, нарече вятърните турбини на Месина Денаро \"стълбове с улични лампи\" и добави: \"Този господин Месина, този беглец, който прави. . . улични лампи: може да си напъха тези стълбове в задника!\".\n\r\nВ годишния си доклад за 2017 г. италианската агенция за борба с мафията каза, че Коза ностра страда от вакуум в ръководството, но посочи, че Месина Денаро ще е единственият човек, който ще е в състояние да го запълни и че залавянето му е \"абсолютен приоритет\".\n\r\nОт 2009 г. насам полицията постепенно затяга примката, като арестува над 100 негови роднини или помощници, сред които брат му и сестра му, и конфискува рекордните 1,3 милиарда евро от бизнесмен с ферма за ветрогенератори, който действаше като негово подставено лице.\n\r\nОстава неясно обаче защо е нужно толкова много време за залавянето му.\r\nПрез 2015 г. главният прокурор на Палермо Франческо Ло Вои каза пред парламентарната комисия за борба с мафията, че Месина Денаро \"непременно има\" приятели на високи постове, включително в политиката.\r\n \r\n/БТА/\r\n ", "date": "2018.04.21", "title": "Кой е \"невидимият\" супербос на сицилианската мафия?"}
{"url": "https://www.dnes.bg/politika/2018/04/21/cvetanov-zove-da-sporim-za-politiki-no-bez-lichni-napadki.374292", "text": "Като политици не трябва да допускаме разделение сред обществото, провокирано от нашето поведение, заяви председателят на ПГ на ГЕРБ и заместник-председател на партията Цветан Цветанов пред над 140 жени от цялата страна в рамките на шестата политическа академия на Жени ГЕРБ, съобщиха от партията. Форумът е във Вършец (област Монтана). Организатори на събитието са Жени ГЕРБ и Фондация \"Конрад Аденауер\".\r\nСпоред Цветанов заиграването със страховете, конфронтациите, личните нападки и махленските дебати нямат място в политиката. Споровете си струват, когато са за политики, смята той. \r\n\"Много е лесно да се държиш безотговорно и да разделяш. Когато един политик не може да предложи алтернатива, залита в полето на личните нападки. Да правиш внушения е много елементарен подход. Отговорният политик си служи с факти\", е обяснил Цветанов и е добавил, че днес никой не говори за икономическия растеж, за кохезионната политика, за увеличението на заплатите, а това са истински важните теми. \"Дебатът ще се върне в правилната плоскост, когато спрем да отговаряме на нападките\", е допълнил зам.-председателят на ГЕРБ.\r\r\n                    \r\n                    \"По време на КСНС Румен Радев не успя да даде разумно обяснение защо назначеният от него служебен кабинет побърза да завърши процедурата по избор на нови бойни самолети. Попитах и защо е допуснал служебното правителство да подпише толкова неизгодни за нас дългосрочни договори в сферата на отбраната, а той прехвърли отговорността на тогавашния министър. Този министър сега е негов съветник\", е посочил Цветан Цветанов.\r\nТой е коментирал, че в становището, с което КСНС е трябвало да излезе след края на заседанието, никъде не е фигурирала позицията на страните-членки на ЕС за химическите атаки в Сирия, Резолюцията на ООН от 2013 г., позицията на Могерини за тези атаки, позицията на НАТО, която гласеше, че информацията на САЩ, Великобритания и Франция е напълно достатъчна, за да се направи прецизно унищожаване на точки, в които се изработват химически оръжия. \"В това становище по-скоро имаше припокриване с позицията на Русия\", е добавил Цветанов.\r\nПо думите му БСП е изкривила дебата по много теми, като за пореден път от партията са се заиграли със страховете на хората.\r\n\"Примерите са много - провалът на европредседателството, рухналата ограда по границата с Турция, отделянето на Кърджали от България, злоупотребите в санирането и Истанбулската конвенция. До 15 декември БСП са организирали редица кръгли маси и са правили парламентарни питания в желанието си да натиснат властта по-бързо да ратифицира Конвенцията. След това усетиха накъде духа вятърът и промениха позицията си. Това е БСП. Този техен подход ще продължи и занапред\", е анализирал председателят на ПГ на ГЕРБ.\r\nСпоред него през септември и октомври миналата година всички хора са асоциирали председателството само с ремонта на НДК. \"Днес няма делегация, която да си е тръгнала от София и да не е била възхитена\", е добавил Цветан Цветанов.", "date": "2018.04.21", "title": "Цветанов зове: Да спорим за политики, но без лични нападки"}
{"url": "https://www.dnes.bg/sofia/2018/04/21/6-mai-puskat-diasnoto-platno-na-okolovrystnoto-ot-kazichene-do-trakiia.374293", "text": "За Гергьовден ще бъде пуснато движението в дясното платно на източната дъга на Софийския околовръстен път от Казичене до АМ \"Тракия\". Министърът на регионалното развитие и благоустройството Николай Нанков инспектира ремонта на участък от източната дъга на дясното платно на Софийския околовръстен път от Казичене до АМ \"Тракия“, който започна вчера, съобщиха от МРРБ.\r\nВ момента трафикът се пренасочва двупосочно в платното в посока АМ \"Хемус“.\n\r\nРемонтните дейности включват студено фрезоване на асфалтобенната настилка, полагане на геомрежа, на нова асфалтова настилка, пътната сигнализация и ограничителните системи.\n\r\nСкоро ще започне ремонтът на втория участък от пътното съоръжение над “Цариградско шосе” до разклона за село Лозен. До края на юни се очаква дейностите да приключат.\r\n                    \r\n                    \r\nПрез миналата година беше извършен ремонтът на лявото платно.\n\r\nПо-късно през деня регионалният министър направи и оглед на рехабилитацията на второкласния път София - Петрохан – Лом в района на Петрохан. Пътят е изграден през 1970 г. и на участъка Бучин проход – Петрохан през годините е правен само превантивен ремонт.\n\r\nС над 22 млн. лв. от Оперативна програма \"Региони в растеж“ ще бъдат рехабилитирани 43 км от второкласния път Костинброд – Бучин проход – София – Берковица. Те са включени в лот 2 Костинброд - Бучин проход с дължина малко над 22 км и лот 3 Бучин проход – Берковица с дължина близо 20,8 км. Със завършването на двата лота и с изпълнената рехабилитация на участък с дължина 33 км от прохода \"Петрохан“ до Боровци в област Монтана по програма \"Транзитни пътища V“ целият проход ще бъде основно ремонтиран.", "date": "2018.04.21", "title": "6 май: Пускат дясното платно на околовръстното от Казичене до \"Тракия\""}
{"url": "https://www.dnes.bg/health/2018/04/21/pyrvi-merki-pri-uhapvane-ot-nasekomi.374203", "text": "Обикновено ухапвания от пчели, оси или стършели са по-скоро болезнени, отколкото опасни. На мястото на ухапването е възможно да се появят зачервяване, болка и оток. Многократните ухапвания от насекоми, особено при хора с алергии, носят потенциална опасност за здравето на пострадалия.\r\nУхапвания в областта на устата и гърлото са много опасни, тъй като могат да причинят затваряне на горните дихателни пътища!\r\nСлед ухапване от насекомо винаги трябва да обследваме пострадалия за евентуална алергична реакция, която може да предизвика алергичен шок!\r\nЦел на помагащия: \r\n-    Да намали отока и болката на мястото на ухапването.\r\n-    Да организира транспорт до болнично заведение, ако това се налага.\r\r\n                    \r\n                    Внимание! Специални обстоятелства: Ако ухапването от насекомо е било в областта на устата, съществува риск от подуване на меките тъкани на езика или небцето, които могат да затворят горните дихателни пътища и да предизвикат задушаване! \r\nВ такива случаи сложете под езика на пострадалия кубче лед. Ако не разполагате с лед, дайте му да си жабури устата с ледено студена вода. Организирайте веднага извозването му до най–близкото болнично заведение.\r\nАко насекомото е още върху кожата на пострадалия, отстранете го с плоската страна на нокътя си. Използването на остри предмети за отстраняването на насекомото, като нож или пинсета, могат да наранят целостта на кожата и повече отрова да проникне в кръвообращението.\r\n\r\n ", "date": "2018.04.21", "title": "Първи мерки при ухапване от насекоми"}
{"url": "https://www.dnes.bg/notifikacii/2018/04/21/sauditska-arabiia-se-potopi-v-magiiata-na-kinoto.374295", "text": "За първи път от 35 години саудитци присъстваха на кинопрожекция, предназначена за широката публика, предадоха Франс прес и Ройтерс, цитирани от БТА.\r\nИнтересът към американския екшън \"Черната пантера\", показан в киносалон в столицата Рияд, беше толкова голям, че билетите от 75 риала (20 долара), пуснати в продажба онлайн, се изчерпаха за минути. Въодушевените зрители си правиха селфи във фоайето на киното и чакаха на опашка за пуканки и газирани напитки.\r\nПо-рано през седмицата в киното, отворено в бизнес квартала \"Крал Абдула\" в Рияд, се състоя пробна прожекция. В близките месеци в кралството, където кината бяха затворени през 80-те години на миналия век под натиска на ултраконсервативни духовници, ще бъдат открити още киносалони.\rСалонът с 250 места в Рияд се управлява от американската компания Ей Ем Си ентертейнмънт (AMC Entertainment) - първата фирма, получила лиценз за тази дейност в Саудитска Арабия.\r\nОтмяната на забраната за кината миналата година е част от редица обществени реформи, подети от саудитския принц престолонаследник Мохамед бил Салман.\r\nПреди основния филм вчера зрителите изгледаха кратко видео за заснемането му, клип с интервю на принц Мохамед за американска телевизия и реклама на Кока-Кола, в която жени шофират. \r\nГенералният директор на Ей Ем Си Адам Арън каза, че екшънът \"Черната пантера\" не е избран случайно - в него се разказва за млад принц, който преобразява една велика страна.\r\nДве сцени, в които героите се целуват, изглежда са били премахнати за прожекцията.\r\nДокато много саудитци се радваха на отпадането на забраната, някои призоваха хората да не ходят на кино, тъй като това продължава да е \"харам\" (забранено). \r\n\"Ако Аллах го забранява, а владетелят го разрешава, кого следвате? Помнете, че наказанието в отвъдното е по-строго и е вечно, докато този свят е преходен и краткотраен\", гласеше коментар в този дух в Twitter.\r\nНаселението на Саудитска Арабия надхвърля 32 милиона души - повечето под 30 години - и властите планират до 2030 г. да открият около 350 кина с общо над 2500 екрана с очакване годишните приходи от продажба на билети да възлизат на близо 1 милиард долара. ", "date": "2018.04.21", "title": "Саудитска Арабия се потопи в магията на киното"}
{"url": "https://www.dnes.bg/notifikacii/2018/04/21/v-iujnoafrikanska-cyrkva-slava-na-alkohola.374296", "text": "В новосъздадената църква Габола в градчето Ориндж Фарм, близо до Йоханесбург, се благославя пиенето на алкохол, което не е считано за грях, предава Асошиейтед прес, цитира БТА.\r\nСъздателят на новото вероизповедание е самопровъзгласилият се за папа Тсиетси Макити. По време на службите се консумира бира и уиски. Дори когато се ръкополагат нови свещеници, те се помазват с шотландския концентрат и пият от него от сребърна чаша. А миряните скандират \"Алелуя\" и на свой ред се черпят с пиво.\r\n\"Ние сме църква, която обединява всички южноафриканци, консумиращи алкохол и отхвърлени поради тази причина от останалите храмове\", изтъква Тсиетси Макити. \r\n\"Църквата Габола има за цел да вкара отново в правата вяра отхвърлените ни братя и сестри, считани за грешници. Ние пием, за да се изцелим, за да вкараме Светия дух в нас!\", заявява основателят на алкохолното вероизповедание.\rНо мнозина се чувстват скандализирани от практиките в църквата Габола. Традиционните свещеници настояват властите да я забранят. Мотивът им е, че последователите на \"папата\" Макити използват Библията по еретичен начин, като насърчават посещаването на кръчми и пиенето на алкохол. Формалният повод за забраната трябва да бъде неспазването на общинските закони в ЮАР, които не разрешават близкото съседство на храмовете с питейни заведения. А църквата Габола провежда своите служби в Ориндж Фарм, именно в опушен бар.\r\nНеобичайните религиозни практики не са рядкост в РЮА. Неотдавна беше осъден пастор, който пръскаше лицата на богомолците с домашен инсектицид, за да ги освободи от злите духове, припомня агенцията.", "date": "2018.04.21", "title": "В южноафриканска църква: Слава на алкохола! "}
{"url": "https://www.dnes.bg/stranata/2018/04/21/vyzrastna-jena-e-ubita-s-bradva-v-kyrdjaliisko.374297", "text": "77-годишна жена беше убита в дома си в момчилградското село Кременец, а убиецът ѝ беше задържан от спецполицаи, след като се барикадира в къщата си, съобщава \"а\".\r\nСигналът за намерена мъртва жена е подаден на тел. 112 в 10:30 часа в събота.\r\nНа мястото на произшествието незабавно са пристигнали директорът на ОД на МВР-Кърджали старши комисар Венцислав Момчилов, окръжният прокурор Желязко Стефанов, прокурор Бонка Василева, разследващ полицай и дежурна оперативна група за извършване на оглед.\r\nПо трупа на възрастната жена били открити следи от насилие. Жената е убита с брадва. Ударена е няколко пъти в главата.\r\r\n                    \r\n                    При организираните издирвателни действия е задържан 48-годишен мъж от същото село. Извършителят на престъплението е с психични отклонения. Многократно е лекуван в психиатрия. \r\nНе е ясен мотивът за убийството. Според криминалисти е възможно въобще да няма такъв.\r\nСлед като домът на убиецът бил обсаден от полиция и жандармерия, той заплашил, че ще се самоубие. Докато с него разговарял психолог, жандармеристите атакували къщата и успели да заловят психично болния мъж преди да посегне на живота си. \r\nТой е бил заключен в къщата си и за извеждането му е изпратено специализираното тактическо звено за бързи действия на РУ-Кърджали.\r\nОперацията е приключила за минути и мъжът е задържан за срок до 24 часа в РУ-Момчилград. Образувано е досъдебно производство за убийство. \r\nРаботата по случая продължава под наблюдението на Окръжна прокуратура в Кърджали.", "date": "2018.04.21", "title": "Възрастна жена е убита с брадва в Кърджалийско"}
{"url": "https://www.dnes.bg/tenis/2018/04/21/grisho-padna-ot-nadal-na-turnira-v-monte-karlo.374298", "text": "Рафаел Надал победи Григор Димитров след 6:4, 6:1 на 1/2-финалите на \"Мастърс\" турнира в Монте Карло и така се класира за своя 12-и финал в турнира.\r\nВ спор за трофея испанецът ще срещне победителя от мача между Кей Нишикори и Александър Зверев.\r\nТова бе 12-и мач между двамата и 11-а победа за Матадора, както и 4-а победа на клей за него от също толкова срещи на червени кортове.\r\nВ първия сет Рафа дръпна с 3:0 в геймовете след пробив във втория гейм, но силите на хасковлията стигнаха за три поредни гейма и връщане на пробива, като по този начин той изравни резултата на 3:3.\r\nПри 5:4 в своя полза Рафа стигна до две точки за пробив с цената на сетболи, като успя да реализира втората и така спечели сета.\r\r\n                    \r\n                    Вторият сет започна кошмарно за българина и за много кратък период от време неговият опонент дръпна с 4:0 гейма след два пробива на 0 на своята сметка. \r\nДо края на сета нашето момче взе само гейм.\r\n", "date": "2018.04.21", "title": "Гришо падна от Надал на турнира в Монте Карло"}
{"url": "https://www.dnes.bg/sofia/2018/04/21/kolega-na-ranenata-policaika-poveche-samosyznanie.374299", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Състоянието на ранената от бомбичка Гергана Зашева остава стабилно. Непосредствено до нея, по време на инцидента на стадион \"Васил Левски\" в сряда, е и колегата ѝ Петър Иванов, който също е пострадал. Той твърди, че въпреки случилото се е готов да пази следващото дерби.\n\n\n\r\n\"Бяхме в тунела на сектор \"А\". Чу се взрив и от него се счупи стъкло в тунела, а хвръкналите стъкла нанесоха поражения върху окото на колегата\", отбеляза Иванов пред .\r\nКолегите на Иванов веднага се притекли на помощ на пострадалите, а той се опитал да помогне на ранената Гергана Зашева. \r\r\n                    \r\n                    Петър вече е на работа, в системата е от 16 години и твърди, че и преди е ставал жертва на хулигани, но това не го отказва от професията полицай.\r\n\"Пораженията от такъв вид бомбички могат да бъдат фатални. Повече самоконтрол трябва да имат феновете и повече самосъзнание, защото пострадал може да бъде някой техен приятел, роднина\", уточни полицаят.", "date": "2018.04.21", "title": "Колега на ранената полицайка: Повече самосъзнание!"}
{"url": "https://www.dnes.bg/notifikacii/2018/04/21/natrapnik-se-otdal-na-driamka-v-doma-na-teilyr-suift.374300", "text": "Полицията съобщи, че натрапник е проникнал в нюйоркския дом на Тейлър Суифт и се e отдал на дрямка, предаде Асошиейтед прес.\r\nСилите на реда разследват деянието на 22-годишния Роджър Алварадо, който бил открит заспал в жилището на поп звездата в квартала Трайбека.\r\nАлварадо е жител на град Хоумстед в щата Флорида и е бил арестуван на местопрестъплението. Той е задържан на същия адрес и на 13 февруари за разбиване на входната врата. \r\nТейлър Суифт не е била в дома си по време на произшествието. \r\nТя често е преследвана от фанатизирани фенове. Мъж от щата Колорадо беше арестуван на 14 април пред дома на певицата в Бевърли хилс, въоръжен с нож и боеприпаси.\r\n", "date": "2018.04.21", "title": "Натрапник се отдал на дрямка в дома на Тейлър Суифт "}
{"url": "https://www.dnes.bg/notifikacii/2018/04/21/hora-sreshtu-vlastta-kyrvavi-protesti-v-nikaragua.374301", "text": "\nНай-малко десет души са убити при протести в Никарагуа срещу промени в системата за социално осигуряване. Това съобщи в петък вицепрезидентката Росарио Мурильо, като изтъкна стремежа на кабинета да поднови диалога, предаде Франс прес.\r\nМурильо нарече демонстрациите \"размирици\", организирани от хора, целящи \"да разрушат мира и хармонията\".\r\nПо-рано Ройтерс съобщи за най-малко трима загинали, като се позова на Червения кръст.\r\nБлизо 80 са ранените по време на тези протести - най-бурните, откакто Даниел Ортега пое властта в страната преди 11 години, отбелязва АФП. Според Комитета за защита на журналистите с централа в Ню Йорк сред пострадалите има най-малко деветима журналисти. Ройтерс посочва, че насилието, водещо до жертви, засилва натиска върху лявото правителство.\rВ Никарагуа вчера имаше протести за трети пореден ден срещу реформи, които увеличават осигурителните вноски на работодателите и работещите, намалявайки пенсиите. Според Мурильо правителството е готово да обсъди тези мерки и днес президентът Даниел Ортега се очаква официално да заяви, че \"диалогът остава открит\" и \"всички теми са на масата\". \r\nЛидерът на основното работодателско сдружение Хосе Агери призова по-рано да се избегнат \"по-нататъшни кръвопролития\" и да се подновят дискусиите. Същевременно той подкрепи демонстрантите, отбелязва АФП.\r\nВ четвъртък полицай и млад демонстрант бяха застреляни в столицата Манагуа. Един младеж бе застрелян в Типитапа, североизточно от Манагуа, а 48 души получиха медицинска помощ, припомня Ройтерс. \r\nБивш лидер на лява партизанска групировка, обвиняван от критиците, че иска да установи семейна диктатура, Даниел Ортега е президент на Никарагуа от 2007 година. Неговата политика, която е смес от социализъм и пазарна икономика, осигури на централноамериканската страна солиден икономически растеж, допълва агенцията.\r\nВ същото време социалната реформа, която според правителството е необходима за фискалната стабилност, предизвика остри реакции, съпътствани от насилие.\r\nЧетири местни телевизии, излъчвали пряко протестите, бяха спрени от ефир. \r\n\"Това е протест, който идва отдолу, а не от политическа партия\" - \"според мен правителството не бе предвидило такава реакция\", коментира пред АФП политологът Оскар Рене Варгас, предава БТА.", "date": "2018.04.21", "title": "Хора срещу властта: Кървави протести в Никарагуа "}
{"url": "https://www.dnes.bg/electronna/2018/04/21/svetyt-skyrbi-pochina-svetovnoizvestniiat-didjei-avichi.374302", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Светът скърби след загубата на световноизвестния диджей Авичи, който напусна този свят на 28-годишна възраст. Негови колеги и почитатели изразиха болката си от смъртта му в социалните мрежи.\r\nАвичи е работил с едни от най-големите имена в световната музика. В профила си в Instagram поп иконата Мадона публикува снимка с Авичи по време на негово участие. \r\nСъкрушени от загубата на музиканта са и певецът и музикален продуцент Калвин Харис, Рита Ора и много други знаменитости. \r\nФенове на диджея заляха мрежата с негови снимки и тъжни постове. Тим Берглинг, известен като Авичи, е един от най-известните и най-високоплатени диджеи в света. Той е едно от най-големите имена в електронната музика за последните десет години. \r\r\n                    \r\n                    Преди няколко години списание \"Форбс\" го класира сред десетте най-високоплатени диджеи в света, припомня . \r\nПрез 2016 години Авичи обяви край на публичните си изяви и турнета заради здравословни проблеми. \r\nТой е страдал от остър панкреатит, дължащ се на прекомерна консумация на алкохол. За почитателите и колегите си той завинаги ще остане в сърцата им, а неговата музика винаги ще е жива.", "date": "2018.04.21", "title": "Светът скърби: Почина световноизвестният диджей Авичи"}
{"url": "https://www.dnes.bg/world/2018/04/21/razbiha-mreja-za-nelegalen-trafik-na-migranti-vyv-franciia.374290", "text": "Мрежа за трафик на нелегални мигранти, прехвърлила във Франция между 2500 и 3000 албанци и косовари от година насам, е разкрита от френските власти и срещу девет души са повдигнати обвинения. Това съобщи Франс прес, като се позова на източници от правоохранителните органи.\r\nВ парижкия регион и Североизточна Франция са били задържани за кратко 14 души и обвинения са повдигнати срещу 9 от тях, включително четиримата организатори на мрежата, уточняват източниците.\r\nСпоред следствието обвинените \"в състава на организирана група са съдействали за влизането в страната или нелегалния престой на чужденци\", посочи за АФП Фредерик Наон, прокурор на североизточния град Шомон. Трима от тях са задържани под стража, добави той.\r\r\n                    \r\n                    Мигрантите тръгвали от Албания с автобуси, минавали през различни страни и стигали до Франция, оставяйки временно част от пътниците в Италия, Германия и Белгия, обясни за АФП Кристиан Лажариж, директор на граничната полиция в Източна Франция.\r\nПревозваните до Франция косовари и албанци били стоварвани главно в Мец и Страсбург - средно четири автобуса седмично, а някои пристигали в страната със самолет.\r\nОт мрежата са се възползвали \"между 2500 и 3000 души, всеки е плащал по 200 евро за билета си, което прави около 600 000 евро печалба\", изчисли Лажариж. За услугите по настаняване и придружаване мигрантите давали допълнително по 600 до 1200 евро на човек.\r\nНа първо време са им помагали да си намерят жилище, вероятно и в подаването на молби за убежище, каза Лажариж. Документи в подкрепа на подобни молби били открити при обиски в автобуси, спрени през седмицата в Мец и Страсбург.\r\n(БТА)", "date": "2018.04.21", "title": "Разбиха мрежа за нелегален трафик на мигранти във Франция "}
{"url": "https://www.dnes.bg/politika/2018/04/21/ksns-vmesto-da-raboti-za-syglasie-vodi-do-protivorechiia.374271", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Четвъртият съвет за национална сигурност събра президент, премиер, мнозинство и опозиция, за да обсъдят актуалните рискове и заплахи пред страната ни и какво е състоянието на въоръжените сили. Той успя да скара лидера на партия ГЕРБ Цветан Цветанов и президента Румен Радев. На какво се дължат големите потиворечия?\n\r\n\"Основният проблем е, че Консултативният съвет вместо да работи за постигане на съгласие, води до допълнително разделение и противоречия.\", коментира политикът.\n\r\nПоявиха се обвинения, че черновата, представена на политическите сили на Консултативния съвет води към преосмисляне на членството ни в НАТО. Има ли наистина такива елементи в документа и изявлението на президента?\r\n                    \r\n                    \r\n\"Дадените оценки в тази чернова имат подчертано негативен характер по отношение на нашите съюзници. Има и други внушения в начина, по който е представен текстът, и предполагам, че това е довело до 5-часов дебат.\", каза Шаламанов.\n\r\nКои са основните пунтктове на несъгласие и кое очерта разделителната линия между двете страни на Консултативния съвет и кои са реалните рискове пред сигурността на страната ни? Отговорите в предаването \"Брюксел 1\" в 17:30 часа по .", "date": "2018.04.21", "title": "КСНС вместо да работи за съгласие, води до противоречия"}
{"url": "https://www.dnes.bg/notifikacii/2018/04/21/kim-chen-un-veche-niamame-nujda-ot-iadreni-i-raketni-opiti.374274", "text": "Северна Корея вече няма нужда от ядрени и ракетни опити, обяви днес държавният ръководител Ким Чен-ун, цитиран от световните агенции.\r\nСевернокорейският лидер каза, че считано от днес, страната му ще затвори своя полигон за ядрени изпитания, ще спре да прави такива тестове и ще прекрати изстрелванията на междуконтинентални балистични ракети. Решението е било взето на заседание на Централния комитет на управляващата Корейска трудова партия вчера.\r\nКим аргументира този драматичен обрат с факта, че Северна Корея вече е проверила оперативността на ядрените си оръжия. Затова нямаме нужда от нови ядрени и ракетни опити и полигонът в северната част на страната изпълни своята мисия, каза той.\rТова изявление бе разпространено от севернокорейската държавна информационна агенция КЦТА и препредадено от южнокорейската Йонхап. \r\n\"Ние никога няма да използваме ядрено оръжие, ако против нашата страна няма ядрена заплаха или провокация\", дава да се разбере Северна Корея. Тя ще съсредоточи \"всичките си усилия върху създаването на силна социалистическа икономика и мобилизирането на човешките и материалните ресурси на страната с цел рязко повишаване на жизнения стандарт на (населението)\".\n\n\n\n\r\nСеверна Корея обещава да не предава ядрено оръжие и технологии на други държави. КНДР ще се присъедини към глобалния процес на ядрено разоръжаване.\r\nСеверна Корея, в съответствие със своята нова стратегия за развитие на социалистическа икономика, възнамерява да активизира диалога с международната общност за защита на мира на Корейския полуостров и на цялата планета, се казва още в изявлението.\r\nТо дойде на фона на засилената дипломатическа активност около Северна Корея.\r\nМиналия месец Ким Чен-ун направи направи първата си официална визита, откакто дойде на власт през 2011 г. - в Китай, където бе приет от президента Си Цзинпин. На 27 април Ким ще се срещне с южнокорейския президент Мун Дже-ин, преди историческа среща с президента на САЩ Доналд Тръмп, датата и мястото за която все още не са определени, но принципно е решено тя да се състои в началото на юни.\r\nПо-рано тази седмица стана ясно, че в началото на месеца директорът на ЦРУ Майк Помпейо, номиниран от Тръмп за държавен секретар, е посетил тайно Пхенян и се е срещнал със севернокорейския лидер.\r\nСъединените щати, Южна Корея и Япония обаче продължават да настояват Северна Корея да се откаже от своята ядрена и ракетна програма, заради които ООН й наложи редица санкции.\r\nДипломатическата активност бе предшествана от период на изостряне на напрежението и войнствена реторика. Северна Корея обяви, че е изпробвала успешно водородна бомба през септември, а през ноември - че е разработила нова балистична ракета, в чийто обсег е цялата територия на САЩ. На този фон Тръмп и затворената комунистическа страна си отправиха заплашителни послания. Напрежението спадна чувствително, след като Ким възприе по-спокоен и помирителен тон в новогодишното си послание и подобри отношенията на Севера с Юга.\r\n(БТА)\n\r\n ", "date": "2018.04.21", "title": "Ким Чен-ун: Вече нямаме нужда от ядрени и ракетни опити!"}
{"url": "https://www.dnes.bg/obshtestvo/2018/04/21/maiki-vyv-fb-jena-opitva-da-krade-deca-ot-stolichni-parkove.374273", "text": "Стотици постове на майки в социалните мрежи алармират за жена, който обикаля в два от столичините паркове и опитва да открадне дете.\r\n\"Тази жена, обикаля парковете и се опитва да краде деца. Ако някъде я видите, пазете децата си\". Това гласи пост под снимка на предполагаемата жена във Facebook, който обикаля групите на майките.\r\nСпоред една от споделящите в групата посочената жена е опитала да отвлече детето й и само това че майката била нащрек го спасило. Обвинена в посегателството непознатата отвърнала, че е помислила детето за загубено и искала да му помогне.\r\n\"В рамките на два дни е видяна в Южния и Западния парк, да се опитва да отвлече деца...избира ги предимно до към 2 - 3-годишна възраст, без значение пола на детето..\", продължава с предупреждението Лилия Николова, цитирана от \"Монитор\".\r\nТя споделя пост на друга майка, която също е срещала жената.\r\nЗасега няма данни някоя от тях да е подала сигнал до полицията.\r\n ", "date": "2018.04.21", "title": "Майки във FB: Жена опитва да краде деца от столични паркове"}
{"url": "https://www.dnes.bg/obshtestvo/2018/04/21/pochina-bashtata-na-ubitata-v-borisovata-gradina-iana.374276", "text": "На 63-годишна възраст тази нощ почина Явор Кръстев от врачанското с. Хърлец, съобщиха близките му. Бащата на убитата през лятото на 2011 г. в Борисовата градина в столицата Яна Кръстева така и не дочака справедлива присъда за убиеца на дъщеря си Николай Русинов-Чеци, съобщава .\n\r\nВ началото на април ВКС реши окончателно Чеци да лежи 20 години в затвора за убийството на Яна. Седем от тях му се приспадат заради предварителния арест. След още 5 може да иска предсрочно освобождаване.\n\n\n\n\r\nЯвор Кръстев бе частен съдебен обвинител по проточилото се седем години дело за жестокото убийство. Преживяното от него отключи стари негови заболявания, появиха се и нови и в последните години той непрекъснато обикаляше болниците в опит да се справи с болежките си. Вестта за окончателната присъда срещу Русинов също го завари като пациент на медицинската академия в София.\r\n                    \r\n                    \r\n\"Ще се боря с всички трудности, докато получим възмездие, каза тогава Явор Кръстев. - Е, борих се, има някаква присъда срещу убиеца Чеци... Ама защо ли една горчивина си остава в мен, която усещам по-силно от всичките ми болести.”\r\n ", "date": "2018.04.21", "title": "Почина бащата на убитата в Борисовата градина Яна"}
{"url": "https://www.dnes.bg/world/2018/04/21/zemetresenie-ot-4-9-po-rihter-razliulia-gyrciia.374278", "text": "Земетресение с магнитуд 4.9 по Рихтер е регистрирано в Гърция след 03.00 часа.\r\nЕпицентърът на земетресението е бил в Егейско море, на 95 километра югоизточно от Солун. \r\nЗасега няма данни за материални щети и пострадали хора. Трусът е усетен и на места в Южна България, както и в някои райони на Турция. ", "date": "2018.04.21", "title": "Земетресение от 4.9 по Рихтер разлюля Гърция"}
{"url": "https://www.dnes.bg/obshtestvo/2018/04/21/spomeni-za-ivailo-petrov-avtoryt-na-haika-za-vylci.374106", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИвайло Петров е автор на над 20 книги, повечето от които преиздавани многократно в България и чужбина: \"Мъртво вълнение\", \"Преди да се родя и след това\", \"Объркани записки\"...\n\r\nНесъмнено най-значимото му произведение е романът \"Хайка за вълци\", който само за няколко години се превръща в класика и през 1986-та получава наградата на Съюза на българските писатели. \n\r\nТази събота въвпо Bulgaria ON Air гостуват съпругата на Ивайло Петров - Офелия Петрова и дъщеря му София.\r\nКак \"Хайка за вълци\" промени живота им? Лесно ли се издаваха книги преди 10-ти ноември?\r\r\n                    \r\n                    Какво мисли Офелия Петрова за ловните дружини? Защо София Петрова избира да живее напоследък в гръцката столица Атина?\r\nГледайте \"Фамилно\" тази събота, 21 април, от 10:30 ч. по .\r\n ", "date": "2018.04.21", "title": "Спомени за Ивайло Петров – авторът на \"Хайка за вълци\""}
{"url": "https://www.dnes.bg/notifikacii/2018/04/21/iran-kym-izrael-prystite-ni-sa-na-spusyka-raketite-gotovi.374275", "text": "Старши член на Иранската ислямска революционна гвардия (ИИРГ) предупреди Израел в петък, че \"пръстите на Техеран са на спусъка и ракетите са готови“ да ударят всички въздушни бази на Израел, след като карта на сирийски въздушни бази, смятани че се контролират от Иран, беше споделена от израелска медия по-рано през тази седмица, пише Sputnik.\r\nВъв войнствена реч, изнесена в Техеран, командирът на ИИРГ бригаден генерал Хюсеин Салами предупреди, че Израел живее \"в устата на дракона\", след като северни и западни израелски бази попадат \"под обсега на нашите ракети\".\r\n\"Не се доверявайте на вашите авиобази. Те са в нашия обсег\", заяви той, допълвайки, че \"където и да сте в окупираната земя, ще бъдете под огън от нас, от изток и запад. Вие станахте арогантни. Ако има война, резултатът ще бъде вашата пълна елиминация\", съобщава \"Фокус\".\r\n ", "date": "2018.04.21", "title": "Иран към Израел: Пръстите ни са на спусъка, ракетите - готови"}
{"url": "https://www.dnes.bg/notifikacii/2018/04/21/udarna-boina-grupa-ot-rusiia-otrovila-skripal.374279", "text": "Британската полиция е установила самоличността на ключови заподозрени за покушението срещу бившия руски разузнавач Сергей Скрипал и дъщеря му Юлия, пише вестник \"Дейли телеграф\", цитиран от ТАСС.\r\nСпоред британския ежедневник полицията се опитва да заведе дело срещу \"лица, представляващи интерес за разследването, за които се смята, че са се върнали в Русия\". \n\n\n\n\r\nБританските власти предполагат, че Сергей Скрипал е бил отровен в дома си в Солсбъри от ударна бойна група, изпратена в страната от руските власти. Тя е обработила с отровно вещество в течен вид дръжката на входната врата на жилището на бившия руски разузнавач, превърнал се в двоен агент, предавал сведения на Великобритания.\r\"Дейли телеграф\" е научил, че в разследването е постигнат голям пробив с проучване на списъците на пътници, влезли и излезли от Великобритания, както и с преглед на голямо количество записи от видеокамери в Солсбъри. Очаква се обаче разследването да продължи още много месеци.\r\nЗа разследващите освен това ще е изключително сложно да повдигнат обвинения на заподозрените, тъй като срещу тях има косвени доказателства като присъствие на определени полети и в Солсбъри към момента на покушението. Това обаче не доказва обезателно, че именно те са извършили атаката, отбелязва изданието.\r\nБританската полиция \"не обсъжда конкретни линии на разследването\", заяви лаконично представител на Скотланд ярд в отговор на запитване на ТАСС.\r\n(БТА)", "date": "2018.04.21", "title": "Ударна бойна група от Русия отровила Скрипал? "}
{"url": "https://www.dnes.bg/stranata/2018/04/21/vremeto-dnes-proletno-slynchevo-samo-za-razhodka.374281", "text": "Днес ще бъде предимно слънчево, с временни увеличения на облачността, главно над източните райони, съобщиха от Националния институт по метеорология и хидрология към Българската академия на науките.\r\nЩе духа слаб до умерен северен вятър. Сутринта ще е сравнително хладно, но през деня бързо ще се затопли и максималните ще са между 18 и 23 градуса по Целзий, по Черноморието - 15-17 градуса, сочи \r\nАтмосферното налягане е по-високо от средното за април. През деня слабо ще се понижи.\r\nПо Черноморието ще преобладава слънчево време. Ще духа слаб северен вятър. Максималните температури ще с а 15-17 градуса. Температурата на морската вода е 12-14 градуса. Вълнението на морето ще е 1-2 бала, съобщава НИМХ.\r\r\n                    \r\n                    В планините ще е предимно слънчево. Ще духа слаб до умерен вятър от север-североизток. Максималната температура на височина 1200 метра ще е около 13 градуса, на 2000 метра - около 6 градуса.\r\n ", "date": "2018.04.21", "title": "Времето днес: Пролетно, слънчево, само за разходка"}
{"url": "https://www.dnes.bg/sofia/2018/04/21/moderen-vid-metalni-peiki-cheshmichka-ploshtad-slaveikov.374272", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Започна преместването на сергиите на площад \"Славейков\". Емблематичното място, станало символ на книгата в столицата, ще бъде изцяло ремонтирано.\n\r\nСергиите ще бъдат върнати през есента, но ще изглеждат по нов, модерен начин, съобщава .\n\r\nЕдва ли някой днес си спомня старото име на площад \"Славейков\". За сметка на това, книгите отдавна са станали символ на този площад, кръстен по-късно на братята Славейкови.\n\r\nДа имаш сергия тук се оказва занаят до живот. Стойчо Белчов например започнал на шега, но 15 години по-късно вече е специалист в продажбите.\r\n                    \r\n                    \r\nСлед дни всички търговци и техни колеги ще отворят сергии във временен пазар в друга част на София.\n\r\nРемонтът е закъснял с години, категорични са хората от квартала. Макар и на по-модерни маси, сергиите тук отново ще са открити. Но ще изглеждат по европейски, обещават от общината.\n\r\nОсвен тях ще бъде поставена нова настилка в района, метални пейки, чешмичка, фонтанът ще остане. Колкото до пазара за книги – той ще бъде отворен само през уикендите.", "date": "2018.04.21", "title": "Модерен вид, метални пейки, чешмичка... площад \"Славейков\""}
{"url": "https://www.dnes.bg/kino/2018/04/21/nesluki-na-fona-na-voina-v-doktor-jivago.374049", "text": "Във втори епизод от минисериала \"Доктор Живаго\"\r\nТоня ражда син, а Лара дъщеря. \r\nПървата Световна война започва и Юри е изпратен да се бие на фронта, а Паша бяга от дома си за да постъпи в армията. Притеснена и изплашена Лара тръгва да го търси, а единственият начин да остане близо до него е да постъпи като медицинска сестра и да се лекува ранените. По време на битка Юри е прострелян и откаран в болницата, където работи Лара, а тя поема грижите за неговото възтановяване.\r\nСлед като започва революцията на Червената армия Юри и Лара са евакуирани, но продължават да работят заедно в болницата. Времето, което прекарват заедно в грижи за ранените ги сближава и двамата млади се влюбват...\r\r\n                    \r\n                    Юри се връща в Москва при Тоня и заварва къщата си, превзета от болшевиките. Междувременно Лара се прибира при Юрятин. Въпреки неслуките и военното положение Юри решава да последва мечтата си и да стане хирург в болницата в Москва, но Миша го съветва да напусне града.\r\nПо ирония на съдбата семейството се мести във Варякино, което се намира в близост до дома на Юрятин. По пътя към новия дом Юри се запознава със Стрелников (Паша).\r\nТоня забременява повторно, а пътищата на Юри и Лара се пресичат отново и двамата стават любовници. Един ден, яздейки от дома на Юрятин към вкъщи, Юри е заловен от партизанин и откаран в нейзвестното...\r\nГледайте втори епизод на минисериала \"Доктор Живаго\" на 21 април от 19.50 часа по телевизия .\r\n ", "date": "2018.04.21", "title": "Неслуки на фона на война в \"Доктор Живаго\""}
{"url": "https://www.dnes.bg/notifikacii/2018/04/21/florida-19-godishen-otkri-strelba-v-gimnaziia-i-se-izvini.374280", "text": "Въоръжен младеж откри стрелба в гимназия във Флорида, ранявайки един ученик, предаде Асошиейтед прес, като се позова на полицията в югоизточния щат на САЩ.\r\n19-годишният заподозрян бил арестуван и се извинил, докато бил отвеждан с белезници.\r\nПострадалият е 17-годишен младеж, който е настанен в болница с рана на глезена и без опасност за живота.\r\nСтрелецът, който бил скрил оръжието си в калъф за китара, е бивш възпитаник на гимназията в Окала.\r\nИнцидентът стана вчера, когато в цялата страна бе планиран протест с излизане от класните стаи срещу свързаното с огнестрелни оръжия насилие. Той стана малко повече от два месеца, след като 19-годишен младеж уби 17 и рани още толкова хора при стрелба в друга гимназия във Флорида.\r\n(БТА)", "date": "2018.04.21", "title": "Флорида: 19-годишен откри стрелба в гимназия и се...извини"}
{"url": "https://www.dnes.bg/stranata/2018/04/21/na-more-v-bylgariia-13-plaja-sa-otlicheni-sys-sin-flag.374282", "text": "13 български плажа са отличени със световния сертификат \"Син флаг\" за тази година. Ивиците, които са част от световната ранглиста, се увеличават спрямо 2017 г., когато тяхната бройка беше 11.\r\nВисокото отличие, което оценява плажовете за качеството на морската вода, екологичност, безопасност, услугите и удобствата, които предоставят, са получили плажовете \"Оазис“, \"Дюни“, \"Созопол-Харманите\", \"Поморие-Изток\", \"Несебър-юг\", \"Слънчев бряг-юг“, \"Слънчев бряг-север“, \"Свети Влас-нов плаж“, \"Свети Влас-Изток“, \"Елените“, \"Слънчев ден“, \"Албена\", \"Бялата лагуна\".\r\r\n                    \r\n                    Яхтеното пристанище \"Марина Диневи\" също ще получи документ за качество. Това съобщи за \"Монитор\" Станимир Георгиев, председател на УС на българското движение \"Син флаг”.\n\r\nНовите ивици по Черноморието ни със световния сертификат са \"Несебър-юг\" и \"Елените\". Към списъка през 2018 година се присъедини и \"Слънчев бряг-север\", който миналата година не се е сдобил с флаг поради концесионни неуредици.\r\n\"Тази година обаче има нов концесионер, който кандидатства по съответния ред и имаме резултат от международното жури, че е отличен за тази година\", коментира Георгиев.\r\nЕдинственият плаж, който миналата година е бил в списъка на отличниците, но това лято няма да окачи синьо флагче, е \"Свети Влас-централен\", отново поради проблеми с концесията.\n\r\nТази година плаж \"Албена\" получава значката за 20-и юбилеен път. Истинският първенец обаче е ивицата в Слънчев бряг, който е първият отличен плаж у нас през 1995 г. \"Слънчев ден\" и \"Дюни\" пък вече 22 години развяват синия флаг над крайбрежието си.\n\r\nСтанимир Георгиев разясни, че кандидатстването за документа е доброволно, като всички, които са кандидатствали, са получили сертификат за качество. Таксата за участие е 450 евро, като през тази годината сумата е увеличена с 30 евро.\r\nПричината е, че според международната организация \"Син флаг\" нашата страна попада в по-горен икономически раздел, което налага и по-високи такси за разглеждане на документите.\n\r\n ", "date": "2018.04.21", "title": "На море в България - 13 плажа са отличени със \"Син флаг\""}
{"url": "https://www.dnes.bg/health/2018/04/21/shte-otpadne-li-etiketyt-sys-srok-na-godnost-na-hranite.374204", "text": "Има храни, при които много трудно бихме могли да се ориентираме, че вече са негодни за консумация. Дори в случаи, когато няма промяна в цвета или аромата им, те вече може да са заселени с опасни бактерии и техните токсини в количества, в които те бързо биха предизвикали инфекция или хранително натравяне.\r\nТочно периодът, в който храната още не дава видими белези, че е развалена, и когато най-лесно бихме се подвели, че е още свежа, ще можем да установяваме с помощта на ново устройство, разработвано от учени в Канада. Екип от унивеститета МакМастър разработва лепенка, която може бързо да отчита наличието на опасни бактерии по храната и да предупреждава, че тя не е годна за консумация.\r\r\n                    \r\n                    Иновативното устройство е чувствително към наличие на най-разпространените бактерии, развиващи се върху храната и водещи до хранителни натравяния. Това са бактериите от род Salmonella и род Escherichia, и най-вече E.coli. Отчитайки наличието на дори малък брой от тези бактерии върху храната, устройството изпраща сигнал към смартфон или други цифрово устройство като предупредителна мярка.\r\n \r\n\r\n ", "date": "2018.04.21", "title": "Ще отпадне ли етикетът със срок на годност на храните?"}
{"url": "https://www.dnes.bg/notifikacii/2018/04/21/iznudvaniiat-biznesmen-niama-zagovor-ivancheva-si-poiska-parite.374284", "text": "Няма заговор срещу Десислава Иванчева, тя сама си поиска парите. Това заяви изнудваният от кмета на район \"Младост\" бизнесмен Александър Ваклин.\r\nВчера Специализираният наказателен съд съобщи, че инвеститорът, подал сигнала срещу Десислава Иванчева, е фирмата \"Ваклин Груп\", а собственикът й е сезирал органите на реда за искане на 250 000 евро за съобщителна процедура. \n\n\n\n\r\n\"Трябва да се прекрати една порочна практика. За съжаление, Десислава Иванчева наистина си поиска парите и сама определи мястото и времето, по което да й бъдат дадени. Няма заговор”, категоричен бе бизнесменът пред Нова тв.\rТой обясни, че повод за изнудването е била умишлено бавене на съобщителна процедура за заповед на  главния архитект на София към заинтересованите лица.\r\n\"Направих 4 опита да си запиша час с кметицата на \"Младост” и да  обсъдим ситуацията в официалното ѝ приемно време. Тя не дойде на нито  една среща. Присъстваха само някой неин заместник или друго лице от  администрацията”, заяви изнудваният бизнесмен.\n\r\nТой обясни, че седмици наред негови служители се връщали с различни  обяснения, защото заповедта за строеж, която се изпраща до всички  заинтерсовани лица и която е нужна за проекта на Ваклин, се бавела и не се  изпращала.\r\n\"Това съобщение има срок за получаване от 2  седмици, ние го чакаме от юни 2017 г.- почти 1 година. Тази процедура е много ниско в задължанията на един кмет. По едно време обявиха, че са загубили  заповедта, после се намери, после пак се загуби”, обясни Ваклин.\r\nПо думите му от общината казали на негови служители, че проблемът е  личен. Затова Ваклин потърсил контакт с Иванчева чрез други хора. Когато  контактът бил осъществен, станало ясно, че Иванчева иска подкуп.\r\nПо думите му адвокатите на Иванчева са започнали да спекулират с неща, които не са верни.\r\nОтносно ролята на бившия кмет на района Петко Дюлгеров, Ваклин заяви, че се е свързал с него случайно, защото знаел, че може да разговаря с нея. \"Не го познавах отпреди. Той осъществи контактна роля\", добави той.\r\nПо думите му има неоспорими доказателства срещу Десислава Иванчева. \"Никой не е искал да стане такъв цирк. Показността е по вина на г-жа Иванчева. Тя си избра времето и мястото, а то не беше подходящо. Това се случи пред министерство – какво очаквате”, коментира още Александър Ваклин. Бизнесменът е на мнение, че тя се е превърнала в \"синдром на човек, почувствал се над закона\".\r\n\"Трябва да върнем респекта на държавата и хората да започнат да уважават  законите”, обясни бизнесменът защо е предприел всички тези действия по  случая.\r\nВаклин бе категоричен, че дадените пари все още не са му върнати.", "date": "2018.04.21", "title": "Изнудваният бизнесмен: Няма заговор, Иванчева си поиска парите"}
{"url": "https://www.dnes.bg/notifikacii/2018/04/21/trymp-kym-kim-chen-ochakvam-s-netyrpenie-sreshtata-ni.374283", "text": "Президентът на САЩ Доналд Тръмп приветства изявлението на севернокорейския лидер Ким Чен-ун, че страната му ще прекрати незабавно своите ядрени и ракетни опити, и каза, че очаква с нетърпение да се срещне с него, предадоха световните агенции.\r\n\"Северна Корея се съгласи да прекрати всички Ядрени Опити и да затвори важен обект за (ядрени) опити. Това е много добра новина за Северна Корея и за Света - голям напредък! Очаквам с нетърпение нашата Среща на върха\", написа Тръмп в Туитър.\n\n\n\n\n\r\nЯпония обаче смята, че сега не е времето да бъде отслабван натискът върху Северна Корея, въпреки че тя обяви, че прекратява ядрените опити и изстрелваният на балистични ракети. Това каза японският министър на отбраната Ицунори Онодера, който е на посещение във Вашингтон. Онодера призова международната общност да не отслабва натиска върху Северна Корея.\rЯпония е недоволна от поетия от Севера ангажимент, каза той, цитиран от Франс прес. Онодера посочи, че Пхенян не е споменал да се отказва от своите балистични ракети с малък и среден обсег.\r\nСеверна Корея трябва да се денуклеаризира напълно до 2020 г. Необходимо е този процес да бъде необратим и контролируем, заяви японският министър на външните работи Таро Коно, цитиран от ТАСС.\r\nПремиерът на Япония Шиндзо Абе определи отказа на Северна Корея от ядрени опити като положителна стъпка.\r\nВ същото време той отбеляза, че японската позиция по въпроса не се е променила и че Токио запазва тясното си взаимодействие с Вашингтон и Сеул по проблема със севернокорейските ядрени и ракетни програми.\n\r\nЮжна Корея също приветства решението на Севера да затвори ядрения си полигон и да прекрати всички опити с ракети, предаде Ройтерс, като цитира изявление на канцеларията на президента Мун Дже-ин.\r\nТова е \"значителен напредък\" към превръщането на Корейския полуостров в зона, свободна от ядрени оръжия, пише в комюникето.\r\nРешението \"също така ще допринесе за създаване на една много положителна обстановка за успеха на предстоящите срещи на върха (между Северна и Южна Корея, както и между Северна и САЩ)\", каза канцеларията на южнокорейския президент. (БТА)", "date": "2018.04.21", "title": "Тръмп към Ким Чен: Очаквам с нетърпение срещата ни"}
{"url": "https://www.dnes.bg/notifikacii/2018/04/21/statistika-nad-80-ot-kolite-vtora-ryka-katastrofirali.374285", "text": "Стряскаща статистика - над 80% от колите в автоборсите са катастрофирали. След козметичен ремонт масово се продавали автомобили с повредени двигатели, превъртян километраж и липсващи въздушни възглавници. Това са данни на Института за пътна безопасност.\r\nОфициална статистика за катастрофите, причинени от неизправни автомобили, няма. От Института сочат, че всяка четвърта катастрофа у нас се дължи на това, съобщава Нова тв.\r\n25% от катастрофите у нас са по причини, независеща от водачите, твърдят от Института.\r\nВ Асоциацията на вносителите членуват 130 автокъщи. Категорични са, че автомобилите им били в безупречно състояние, а всяка кола минавала през оторизиран сервиз. Не така обаче било в сивия сектор, който държи почти половината пазар.\r\"Ако един автомобил при нас струва 10 000 лв., в сивия сектор той е 8000 лв., а българинът иска да му е евтино\", обясни Любомир Доросиев от Асоциацията.\r\nВ Дупница определиха обвиненията за нелоялна конкуренция.\n\r\nНай-често срещаните проблеми, според експертите обаче, не били видими - като липсващи въздушни възглавници или превъртян километраж.\r\nЗатова от Института за пътна безопасност предлагат нов държавен орган да контролира състоянието на старите коли. Прегледът в оторизиран сервиз да бъде задължителен, предоставянето на 6-месечна гаранция и възможност за връщане на автомобила до седмица - също. Практика, отдавна позната в Европа. Съгласен е и бизнесът.\r\nАко даден автомобил е минал през оторизиран сервиз и бъде регистриран, на портала carstory.bg всеки кандидат-купувач може да провери състоянието му.\r\nЗа да разберем историята на автомобила, има още един начин - чрез портала Carstory. Това обаче важи само за коли, минали през оторизиран сервиз. Това е и една от исканите поправки - при покупка на кола, новият собственик да мине през такъв сервиз.", "date": "2018.04.21", "title": "Статистика: Над 80% от колите \"втора ръка\" - катастрофирали"}
{"url": "https://www.dnes.bg/index/2018/04/21/za-zvezdobroicite-predstoi-pikyt-na-meteorniia-potok-liridi.374286", "text": "След продължила няколко месеца \"суша за впечатляващи звездопади\", тази нощ астрономическите ентусиасти могат да наблюдават пика на метеорния поток Лириди, пише в. \"Дейли експрес\".\r\nМакар да не поднася впечатляващ спектакъл като прочутите августовски Персеиди и декемврийските Джеминиди, метеорният поток Лириди се явява първият \"по-сериозен звездопад\" след пика на Квадрантидите в началото на януари. \r\nЛиридите се виждат най-добре от северното полукълбо, но могат да бъдат наблюдавани и от южното.\r\nМетеорният поток Лириди обикновено е активен между 16 и 25 април. Максимумът му обикновено е около 22 или 23 април.\r\nТази година пикът на Лиридите е между полунощ и ранните часове преди зазоряване на 22 април, когато при добра видимост поклонниците на небесните спектакли могат да наблюдават между 10 и 20 падащи звезди на час. \r\nРадиантът на метеорите от този поток (привидната точка, от която се появяват) се намира в съзвездието Лира, откъдето произхожда и наименованието му.\rМетеорният поток Лириди е образуван от отломки от кометата с дълъг период C/1861 G1 (Тачър), на която са необходими около 415 години да обиколи Слънцето.\r\nНаблюдавани от над 2600 години, Лиридите са един от най-старите известни на човечеството метеорни потоци.\r\n(БТА)", "date": "2018.04.21", "title": "За звездобройците: Предстои пикът на метеорния поток Лириди"}
{"url": "https://www.dnes.bg/notifikacii/2018/04/21/sasht-kitai-rusiia-iran-severna-koreia-sa-moralno-ukorimi.374277", "text": "Според Държавния департамент на САЩ правителствата на Китай, Русия, Иран и Северна Корея са \"морално укорими\", защото нарушават човешките права на своите граждани и други хора, и са \"сили на нестабилност\", предадоха Асошиейтед прес и Ройтерс.\r\nПредставяйки годишния доклад на американското външнополитическо ведомство за състоянието на човешките права в страните по света през 2017 г. изпълняващият длъжността държавен секретар Джон Съливан напомни, че новата Стратегия за националната сигурност на САЩ е признала, че корумпираното и слабо управление застрашава глобалната сигурност и американските интереси.\r\n\"Някои правителства са неспособни да поддържат сигурността и да задоволяват основните нужди на своите народи, а други просто не желаят\", каза Съливан.\rДържавите, които ограничават свободата на словото и на мирно събиране, които позволяват и извършват насилие срещу членове на религиозни, етнически и други малцинствени групи, или накърняват достойнството на личността, са морално укорими и подкопават нашите интереси, каза американският и. д. държавен секретар.\r\nПо думите му правителствата на Китай, Русия, Иран и Северна Корея, например, нарушават всекидневно човешките права на хората, живеещи в границите на тези страни, и в резултат са фактори за нестабилност.\r\nСъливан посочи изрично Сирия, Мианма, Турция и Венецуела като държави, където положението с човешките права е лошо. Като \"светли петна\", където ситуацията се е подобрила, той похвали Узбекистан, Либерия и Мексико.\r\nСАЩ се стремят да водят другите държави чрез своя пример в промотирането на справедливо и ефективно управление на основата на върховенството на закона и спазването на човешките права и ще продължат да подкрепят онези по света, които се борят за човешко достойнство и свобода, заяви Съливан.\r\nСпоред Майкъл Козак, високопоставен служител на Държавния департамент, който е помогнал за изготвянето на доклада, политиката на администрацията на президента Доналд Тръмп в области като свободата на медиите, правата на сексуалните малцинства, бежанците и други, не е подкопала документа, нито може да послужи като причина за отправяне срещу Съединените щати на обвинения в лицемерие.\r\nТова е първият по рода си годишен доклад на Държавния департамент, изготвен изцяло от екипа на Тръмп, отбелязва АП. В него разделите за \"репродуктивните права\", въведени през 2012 г., когато държавен секретар бе Хилари Клинтън, са заменени с \"принуда при контрола на населението\". Тази промяна подчертава позицията на администрацията на Тръмп против абортите, която вече намери израз в орязване на финансирането на международни здравни програми и бе разкритикувана от защитници на правата на жените.\r\nДокладът критикува Китай за произволни арести, екзекуции без надлежен процес и принудително изтръгване на самопризнания, отвличания на хора и значителни ограничения на свободата на словото, на медиите, на събиране, на сдружаване, на религия и на движение. Страната освен това е обвинявана, че води политика на насилствен контрол на раждаемостта, която в някои случаи включва стерилизация и аборти. \r\n\"Китай продължава да разпространява най-лошите черти на своята авторитарна система\", заяви Джон Съливан.\r\nДокладът критикува остро Русия, че е позволила \"климат на безнаказаност\" за нарушения на човешките права. Той изразява съжаление за \"авторитарната политическа система, доминирана от президента Владимир Путин\". \r\nСписъкът с прегрешения на Русия е дълъг - от системни мъчения, през \"липса на независимост на съдебната система\" и репресии срещу журналисти и политически дисиденти до цензура в интернет и на чуждестранни организации.\r\nСъливан призова \"за пореден път Русия да сложи край на бруталната окупация на украинския Кримски полуостров, да спре злоупотребите на водените от Русия сили в Донбас, Украйна, и да (вземе мерки срещу) безнаказаността за нарушения на човешките права и злоупотреби в Република Чечения\".\r\nДокладът критикува теократичните шиитски управници на Иран, че е екзекутирали голям брой затворници, които не са заслужавали смъртна присъда. Страната е обвинявана още в използване на мъчения, хвърляне на дисиденти в затвора, строги ограничения за журналистите, сексуалните и религиозните малцинства и повсеместна безнаказаност.\r\nПодкрепата на Иран за сирийския президент Башар ал Асад и иракски шиитски милиции \"допринесе материално\" за нарушения на човешките права в Сирия и Ирак, отчита Държавният департамент на САЩ.\r\nПреди очакваната историческа среща между американския президент Доналд Тръмп и севернокорейския лидер Ким Чен-ун докладът критикува затворената комунистическа страна в \"нечувани нарушения на човешките права\" в почти всички включени категории. Изброени са принудителен труд и аборти, мъчения, произволни арести, извънсъдебни убийства, строг контрол над личния живот на гражданите и наличие на лагери за политически затворници. Продължаващата безнаказаност е посочена като проблем.\r\nРежимът на сирийския президент Башар ал Асад е обвинен в широко разпространени зверства, сред които атаки с химическо оръжие срещу цивилни, подлагане на цивилни на глад, нападения срещу болници, прилагане на мъчения и изнасилване на деца \"като военно оръжие\".\r\nВъпреки суровия тон по адрес на Иран, докладът е по-умерен към Саудитска Арабия - друга страна, която е управлявана в съответствие със стриктна версия на ислямското право, шериата, отбелязва АП. Държавният департамент на САЩ маркира без коментар нарушения, които са подобни на онези в Иран, включително неоправдани екзекуции, липса на свободни и честни избори и дискриминация на жените и хомосексуалистите.\r\nДокладът отправя меки критики за военната намеса на Саудитска Арабия в конфликта в Йемен, която е обвинявана за голям брой цивилни жертви.\r\n(БТА)\r\n ", "date": "2018.04.21", "title": "САЩ: Китай, Русия, Иран, Северна Корея са \"морално укорими\""}
{"url": "https://www.dnes.bg/health/2018/04/21/10-hrani-za-zdravi-ochi.374236", "text": "Очите са едни от най-фините органи в човешкото тяло, които извършват невероятно прецизна функция. За да бъдат здрави очите ни, е необходимо ежедневно да приемаме полезни за зрението хранителни вещества, които се крият в определени продукти.\r\nКайсии\r\nКайсиите са много ценни за здравето на очите, независимо дали в пресен, или сушен вариант. В тях се съдържат големи количества бета-каротин, алфа-каротин, лутеин, рутин и зеаксантин – все жизненоважни за очите.\r\nКъпини\r\nВ къпините също се намират завидни количества алфа- и бета-каротин, въпреки че цветът им би могъл да ви излъже, тъй като сме свикнали тези вещества да се срещат в оранжевите плодове и зеленчуци.\r\r\n                    \r\n                    Боровинки\r\nБоровинките са сред суперхраните, изключително полезни за очите. Те са наситени с антиоксиданти, които се борят със свободните радикали, предизвикващи очни заболявания и увреждания, особено преждевременно стареене на макулата и ретината.\r\n ", "date": "2018.04.21", "title": "10 храни за здрави очи"}
{"url": "https://www.dnes.bg/sofia/2018/04/21/kontrera-stolichna-obshtina-stana-syuchastnik-na-sofiia-praid.374287", "text": "Общинският съветник от ВМРО и председател на групата в СОС \"Патриоти за София“ Карлос Контрера реагира остро на официалната подкрепа от Столична община за тазгодишния \"София прайд\".\r\nНа страницата си във Facebook снощи той коментира новината след среща на столичния кмет Йорданка Фандъкова с представители на организациите GLAS, Действие, Билитис и Българският хелзинкски комитет (БХК), съобщават от ВМРО.\n\n\n\n\n\r\nЕто и пълната позиция на Карлос Контрера в социалната мрежа:\n\r\n\"Днескашният ден трябва да бъде запомнен с това, че Столична община, за съжаление, клекна и стана съучастник в безумието \"София прайд\". Ако се вярва на публикациите, Столична община изказа подкрепа за тазгодишния гей парад на среща с т. нар. организатори, БХК и един бюлюк гей организации. Категорично протестирам и не приемам общината да подкрепя и да се замесва в гей пропаганда. Сигурен съм, че обществото не приема институции на местната власт да легитимират гей парада и всичките му там джендърски попълзновения!“\r\n                    \r\n                    \r\nОт ВМРО припомнят, че от години се борят за забраняването на София Прайд. Миналата година Контрера изиска и справка какъв ресурс на полицията коства подобно показно и провокативно събитие. Оказа се, че всяка година броят на полицаите и съответно на финансите, които се отделят, значително нарастват.\r\nТази година, поради предвидения и маратон през май и шоу програма по време на самия Прайд, униформеният състав на полицията ще се наложи да бъде удвоен, твърдят те. Това са пари, които влизат в бюджета от данъците на хората. Същите тези хора, които категорично заявиха, че са против джендър пропагандата, социален, трети или каквито ида било пол - различен от природно установените мъжки и женски. Искаме да припомним и още нещо – гей шествието през 2017 г. обруга и традиционните кукерски маски, като с това се подигра с културното и историческо наследство на България.\n\r\nПрипомняме също така, че българските граждани и Българската православна църква заклеймиха скандалната Истанбулска конвенция, която с подкрепата на същите тези организации – организатори на София Прайд, се опитаха да прокарат тихомълком и да отворят кутията на Пандора.\r\nТози документ щеше да въведе джендър обучението в детските градини и училищата и да отвори врата към легализирането на гей браковете, узаконяването на трети пол и т.н., припомнят от ВМРО.", "date": "2018.04.21", "title": "Контрера: Столична община стана съучастник на \"София прайд\""}
