{"url": "https://www.dnes.bg/sofia/2018/03/23/da-izchistim-sofiia-obshtinata-dava-chuvali-i-rykavici.371614", "text": "Традиционната кампания за пролетно почистване на Столичната община ще започне на 26 март и ще продължи до 28 април под мотото \"Заедно за почистим София пролетно!\".\n\r\nНачало на кампанията ще дадат децата от 74 СУ \"Гоце Делчев\" и техните родители в район \"Връбница\" от 11:00 ч.  с фолклорна програма и дейности по почистване, засаждане на дървета, растителност, възстановяване и боядисване на пейките за отдих в училищния двор, допълват от пресцентъра на СО.\r\n \r\nТази година кампанията ще протече на две етапа. \n\r\nПрез първия \"Заедно да почистим, поддържаме и пазим своя квартал\" от 26 март до 15 април ще бъдат почистени прилежащите територии към жилищни сгради и еднофамилни къщи, дворове, паркинги, държавни и общински учреждения, паркове, детски и спортни площадки, градинки, междублокови пространства, затревяване на свободни общински площи и др., засаждане на растителност. \r\n                    \r\n                    \r\nПрез втория етап \"За по-чиста и зелена София\" от 16 до 28 април ще се изпълнят дейности по озеленяване на училищни дворове, детски заведения, територии около паметници, затревяване на свободни общински места, засаждане на дървета, нискостеблени храсти и цветя в градинки и паркове, възстановяване на пейки и боядисване на същите; почистване на ел. табла от агитационни материали, рисуване от спонсори.\r\n \r\nЩе бъдат почистени територии около манастири, крайградски места и зони за отдих, затревяване на свободни площи, засаждане на дървета, нискостеблена растителност, цветя. \n\r\nЗа кампанията по пролетното почистване ще бъдат осигурени 50 000 броя чували и 20 000 броя ръкавици. \n\r\nИзпратени са покани до строителни и транспортни фирми за включване в кампанията с транспортна и товарачна техника, която ще бъде насочена към районните администрации за почистване на нерегламентираните сметища, съобщиха от Общината.", "date": "2018.03.23", "title": "Да изчистим София! Общината дава чували и ръкавици"}
{"url": "https://www.dnes.bg/stranata/2018/03/23/ogyrlica-ot-martenici-za-108-godishen-dyb-v-silistra.371616", "text": "108-годишен дъб в Силистра е окичен с мартеници. Силистренци смятат дървото за целебно.\r\nДъбът е със статут на защитен обект по силата на Закона за биологичното разнообразие от 2013 година.\r\nСпоред специалисти той е в много добро състояние.\r\nОбиколката на ствола при 1,2 метра от земята е 4,6 метра, височината е 14 метра, а диаметърът на короната е 24 метра, предаде БТА.\r\nНе са установени хралупи, дървото има здрави скелетни клони и е с изцяло покрита коренова система. Грижата за опазването му е на община Силистра.\r\nДъбът расте в крайбрежната част на 148-годишния дунавски парк на Силистра, смятан за най-стария градски парк в страната.\r\nНедалеч е паметникът на Лев Толстой, в годината на чиято кончина е било засадено дървото.", "date": "2018.03.23", "title": "Огърлица от мартеници за 108-годишен дъб в Силистра"}
{"url": "https://www.dnes.bg/akoshtete-vqrvaite/2018/03/23/syvetnik-kak-da-imame-po-uveren-tiineidjyr.371622", "text": "Когато помагате на другите, това повишава вашата увереност – установи ново проучване. Учените от университета Brigham Young в Юта  отбелязват, че юноши, които проявяват внимание и предлагат помощ на непознати, имат по-високо самочувствие. \r\nСпоред изследването, младите, които помагат само на най-близките си и не са склонни да се намесят в обществени ситуации, страдат от ниско самочувствие. Но според тях това може лесно да бъде променено, защото те лесно възприемат ново поведение.\r\n \r\n“В това проучване, ние установихме, че младите, които помагат на непознати, се чувстват по-комфортно със себе си с течение на времето. Като се има предвид значението на самочувствието в тези години, това е важна констатация“, казва професор Лаура Уокър.\r\n \r\n“Това предполага, че младите започват да се възприемат като по-значими за света, защото откриват какво влияние могат да имат дори над непознати. Съветвам родителите да насърчават подобно поведение у децата си“, добави тя.\r\n \r\nЕкипът изследвал поведението на 681 юноши между 11 и 14 години, които били съветвани и стимулирани да оказват помощ и да не са безразлични към обществени ситуации. След година всеки от тях казвал: “Аз съм доволен от себе си“.\r\n \r\n", "date": "2018.03.23", "title": "Съветник: Как да имаме по-уверен тийнейджър?"}
{"url": "https://www.dnes.bg/eu/2018/03/23/makron-sled-jestokite-napadeniia-tova-e-isliamski-terorizym.371672", "text": "Френският президент Еманюел Макрон нарече нападенията в Южна Франция от днес \"ислямистка терористична атака\". Той съобщи, че в нея са загинали трима души и че 16 души са ранени. Най-малко двама са в критично състояние, допълни Макрон, предаде Франс прес.\n\r\nЖандармеристът, който доброволно се е сменил с цивилен заложник на нападателя, се бори за живота си, допълни Макрон.\n\n\n\r\n\"Бих искал да кажа на народа днес, че съм абсолютно решен да оглавя тази борба\", заяви Макрон, визирайки борбата с ислямисткия тероризъм. Той призова френските граждани да останат бдителни за терористична заплаха, но припомни, че френските сили за сигурност и народът демонстрират съпротива всеки път, когато са атакувани, предаде Ройтерс.\r\n                    \r\n                    \r\nОтговорност за атаката пое организацията Ислямска държава. Макрон съобщи, че службите за сигурност проверяват автентичността на съобщението за поетата отговорност, допълва Ройтерс.\n\r\nПолицията започна претърсване в град Каркасон, в квартала, в който е живял Редуан Лакдим, извършителят на нападението. Кварталът е на няколко метра от историческия център на града.\n\r\nСпоред хронологията на нападението в 10 ч. местно време Редуан Лакдим е откраднал кола в Каркасон, като е ударил пътник в нея и е ранил тежко шофьора. Половин час по-късно е ранил с огнестрелно оръжие полицай, който играел футбол с трима колеги близо до казармата им.\n\r\nПосле нападателят подкарал колата към град Треб, на 8 километра източно от Каркасон. В 11,15 ч. местно време той влязъл в супермаркет и убил служител и един клиент. Според очевидци викал \"Аллах е велик\". На място дошли жандармеристи. Тогава един от тях, на възраст 45 години, се сменил доброволно с жена, държана от нападателя за заложничка. Служителите на супермаркета и други клиенти успели да избягат.\n\r\nЖандармеристът оставил телефона си включен на маса в магазина и така се чувало какво става вътре. Специални сили се намесиха и нападателят бе застрелян в ранния следобед. Преди да бъде ликвидиран, по време на щурма нападателят прострелял тежко жандармериста, който се сменил със заложничката. По време на щурма друг жандармерист също бил ранен в крака.\n\r\n/БТА/", "date": "2018.03.23", "title": "Макрон след жестоките нападения: Това е ислямски тероризъм!"}
{"url": "https://www.dnes.bg/health/2018/03/23/kakvo-ni-dokarva-bezsynie-stres-depresiia-i-alkohol.371670", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Стресът и депресията са сред основните причини за безсънието. Какви са симптомите на недоспиването и как да лекуваме болестта?\n\r\nДен преди да завъртим часовниците се замисляме как влияе смяната на времето върху съня. За съжаление много малко хора си дават сметка колко вредно за здравето може да се окаже безсънието. Проблемът достига огромни мащаби според изследванията. На какво се дължи липсата на сън и как можем да я лекуваме?\n\r\n\"Биологичните ритми на човека са предимно фиксирани. Смяната на времето води до много повече загуби, отколкото ползи да всеки отделен индивид\", категоричен бе акад. Иван Миланов пред \"Директно\" по .\r\n                    \r\n                    \r\nНеврологът коментира в студиото на \"Директно\" какви хора страдат от безсъние и какво най-често води до проблема. По думите му пациенти с депресии или хора, подложени на стрес, почти задължително имат нарушения на съня. Как обаче да разпознаем симптомите и как да ги лекуваме?\n\r\n\"Нарушенията на съня са свързани с трудно заспиване или събуждане през нощта с невъзможност за продължение на съня. Тук говорим за системно недоспиване, а не за еднократен случай\", сподели неврологът.\n\r\nИма ли в България култура да се грижим за здравето си и да изследваме проблемите, които водят до безсъние - вижте във видеото на Bulgaria ON AIR.\r\n ", "date": "2018.03.23", "title": "Какво ни докарва безсъние: Стрес, депресия и алкохол"}
{"url": "https://www.dnes.bg/blizak-iztok/2018/03/23/situaciiata-v-gaza-moje-da-se-vzrivi-smiata-nikolai-mladenov.371591", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСитуацията в Газа е точка на голям риск. Тя може да се взриви и да предизвика конфликт между Израел и Хамас.\r\nТова каза специалният пратеник на ООН за Близкия Изток Николай Младенов. Той коментира конфликта между израелци и палестинци от Йерусалим в интервю за Николай Кръстев в ефира на .\r\n\"За съжаление, в момента конфликтът между Израел и арабските държави, най-старият в региона, се измества от фокуса на внимание с оглед на други конфликти като този в Сирия, в Ирак, в Йемен. Това далеч обаче не го прави по-малко значим. Да, ситуацията в момента е доста по-спокойна, но има нерешени редица фундаментални проблеми\", каза Младенов.\r\r\n                    \r\n                    Той е и бивш евродепутат от ГЕРБ, военен и външен министър в кабинета \"Борисов 1\" както и ръководител на мисията на ООН в Ирак.\r\nМладенов предупреди, че ситуацията в Газа може да взриви конфликт.\r\n\"Рискова е и ситуацията на Западния бряг, където липсата на политическа перспектива за решаването на конфликта значи, че все повече хора губят надежда за възможно решение, което респективно води до риск от сблъсъци.\", каза дипломатът.\r\nВлияние върху ситуацията оказват и конфликтите по периферията – в Ливан, в Сирия.\r\nПо думите на бившия първи дипломат вариантите за изход от кризата като например създаването на една палестинско-йорданска държава или размяната на територии с Египет далеч не са реалистични.\r\n\"Единственият рационален вариант е създаването на две държави – израелска и палестинска. Няма друга формула, която решава цялостно конфликта и която премахва цялостно причините за него, освен израелците и палестинците да се разделят в две държави\", смята Младенов.\r\n", "date": "2018.03.23", "title": "Ситуацията в Газа може да се взриви, смята Николай Младенов"}
{"url": "https://www.dnes.bg/eu/2018/03/23/ima-li-miasto-moralyt-v-politikata-vyv-franciia-ne.371579", "text": "Французите знаят, че политиците им получават пари от всевъзможни спонсори. За тях моралът на политиците няма голямо значение. В случая \"Саркози\" това може да се промени. Заради твърденията, че е получил пари от диктатор.\n\r\nСтава дума за много пари: до 50 милиона евро. Твърди се, че Никола Саркози е получил тази сума от бившия либийски диктатор Муамар Кадафи за своята предизборна кампания през 2007 година, която се увенча с успех. Сега френското правосъдие разследва срещу бившия френски президент по обвинение за \"пасивна корупция\", непозволено финансиране на предизборна кампания и злоупотреба с либийски публични средства. Всъщност френските следователи проучват тези съмнения още от април 2013 г., но във Франция досега така и не се надигна голяма вълна на обществено възмущение.\r\n                    \r\n                    \r\n\"Моралът няма място във френската политика\", твърди политологът Жером Сен-Мари. Изискванията към френските политици по отношение на действия, които са симптоматични за френската действителност, по традиция са твърде скромни.\n\r\n\"Саркози далеч не е първият, който набира пари по този необичаен начин. Особено преди президентски избори по подобен начин в обращение влизат доста пари\", казва политологът пред .\n\r\n\n\r\nФренското правосъдие обаче още от началото на 1990-те години се бори срещу подобни практики. Още от времето на т.нар. закони Рокар - по името на някогашния премиер Мишел Рокар - партиите са длъжни да изясняват произхода на всички финансови средства и парични дарения, използвани в предизборната борба. Ако се установи, че са се влели необяснимо големи суми, френското право позволява да се анулира например изборът на един кмет за срок от една година. Този принцип функционира на локално равнище - така политикът от Социалистическата партия Жак Ланг например беше принуден да се откаже от поста на главен кмет на Париж. Според политолога Паскал Перино от Парижкия университет \"Sciences Po\" проблемът се състои в това, че въпросната практика не се прилага на национално равнище.\n\n\n\r\nОще от създаването на Петата република насам редовно има случаи на непрозрачно партийно финансиране и злоупотреби с публични средства, твърди политологът Сен-Мари. Тези случаи се точат като червена нишка през цялата ѝ досегашна история - има ги и в дясноконсервативния лагер, има ги и при комунистите. \"Французите се интересуват на първо място от това дали може да се постигне победа в политическата борба. В подобен случай те са готови да направят компромис със законността\", казва политологът.\n\r\nЗа един от най-значимите френски политици на 20 век, основателя на Петата република генерал Шарл де Гол, например се твърди, че е правил изключително строго разграничение между личните си разходи и обществените: всяка пощенска марка от личната му кореспонденция била педантично отчитана отделно от служебните му разходи. Това несъмнено е било образцово. В същото време е било публична тайна, че голистите са извличали ползи от финансови дарения от държавите от Магреб.\n\r\nТова очевидно никога  не е дразнело обществото, главно защото за французите Шарл де Гол е бил \"символът на съпротивата\" срещу нацистка Германия, който от Лондон обявява създаването на \"свободна Франция\". Фактът, че президентът на Петата република нашироко е получавал парични дарения за своята партия от държавния петролен концерн Elf, явно също не ги е смущавал.\n\r\n\n\r\nТова греховно кръвосмешение между държавната власт и бизнеса по-късно се запазва и при президента социалист Франсоа Митеран. Благодарение на него концернът Elf впоследствие започва да финансира всички политически партии във Франция. Но дори и този \"принос\" на Митеран не прекратява политическата му кариера, защото вече се е бил превърнал в социалистическа идентификационна фигура на едно цяло поколение. Срещу консерватора Жак Ширак също постоянно са били отправяни различни обвинения за злоупотреби с публични средства. Това обаче ни най-малко не намали популярността му сред избирателите.\n\r\n\"Политическата цел е онова, което се счита за важно - а не дали политикът е изцяло морален или не. Финансовите афери могат да доведат до оставката на някой политик във Франция само тогава, когато противниците сред съпартийците му решат да го свалят от поста\", казва Сен-Мари.\n\r\nФактът, че информации за злоупотреби, които са били услужливо препратени до съответните власти, могат да накарат един политик да подаде оставка, се видя в случая с бившия кандидат за президент Франсоа Фийон. При това там ставаше дума за значително по-малки суми, отколкото в сегашния случай със Саркози. И все пак Фийон беше принуден да се оттегли.\n\r\n\n\r\nНикола Саркози никога не е бил човек, който е готов да се откаже от нещо важно. Неговият коз неизменно са били влиятелни и богати приятели, на чиято подкрепа той може да разчита и днес. Бившият президент никога не е криел близките си връзки с френската плутокрация - например с индустриалеца Венсан Болоре, с магната от строителния и телекомуникационен бранш Мартен Бужие или пък с наследницата на Loréal - милиардерката Лилиан Бетанкур. И французите не се смущават никак от този факт.\n\r\nДве са нещата, които отличават Саркози от неговите предшественици, твърди Сен-Мари и пояснява: \"От една страна това е неприкритият маниер, с който се представя в компанията на влиятелните хора. Според французите това е само признак на лош вкус, но не и нещо, което да отблъсне привържениците му от него.\"\n\r\nПо-зле те възприемат политиката му по отношение на Либия. Много от французите не могат да му простят и до днес това, че Саркози изпрати войски в тази страна.\n\r\n\"Успее ли един президент да води одобрявана от обществото политика, никой не го пита откъде е получавал пари\", казва политологът Сен-Мари. Но много французи не одобряват някои фатални политически грешки на Саркози. Затова не е изключено сегашната афера на Саркози все пак да се превърне в голям политически скандал със сериозни последствия.", "date": "2018.03.23", "title": "Има ли място моралът в политиката? Във Франция – не!"}
{"url": "https://www.dnes.bg/usa/2018/03/23/bivsh-model-na-playboy-kym-melaniia-izviniavai-spah-s-trymp.371596", "text": "Бившият модел на \" Playboy\" Карън Макдугъл се извини на първата дама на САЩ Мелания Тръмп за десетмесечната си връзка, която твърди, че е имала с президента Доналд Тръмп и каза, че след първия път, когато са правили секс, той й е предложил да й плати, предаде Асошиейтед прес.\r\nВ интервю за шоуто на Андерсън Купър по Си Ен Ен, излъчено снощи, Карън Макдугъл заяви, че Тръмп се е опитал да й плати след първата им среща за секс, станала в хотел \"Бевърли хилс\" през 2006 г.\r\nМакдугъл каза, че двамата са имали \"интимно\" преживяване, после Тръмп се е опитал да й плати, тя не знаела как до приеме това, но отказала, като му обяснила, че \"не е такова момиче\".\r\r\n                    \r\n                    Прибирайки се от хотела, плакала, мислела, че вече няма да види Тръмп, но след като той й се обадил, се съгласила да излиза на срещи с него.\r\nГоворейки за Тръмп, Макдугъл няколко пъти го описа като \"много очарователен\" и \"мил\".\r\nТя каза, че връзката с Тръмп продължила около десет месеца, до април 2007 г., когато тя скъсала, защото изпитвала чувство на вина. Макдугъл каза, че имала чувства към Тръмп, но връзка \"я съсипвала\".\r\nТръмп се жени за съпругата си Мелания през 2005 г., синът им Барън е роден през 2006 г.\n\r\nПопитана от водещия на шоуто какво би казала на Мелания Тръмп, Макдугъл каза, че би й се извинила и че ни би искала някой да постъпи така с нея.\n\r\nБелият дом каза, че Тръмп отрича да е имал връзка с Макдугъл. Във вторник тя подаде иск срещу компанията собственик на таблоида \"Нешънъл инкуайърър\", която по думите й е платила 150 000 долара по време на предизборната кампания на Тръмп, за да има екслузивни права върху историята й, но така й не е публикувала нищо.\r\nСега Макдугъл иска съдът да анулира договора, твърди адвокат на Тръмп, участвал тайно в разговорите между модела и компанията собственик на таблоида \"Американ мидиа инк.\" Компанията каза, че от 2016 г. Макдугъл е имала право да говори за връзката си, а договорът позволява на компанията да прецени дали да публикува историята й.\r\n/БТА/\r\n ", "date": "2018.03.23", "title": "Бивш модел на Playboy към Мелания: Извинявай, спах с Тръмп!"}
{"url": "https://www.dnes.bg/eu/2018/03/23/es-ne-vyzlaga-nadejdi-za-sreshtata-s-erdogan-vyv-varna.371668", "text": "Европейският съюз отива без големи надежди на вечерята с турския президент Реджеп Ердоган във Варна в понеделник. Тя се организира по инициатива и настояване на премиера Бойко Борисов, който е председател на Съвета на ЕС до края на юни.\n\r\n\"Отивам със смесени чувства, защото основните източници на напрежение се увеличават\", заяви шефът на Европейската комисия Жан-Клод Юнкер. Той и президентът на Съвета Туск ще преговарят от името на ЕС при участието на Борисов.\n\n\n\r\nЕвропейските лидери дадоха труден мандат на Туск и Юнкер, които трябва да искат от Ердоган да свали морската обсада над залежището на газ в кипърски води в Средиземно море, както и освобождаването на двамата гръцки войници, които бяха арестувани при инцидент между гръцки и турски гранични катери в Средиземно море в началото на март.\r\n                    \r\n                    \r\n\"Европейският съвет твърдо заклеймява продължаващите незаконни действия на Турция в източното Средиземноморие и в Егейско море и подчертава пълната си солидарност с Кипър и Гърция“, се казва в решенията на току-що завършилата среща на върха в Брюксел.\n\r\n\"Наясно съм, че няма да е лесна среща. ЕС е загрижен не само за ситуацията в източното Средиземноморие и Егея. Определено, други сложни въпроси също ще бъдат дискутирани във Варна, включително развитието в Турция и нейните действия в Сирия“, заяви Доналд Туск, който ще води разговора с президента Ердоган.\n\r\nВ същото време и Туск, и Юнкер подчертаха, че Турция е съсед на ЕС и те се надяват \"да промотират сътрудничеството“ с Анкара.\n\r\nБорисов, който ще е домакин на разговора в резиденция \"Евксиноград“ добави, че личната му цел е да бъде продължена сделката за спиране на мигрантите и гарантирането, че ЕС ще се издължи на Анкара по нея. В последни дни Ердоган изрази недоволство, че Европа не си е изпълнила обещанията към страната му, в коят живеят около 3 млн. сирйски бежанци.\n\r\nПо-рано Европейската комисия заяви, че тези пари не са за турското правителство, а за издръжката на бежанците и че около половината пари, все още не са изплатени, тъй като проектите, които се финансират с тях, продължават. Тази седмица Комисията поиска от страните членки да внесат още 2 млрд евро в бюджета й, за да започне да планира харченето на допълнителните 3 млрд.евро, договорени с Турция.\n\r\nМеждувременно, 75 евродепутати изпратиха писмо днес до Туск и до Юнкер, в което настояват двамата да се застъпят за освобождаването на арестуваните от Ердоган турски журналисти.  \n\r\nДепутатите искат човешките права да бъдат в центъра на внимание на срещата във Варна, като Туск и Юнкер притиснат Ердоган да освободи журналистите. В момента в Турция има най-много задържани журналисти в целия свят и срещу част от тях са предявени обвинения в измяна и в тероризъм, добавят евродепутатите.\n\r\nТе припомнят, че от опита за преврат през юли 2016 г властите са закрили над 160 медии и издателски къщи.\n\r\nПисмото е подписано от евродепутати от 6 от 7-те парламентарни групи от целия политически спектър - от крайната десница до комунистите. Само хората на Марин Льо Пен не са го подкрепили. Сред подписалите има и двама българи – социалистите Георги Пирински и Петър Корумбашев.\r\n ", "date": "2018.03.23", "title": "ЕС не възлага надежди за срещата с Ердоган във Варна"}
{"url": "https://www.dnes.bg/sofia/2018/03/23/zaradi-stroeja-na-metroto-novi-promeni-v-dvijenieto.371634", "text": "Нови промени в движението в София въвежда Столична община заради строежа на метрото. Те влизат в сила на 1 април и ще важат до 1 октомври.\r\nЧаст от промените са свързани с ограничения в движението по бул. \"Цар Борис III”.  Въвеждат се и изменения по бул. \"Гоце Делчев\" и ул. \"Житница\". Променят се и маршрутите на някои от линиите на градския транспорт -  73, 83 и 102.\r\nЕто и пълната информация за новата организация на движение:\n\r\n\r\n- средната част на пътното платно на бул. \"Гоце Делчев”, между ул. \"Кюстендил” и бул. \"Цар Борис ІІІ”, като се оставят за движение на ППС по една пътна лента в двете посоки в същия участък;\r\r\n                    \r\n                    - северното локално пътно платно на бул. \"Цар Борис ІІІ” и две пътни ленти от северната половина на централното пътно платно на бул. ”Цар Борис ІІІ”, с дължина по около 70 м от двете страни спрямо оста на бул. \"Гоце Делчев” и ул. \"Житница\";\r\n- ул. \"Житница” между бул. ”Цар Борис ІІІ” и ул. \"Гебедже”.\r\n\r\n- в посока кв. \"Княжево” – в една пътна лента от южната половина на централното пътно платно на бул. \"Цар Борис ІІІ”, в обхвата на строителната площадка на кръстовище бул. \"Цар Борис ІІІ” – бул. \"Гоце Делчев” – ул. \"Житница\", като се осигури и лента за движение на пешеходците с широчина 1,50 м;- в посока \"Център” – в една пътна лента от южната половина на централното пътно платно на бул. \"Цар Борис ІІІ” в обхвата на строителната площадка на кръстовище бул. \"Цар Борис ІІІ” – бул. \"Гоце Делчев” – ул. \"Житница\".\r\n \r\nОт 04.30 часа на 01.04.2018 г. до 24.00 часа на 01.10.2018 г. автобусите по  линии с номера 73, 83 и 102, ще се движат по променен маршрут.\r\nАвтобусите по линия № 73 – в посока ж.к. \"Гоце Делчев\", ще се движат от  ж.к. \"Овча купел 2\" по маршрута си до кръстовището на  ул. \"Любляна\" с бул. \"Овча купел\", надясно по бул. \"Овча купел\", наляво по бул. \"Цар Борис III”, надясно по бул. \"Братя Бъкстон\", наляво по ул. \"Тодор Каблешков\", наляво по ул. \"Ген. Стефан Тошев\", надясно по бул. \"Гоце Делчев\" и по маршрута си до ж.к. \"Гоце Делчев\" – двупосочно.\r\nАвтобусите по линия № 83  – в посока Зоопарка, ще се движат  от \"Хюндай България\" по маршрута си до кръстовището на  бул. \"Константин Величков\" с бул. \"Възкресение\", по бул. \"Акад. Иван Евстатиев Гешов\" през тунела под бул. \"Цар Борис III” и ул. \"Св. Георги Софийски\", надясно по бул. \"България”, наляво по бул. \"Гоце Делчев\" и по маршрута си до Зоопарка – двупосочно.\r\nАвтобусите по линия № 102 – в посока Студентски град, ще се движат  от ж.к. \"Овча купел 2\" по маршрута си до кръстовището на  ул. \"Житница\" с бул. \"Овча купел\", наляво по бул. \"Никола Мушанов\", надясно по бул. \"Възкресение”, надясно по ул. \"Акад. Иван Евстратиев Гешов\" през тунела под бул. \"Цар Борис III” и ул. \"Св. Георги Софийски\", по бул. \"Петко Ю. Тодоров\", наляво по ул. \"Бяла черква\" и по маршрута си до \"Студентски град\" – двупосочно.\r\nАвтобусите от линии №№ 73, 83 и 102 ще спират на всички съществуващи автобусни спирки в променените участъци от маршрута.\r\nСпирки \"Красно село\" с код 0636, 0638, 0639 и 0640 за автобусни линии №№ 63 и 260 и трамвайни линии №№ 4 и 5 се изместват на временно изградени перони в района на кръстовище ул. \"Житница\" – бул. \"Гоце Делчев\" – бул. \"Цар Борис III”.\r\nЗакриват се  спирките:\r\n- двупосочна \"Балканкар АД\" с код 0564 и 0569 на ул. \"Житница\";\r\n- двупосочна \"АП Земляне\" с код 0079 и 0080 на ул. \"Житница\";\r\n- двупосочна \"ж.к. \"Красно село\" с код 0637 и 0641 на бул. \"Гоце Делчев\".", "date": "2018.03.23", "title": "Заради строежа на метрото: Нови промени в движението"}
{"url": "https://www.dnes.bg/notifikacii/2018/03/23/gdbop-spria-kiberataka-za-3-mln-na-pricel-koreici.371594", "text": "Антимафиоти са пресекли финансова кибератака към голяма корейска фирма, съобщи МВР.\r\nУстановено е, че финансови средства на компанията в размер на 3 млн. евро са били трансферирани към банкова сметка в България. Сметката е била открита на юридическо лице, регистрирано в страната със собственик и управител чуждестранен гражданин.\r\nПарите са блокирани и успешно възстановени на пострадалата корейска фирма.\r\nОт отдел \"Киберпрестъпност\" припомнят, че по-рано през 2018 г. юридическо лице, регистрирано в САЩ е било подведено чрез кибератака да преведе 1.5 млн. щатски долара вместо по сметката на реалния си контрагент, по три банкови сметки в България.\r\nНа жертвата са възстановени 600 000 щатски долара, а за останалите е установено, че часове след получаването им по български сметки, са били трансферирани чрез онлайн банкиране за Хонг Конг.\r\nГДБОП е работила с чужди партньорски служби и банковия сектор в страната за пресичане на атаката.\r\n ", "date": "2018.03.23", "title": "ГДБОП спря кибератака за €3 млн, на прицел – корейци"}
{"url": "https://www.dnes.bg/health/2018/03/23/kakvo-e-kvercetin-i-zashto-e-tolkova-polezen.371503", "text": "Кверцетин е мощен флавоноид с широк спектър от ползи за здравето. Той намалява възпалението, премахва болката, предпазва от сърдечносъдови заболявания, понижава кръвното налягане, контролира диабета, намалява риска от рак, стимулира имунната система и намалява дразненията по кожата.\r\n\r\n \r\nКверцетинът е флавоноид или по-точно растителен пигмент, който има сходна молекулна структура като флавоноидите. Смята се за силен антиоксидант и се намира в зелени, оранжеви и червени плодове и зеленчуци.\r\n\r\n\r\n \r\nПолезният флавоноид се среща в различна концентрация в каперси, девесил, киселец, копър, сини сливи, кейл, ябълки, боровинки, сладки картофи, къпини, броколи и много други.\r\n \r\n\r\n \r\n\r\n \r\nКато антиоксидант кверцетинът има много силни противовъзпалителни свойства. Той се бори със свободните радикали и вредните изменения в клетките. Освен това потиска възпалението и при някои състояния – мускулни болки, треска, настинки, вирусни инфекции, ревматизъм, подагра, артрит.\r\n\r\n\r\n \r\nРедица проучвания показват, че кверцетинът се свързва с по-ниски нива на смъртност, причинена от сърдечни удари и други сърдечносъдови инциденти. Той намалява лошия холестерол, предотвратява запушване на съдове, прави ги по-еластични и здрави.\r\n\r\n", "date": "2018.03.23", "title": "Какво е кверцетин и защо е толкова полезен?"}
{"url": "https://www.dnes.bg/zvezdi/2018/03/23/ceci-krasimirova-sama-sym-ne-sym-liubovnica-na-vseki-po-izvesten.371617", "text": "Цеци Красимирова разсея слуховете около личния си живот. Напоследък нейното име бе спрягано с различни бизнесмени.\n\r\n\"Сама съм! Не ми се говори по темата има ли или не мъж до мен. Но приемете и че жена като мен не може цял живот да е сама, нали?\", попита Цеци Красимирова.\n\r\nПрез годините тя бе свързвана в по-близки отношения с Малкия Маргин - Николай, Георги Илиев, Коко Динев и футболиста Георги Иванов-Гонзо.\n\r\n\"Големите ми любови се броят на пръстите на едната ръка. Влюбчива личност съм, но много бързо преценявам дали един човек е за мен или не\", споделя Цеци. \n\r\nСпоред нея половината й живот е преминал в обяснения с кого има любовна връзка и с кого не. \r\n                    \r\n                    \r\n\"Първо се защитавах защо съм била с Косьо. Хората ме гледаха осъдително, бях синоним на евтина жена, която едва ли не разбива семейства. Всичко това го разбирах, но никой не помисли как се чувствах. След това преживях този удар на съдбата (убийството на Самоковеца в Амстердам, на което присъства и е ранена - б.а.), след това едва ли не трябваше да вадя доказателства, че с Гонзо сме само приятели. Тази ситуация бе абсурдна. Уморих се от цялото това нещо\", сподели Цеци Красимирова пред \"България днес\".\r\nСпоред манекенката хората имат напълно грешна представа за нея, но пък и не се вълнува особено от хорското мнение.\r\n\"Някак станах скандална, без да съм такава. Дори случилото се в Амстердам за мен е лична история, лична драма, а не широко дискутирана медийна тема\", категорична е тя Цеци.\r\nМанекенката признава, че заради предполагаемата й афера с Гонзо вече се притеснява да гледа жена му в очите. А тя го цени много, тъй като е бил до нея в тежки моменти.\r\nВъпреки че вече не дефилира на модния подиум, понякога денят на Цеци преминава в снимки.\r\n\"Вече не мога да разбера защо тази професия така се олекоти\", тъжна е Красимирова.\r\nЗа последната си връзка с по-младия от нея Любомир Йолов Цеци не иска да говори. Факт е обаче, че явно и с него е разделена. Двамата имаха сериозни планове за бъдещето, но така и не стигнаха до сватба.\r\nИначе в личния си живот Цеци Красимирова е най-щастлива с 20-годишната си дъщеря Джудит.\r\n\"Тя има много мечти - модел е, макар да не иска това да е основната й професия, иска да е и актриса, какво ли не още, но най-важното за мен е да е здрава\", каза Цеци. Двете с майка й от години живеят в Барселона. \r\n ", "date": "2018.03.23", "title": "Цеци Красимирова: Сама съм, не съм любовница на всеки по-известен!"}
{"url": "https://www.dnes.bg/rock/2018/03/23/broeni-chasove-djoni-djoeli-opyva-jici-s-eridan.371644", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБроени часове остават преди грандиозното шоу на 24 март, на което меломаните ще се насладят на най-големите хитове на Axel Rudi Pell, Hardline, Rainbow и Deep Purple. Рок легендата Джони Джоели ще забие с българската група \"Еридан\".\r\nАмериканският хард рок певец Джони Джоели ще опъне жици на българската сцена за втори път. И часове преди да кацне на родна земя, той отправи специално пожелание за зрителите на \"\".\n\r\n\"Да работиш с такива музиканти от световна величина е изключително чувство и голяма отговорност\", споделиха пред  музикантите от \"Еридан\".\r\n                    \r\n                    \r\nБългарската рок група е създадена през 2001 г. и успя да се наложи като една от най-добрите професионални рок групи в страната. С двата си издадени албума – \"Пътят към прозрението\" (2014) и \"Време разделно\" (2016), рокаджиите счупиха всички рекорди, заемайки с различни сингли първо място в продължение на месеци в музикалните класации.", "date": "2018.03.23", "title": "Броени часове: Джони Джоели опъва жици с \"Еридан\""}
{"url": "https://www.dnes.bg/obshtestvo/2018/03/23/kogato-razvodyt-e-spasenie-kak-decata-da-ne-sa-razmenna-moneta.371631", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсеки втори брак приключва с развод. Защо има бум? Какви са основните причини семействата да се разпадат и знаем ли как да се предпазим, когато разривът в отношенията ни е необратим?\n\r\n\"Бумът в разводите се дължи най-вече на икономическата обстановка в страната\", коментира в студиото на \"\" адвокат Райна Аврамова. \n\r\nПо нейни думи предизвикателствата, пред които се изправя едно младо семейство, са твърде големи. \n\r\nКакво следва обаче, когато краят на любовта е неизбежен и как да не превръщаме децата си в разменна монета?\r\n                    \r\n                    \r\n\"Когато има бракоразводни дела, в много случаи единият родител решава, че детето е негова собственост\", каза експертът пред . \n\r\n\"За щастие се слага край на порочната практика, в която бащата е дискриминиран. Има воля у съдиите да се дава равен старт за борба между двамата родители\", допълни още Аврамова.\n\r\nМладите семейства да сключват предбрачен договор, а държавата да осигури спокойна среда за семействата, съветват адвокатите. \n\r\nКакво се случва обаче, когато детето расте в среда на насилие и къде е държавата? Каква е практиката? Кога разводът е спасение? Вижте във видеото на Bulgaria ON AIR.", "date": "2018.03.23", "title": "Когато разводът е спасение: Как децата да не са разменна монета?"}
{"url": "https://www.dnes.bg/za-da-se-razbirame/2018/03/23/kakyv-e-harakteryt-na-deteto-skorpion.371502", "text": "Ако сте родител на дете, родено под знака на Скорпиона, то трябва да знаете, че вашето хлапе е изключително будно, чувствително и целеустремено още от малко. Вижте няколко техни характерни черти, които ще ви помогнат да разберете тази зодия и да общувате по-лесно с тях.\r\n\r\n \r\nОще от раждането си Скорпионите са силно решени да доминират над вас и околните чрез своята неизчерпаема енергия и жизненост. Малчуганите от тази зодия обичат да предизвикват родителите си и да ги провокират към промяна на установените правила в семейството. Имайте предвид, че Скорпионите са със силно изявен състезателен дух и в игрите винаги се стремят към победа, на всяка цена.\r\n\r\n\r\n \r\nМалките Скорпиони изпитват огромна трудност да споделят играчки с другите деца. Като цяло, това е характерно за почти всички малки деца и се израства, но при представителите на тази зодия чувството за притежание е още по-задълбочено. Определят ги като една от най-властните зодии, затова може да се опитате да поработите в посока на споделянето повече. Поощрявайте ги, за да се учат да дават повече свои вещи на другите.\r\n\r\n\r\n\r\nНе се учудвайте, че любимата игра на вашето хлапе е криеницата. Присъщо на скорпиона, който е символът на техния зодиакален знак, така и тези деца обичат мрака, тайните и загадките. Не изпитват страх от тъмното, обожават да се крият и да изненадват другите.\r\n\r\n\r\n \r\nСкорпионите са много силни личности и дори от малки не обичат да признават, че са уязвими или уплашени от нещо. Затова бъдете около тях, внимавайте за такива моменти и им вдъхвайте увереност, за да не се потискат от негативните си емоции и страхове. За тях е важно да чувстват вашата закрила, дори и без да са я поискали. Предлагайте им прегръдки и нежни милувки, но само ако те искат и толкова време, колкото им е приятно на тях.\r\n\r\n", "date": "2018.03.23", "title": "Какъв е характерът на детето Скорпион?"}
{"url": "https://www.dnes.bg/stranata/2018/03/23/ot-1-iuni-do-20-septemvri-500-policai-v-slynchev-briag.371584", "text": "487 полицаи ще бъдат командировани от 1 юни до 20 септември в Районното управление в Несебър, на чиято територия попада и курортът Слънчев бряг.\n\r\nОсвен това ще има и съвместни екипи с полицаи от Чехия, Полша и Румъния, обясни МВР шефът Валентин Радев по време на парламентарния контрол.\n\r\nСпоред него чуждите полицаи, които помагат за преодоляването на езиковата бариера, карат чуждите туристи да се чувстват по-спокойни, докато са на почивка у нас.\n\r\nТе обаче ще бъдат на командировка в България само през юли и август, когато е най-активният летен туристически сезон.\n\r\nВ Слънчев бряг местата с най-голяма концентрация на престъпления ще са обезпечени със засилено полицейско присъствие.\r\n                    \r\n                    \r\nВ курорта ще има не само автопатрули, но и полицаи на велосипеди и мотори, както и цивилни. Отделно за сигурността в курорта има изградено видеонаблюдение, като камерите дебнат непрекъснато на ключови места.\n\r\nРадев отсече, че през лятото в Слънчев бряг ще има и съвместни операции на полицията с данъчните, митничарите, здравните власти.", "date": "2018.03.23", "title": "От 1 юни до 20 септември – 500 полицаи в Слънчев бряг"}
{"url": "https://www.dnes.bg/obshtestvo/2018/03/23/goranov-ne-obeshta-velikdenski-bonus-shte-mislim.371640", "text": "Трябва ни още малко време, за да преценим дали може в рамките на гласувания закон за бюджета да се отпуснат добавки към пенсиите за Великден. Това коментира финансовият министър Владислав Горанов пред журналисти в парламента и добави, че е въпрос на дни.\r\n\"Още малко време ни трябва за анализ на текущото изпълнение на бюджета, тъй като виждате, че излизат постоянно нови ангажименти. Знаете, че ангажимент беше поет към служителите на МВР. Докато бях в Аржентина, разбрах, че се е постигнало някакво споразумение и със служителите на Съдебната охрана и изпълнение на наказанията към Министерството на правосъдието\", обясни финансовият министър, цитиран от БТА.\r\nПо-рано днес министърът на труда и социалната политика Бисер Петков каза, че Министерският съвет ще реши на 28 март дали ще има великденски добавки за пенсионерите. \r\r\n                    \r\n                    Позицията на социалното министерство е да се запази досегашният им размер - 40 лева.\r\nВъв връзка с думите на социалния министър, Владислав Горанов коментира: \"Той сигурно си има в бюджета тези пари, за да ги плати\".\r\n\"Не му е работа на министър Петков, той по-скоро е цитирал какво е било предишният път, когато са раздавани\", добави финансовият министър.\r\n ", "date": "2018.03.23", "title": "Горанов не обеща \"великденски бонус\": Ще мислим!"}
{"url": "https://www.dnes.bg/stranata/2018/03/23/opasno-smetishte-zastrashava-hora-i-jivotni-v-kryn.371621", "text": "Гражданин Министерството на околната среда и водите (МОСВ) чрез платформата за сигнали  за опасно и нерегламентирано сметище, което замърсява общинско пасище, намиращо се непосредствено над гр. Крън, общ. Казанлък, обл. Стара Загора.\r\nДо западния край на пасището тече и селската река, а цялата местност и реката са тотално замърсени с битови и строителни отпадъци, отбелязва авторът на сигнала.\r\n\"Кметът на гр. Крън нехае, а на това пасище пасат животни\", посочва още гражданинът, пояснявайки, че жителите на града събират гъби от същото място.\r\nТой изразява желание да бъдат предприети сериозни мерки, като МОСВ окаже натиск върху местните администрации да решат проблема.\r\r\n                    \r\n                    Ако видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.03.23", "title": "Опасно сметище застрашава хора и животни в Крън"}
{"url": "https://www.dnes.bg/notifikacii/2018/03/23/spipaha-myj-nameril-portfeil-s-pari-zadyrjal-si-go.371645", "text": "Задържаха 62-годишен столичанин за кражба на портфейл с над 1000 лева и лични документи, изпуснат от клиент в строителен магазин на бул. \"Шести септември\" в Пловдив.\r\n24-часовата мярка спрямо мъжа е взета след проведено разследване в Шесто РУ, съобщиха от полицията в града на тепетата. \r\nСамоличността на извършителя е установена в хода на проведените издирвателни действия и благодарение на активното съдействие от граждани, разпознали го от разпространените видеозаписи, допълват още от МВР.\r\nОт полицията разпространиха видео от охранителните камери на магазина, на което добре се вижда лицето на мъжа, който вдига изпуснатия портфейл и го взима със себе си.\rПортфейлът паднал от чантата на Валентин Парпулев, който отишъл да купува материали за ремонт на апартамента си, пише \"Дарик\".  \r\nСлед като забелязал липсата на портфейла Парпулев помолил служителите на магазина да прегледат записите от охранителните камери. От кадрите се вижда как мъжът губи портфейла си на входа на магазина, а друг клиент го намира и го изнася.\r\nРаботата по пълното документиране на случая продължава под наблюдението на районната прокуратура.", "date": "2018.03.23", "title": "Спипаха мъж, намерил портфейл с пари, задържал си го!"}
{"url": "https://www.dnes.bg/temida/2018/03/23/nadziratelite-vzeha-15-mln-i-prekratiha-stachkata.371618", "text": "След седмици на протести на улицата с искане за по-високи заплати най-накрая надзирателите решиха да прекратят протеста си.\r\nРешението е на Синдиката на служителите в затворите в България от днес.\n\r\nВ сряда правителството отпусна допълнително 15 милиона лева за охранителите от двете главни дирекции \"Охрана\" и \"Изпълнение на наказанията\".\r\n6 милиона от тях са предвидени за специфичните условия на труд, а останалите, за да се изравнят заплатите на охранителите със служителите в МВР, които заемат същите позиции.\r\n6-те милиона влизат в сила от 1 януари 2018 г., а останалите ще бъдат разпределени по формула, разработена от синдикатите. Те ще бъдат най-вече за охранителите на затворите и служителите, съпровождащи лицата в съдилищата, както и младши инспектори.\r\r\n                    \r\n                    Синдикатът на надзирателите обаче предупреждават, че остават в протестна готовност до приключване на цялата процедура по изготвяне на нормативната уредба, регламентираща изравняването на основните месечни възнаграждения и на допълнителните социални плащания в ГД \"Изпълнение на наказанията“ и ГД \"Охрана“.\r\n ", "date": "2018.03.23", "title": "Надзирателите взеха 15 млн. и прекратиха стачката"}
{"url": "https://www.dnes.bg/snimka-na-denia/2018/03/23/i-vse-pak-proletta-idva-no-predi-tova-oshte-malko-sniag.371651", "text": "И все пак пролетта идва. В средата на следващата седмица валежите ще спрат и температурите ще започнат да се вдигат.\r\nТова прогнозира директорът на НИМХ към БАН проф. Христо Брънзов, цитиран от \"Фокус\". Той участва в церемонията по отбелязването на Световния ден на метеорологията, който е днес.\r\n\"Още в началото на следващата седмица температурите ще са положителни. Валежите в сряда, четвъртък ще спрат и ще си влезем в една хубава и нормална пролет\", каза Брънзов.\r\n\"Днес валежите спряха, за да може да си отпразнуваме празника. Събота и неделя ще има пак малко. Понеделник отново ще спират\", разказа част от  директорът на НИМХ.\rЗа утре синоптиците прогнозират облачно време и валежи, предимно от сняг, в голяма част от страната. Изключение ще прави Югозападна България, където се очакват валежи от дъжд, и североизточните части на страната, където най-вероятно няма да вали.\r\nВ Източна България и в Дунавската равнина ще духа силен северен вятър.\r\nМинималните температури ще са между минус 4 и 1 градуса, а максималните ще са от 1 - 3 градуса в Северна България до 7 – 10 градуса в Югозападна България.", "date": "2018.03.23", "title": "И все пак пролетта идва! Но преди това – още малко сняг"}
{"url": "https://www.dnes.bg/health/2018/03/23/ananiev-obmislia-se-socialen-fond-za-neosigurenite.371669", "text": "Обмисля се създаването на социален фонд за здравно неосигурени лица,съобщи във Варна здравният министър Кирил Ананиев. \n\r\n\"Ще създадем специален механизъм, според който в зависимост от причината лицето да е здравно неосигурено ще има различни подходи. Социалният фонд ще покрие разходите на тези, които нямат финансова възможност\", поясни той, пише .\n\n\n\n\r\nОтносно ангажимента, който пое при встъпване в длъжност, за реформи в модела на здравеопазване, Кирил Ананиев коментира: \"Разработили сме два модела, работим и върху трети. Поели сме ангажимент до края на месец май да бъдем готови и да проведем необходимото обществено обсъждане с всички заинтересовани страни, за да преценим кой от тези модели ще работи най-добре. Аз и моите колеги от екипа на министерството сме наясно, че не трябва да се правят резки промени, тъй като системата на здравеопазването е консервативна\".\r\n \r\n\"Първото нещо, което постигнахме беше национален рамков договор, който е значително по-добър от предходния, както за пациентите, така и за изпълнителите на медицинска помощ. В него има много по-добра регламентация, завишени са почти половината от клиничните пътеки, има и завишени цени в извънболничната помощ\", припомни здравният министър.\r\n                    \r\n                    \r\nТой разкри още, че в момента министерството работи върху общите правила за финансово управление и контрол на държавните болници, които трябва да бъдат готови до края на следващата седмица.\n\r\nМинистърът коментира и финансовото състояние на болниците в страната. \"Варненската \"Света Анна\" не е в толкова критично състояние, колкото други болници в страната. Наясно сме, че има проблеми и просрочия, но ние подготвяме и изпълняваме оздравителни планове съобразно степента на затрудненията. Задълженията на болниците в страната в момента общо възлизат на над 500 млн. лв., а просрочията са около 257 млн. лв.\".\n\r\nПо отношение на реформата в столичната болница \"Н.И.Пирогов” Кирил Ананиев поясни, че там се извършва оптимизация на клиники и отделения, в т.ч. хирургия и ортопедия, както и лабораториите. Има и предложение за съкращаване на административен персонал, както и на кадри, навършили годините за пенсия. \"Надяваме се оздравителният план за прецизиране на текущите разходи да изведе болницата в рамките на три години до състояние, в което да може нормално да се финансира\", допълни здравният министър.\n\r\nРаботи се и по два големи проекта, които са по линия на ЕС, съобщи Кирил Ананиев. Единият е за изграждането на Национална здравно-информационна система, а другият е свързан със спешната помощ. Вече е обявена обществена поръчка за закупуването на 400 линийки, заедно с нужното оборудване. Следващата година ще стартира и процедурата за избор на изпълнител за изграждането на модулите от системата за електронно здравеопазване.", "date": "2018.03.23", "title": "Ананиев: Обмисля се социален фонд за неосигурените!"}
{"url": "https://www.dnes.bg/obshtestvo/2018/03/23/gimnastichki-i-lotariia-iliiana-raeva-nastoia-ia-ni-ostavete.371659", "text": "Драмата с рекламата за лотарийни билети с гимнастичките от ансамбъла ни по художествена гимнастика застигна и председателя на Федерацията по художествена гимнастика Илияна Раева.\r\nТя отговори на въпрос, който червената депутатка Теодора Халачева днес зададе от парламентарната трибуна относно рекламата.\n\r\n\"Защо след като изпратихме нашите отговори, че състезателките от националния ни отбор, участвали в рекламата са пълнолетни и сме спазили абсолютно закона, Вие продължавате да внушавате точно обратното?\", запита във Facebook Илияна Раева.\r\nДнес в парламента вицепремиерът Валери Симеонов заяви в отговор на Халачева, че законите трябва да се променят, защото в момента тези реклами промотират хазарта.\r\r\n                    \r\n                    \"Сезирахте ли компетентните органи за участието на Христо Стоичков в подобна реклама?! Не, разбира се, защото всичко е в рамките на Закона\", пък попита Раева задочно от социалните мрежи.\r\nТя продължи и попита Халачева дали депутатката не злепоставя нарочно най-успешния спорт у нас седмица преди Световната купа в София.\r\n\"Бих Ви препоръчала, вместо да се опитвате да омаскарявате националния отбор по художествена гимнастика абсолютно неоснователно, да бяхте попитали, какво правят разни партии и институции за спасяването на живота на премръзналите щъркели, например\", продължи още бившата гимнастичка.  \r\nИлияна Раева също така заяви, че нито едно от момичетата, взели участие в рекламата, не е непълнолетно и допълни: \"Ефектът от рекламата, който коментирате би повлиял на децата единствено да намалят употребата на шоколад, който не е толкова полезен (в големи количества) и биха започнали само да го миришат!\", пише още Раева.\r\n\"По случая е предприета проверка от агенцията за закрила на детето. Фирмата, заснела клипа, е предоставила 7 броя договори с изпълнители в рекламата и всички са с пълнолетни лица\", обяви и в парламентарния контрол вицепремиерът Валери Симеонов.\r\n", "date": "2018.03.23", "title": "Гимнастички и лотария? Илияна Раева настоя: Я ни оставете! "}
{"url": "https://www.dnes.bg/football/2018/03/23/zadava-li-se-nova-saga-i-olimpik-marsiliia-poiska-karanga.371623", "text": "Френският гранд Олимпик Марсилия е поредният клуб, който проявява интерес към голмайстора на ЦСКА-София Фернандо Каранга, твърди Tuttomercato.\n\r\nИзданието съобщава, че европейският шампион за 1993 г. е впечатлен от головата мощ на бразилския стрелец и не пропуска факта, че звездата на \"червените\" има 22 попадения в 24 мача през този сезон. Освен това Каранга е дал и 5 асистенци, като единствено съотборникът му на \"Българска армия\" Тиаго Родригес и асът на Лудогорец Марселиньо имат повече решаващи подавания в Първа лига – по 6.\n\r\nTuttomercato добавя, че и китайски клубове също са впечатлени от представянето на Каранга. Той има опит в Азия, където от 2015 до 2017 г. игра за южнокорейския Джежу Юнайтед и в 18 мача вкара 5 гола.\r\n                    \r\n                    \r\nПрез зимния трансферен прозорец името на Каранга беше свързвано с куп отбори от топ европейски първенства, сред които Уест Бромич, Кристъл Палас, Бешикташ, Спортинг Брага и Бенфика, като беше съобщено, че лисабонският гранд е готов да плати 7 милиона евро на ЦСКА за нападателя.\r\nВ крайна сметка обаче той остана на \"Армията\" и пред пролетта.\n\r\n", "date": "2018.03.23", "title": "Задава ли се нова сага? И Олимпик Марсилия поиска Каранга"}
{"url": "https://www.dnes.bg/notifikacii/2018/03/23/hvanaha-pedofil-u-nas-izdirvan-ot-interpol.371602", "text": "Служители на ГДБОП задържаха мъж, издирван с червена бюлетина на Интерпол, съобщиха от МВР.\r\nТой бил търсен от 2011 г. за извършени сексуални престъпления срещу деца в САЩ.\r\nВ хода на разследваното било установено, че задържаният е от Великобритания.\r\nЗа да прикрие престъпленията си, той сменил имената и документите си за самоличност, както и коригирал коренно визията си.\r\nЗа да бъде открит, служителите на ГДБОП приложили основно компютърни ресурси и способи. До задържането му се стигнало след двумесечно взаимодействие между  представителството на ФБР в България, отдел \"Киберпрестъпност\" при  ГДБОП, колегите им от Велико Търново и сектор \"Издирване\" - ГДНП.\rВ хода на задържането му са открити и иззети три компютърни конфигурации, използвани от мъжа за сваляне и разпространение на материали с порнографско съдържание с участие на деца на видима възраст под 10 години.\r\nОперативните действия са били тясно координирани и с Върховната касационна прокуратура и Окръжната прокуратура във Велико Търново. Работата по случая продължава.", "date": "2018.03.23", "title": "Хванаха педофил у нас, издирван от Интерпол "}
{"url": "https://www.dnes.bg/akoshtete-vqrvaite/2018/03/23/groznata-istina-za-kliukarstvaneto.371633", "text": "Много хора имат склонност да се увличат в клюкарстване, без дори да се усещат, че го правят. На нас ни е трудно да разграничим кога просто разказваме някаква история и кога клюкарстваме. Истината е, че когато говорим негативни неща зад гърба на човек, ние винаги клеветим името му под някаква форма, което си е вид грях.\n\r\nОсобено много съгрешаваме, ако се държим мило с този човек – много по-добре е, ако не харесваме някого да му покажем негативното си отношение, без излишно лицемерие.\n\r\nАко ето и четири грозни истини, които клюкарстването разкрива за нас:\n\r\n\n\r\nМного хора имат измамно чувство на превъзходство над другите. Те искрено вярват, че са по-добри, по-умни, по-успешни и т.н. от определен човек или определени хора. Когато клюкарстваме за грешките на другите, ние всъщност се успокояваме, че сме много по-добри личности и че нашите грешки са много по-невинни. Истината е, че дори един елементарен коментар от вида \"Съседката не готви за семейството си, а разчита на храна за вкъщи\" разкрива горчивата истина, че малко или много, че или завиждаме на тази съседка, или че се държим твърде горделиво.\r\n                    \r\n                    \r\n \n\r\nАко разпространяваме клюки за определен човек, опитвайки се да го злепоставим така че ние да изпъкнем пред определени хора, то това само показва, че и ние сме човешко същество, пълно с недостатъци. Не използвайте нечие чуждо нещастие, лош избор или груба постъпка, за да покажете, колко повече недостатъци има този човек от вас самия. Не се знае дали този опит няма да се върне към вас като бумеранг след време.\r\nВижте още по темата в ", "date": "2018.03.23", "title": "Грозната истина за клюкарстването"}
{"url": "https://www.dnes.bg/zvezdi/2018/03/23/lili-ot-big-brother-i-bebeto-mi-shte-e.371627", "text": "Бившата риалити звезда Лили Ангелова, която стана известна покрай участието си в Big Brother, очаква своето първо дете след три месеца. Тя води борба в продължение на няколко години, за да стане майка, но поради лекарска небрежност и липсата на елементарни изследвания, зад гърба си има един неуспешен инвитро опит. \n\r\nВ крайна сметка забременява естествено, след установяване и коригиране на инсулинова резистентност. Днес тя очаква своето първо дете, което е момченце, разкри тя пред сп. Umbrella Bar Magazine. \n\r\nОсвен пола на бебчето, Лили разкрива, че след раждането, по всяка вероятност, с половинката й Станислав, ще отглеждат сина си в Пловдив, а за същинската част от майчинството, тя се подготвя от самото начало на бременността, като ходи на училище за родители. \r\n                    \r\n                    \r\nСмята да съчетава кърменето с нови бизнес проекти, като до няколко дни ще пусне своя нов козметичен продукт - който този път ще бъде за обемен ефект на устните.\r\nВижте още звезди в ", "date": "2018.03.23", "title": "Лили от Big Brother: И бебето ми ще е..."}
{"url": "https://www.dnes.bg/obshtestvo/2018/03/23/manolova-s-akciia-dari-na-baba-i-diado-za-velikden.371657", "text": "Омбудсманът Мая Манолова приканва българите да купят и дарят хранителни продукти за възрастни  хора, които няма да получат надбавка върху великденските си пенсии.\r\nАкцията на Манолова, наречена \"Купи и сподели\", е част от Националната кампания \"Великден за всеки – дари празник на баба и дядо\", която се организира за трета поредна година под нейния патронаж. При предишните две години бяха събрани над два милиона лева в пари и хранителни продукти, с които бяха зарадвани десетки хиляди български пенсионери, припомнят от пресцентъра на институцията.\r\nАкцията ще се състои в събота, 24 март, от 11.30 часа в столичния магазин на хранителна верига на бул. \"България\".\r\n                    \r\n                    \r\nКлиентите ще могат да оставят купените и дарените продукти в специално поставените за целта на изхода колички, брандирани с логото на кампанията. \n\r\nОт днес акцията \"Купи и сподели\" се провежда в 44 магазина в 13 града на страната. По традиция се реализира в двете последователни седмици преди Великден, в дните от петък до неделя (23-25 март 2018 г. и 30 март - 1 април 2018 г.), в партньорство с най-мащабните хранителни вериги в страната, като към тях по места се присъединяват и други големи супермаркети.\n\r\nКампанията \"Великден за всеки - дари празник на баба и дядо\" може да бъде подкрепена с финансови средства по банкова сметка, разкрита конкретно и единствено за целите на кампанията, като титуляр е Българският червен кръст:\r\n\n\r\nБанков код: UNCRBGSF\n\r\nИли с SMS 1255 -  на стойност 1 лев, освободен от ДДС\n\r\nЧрез on-line дарения от България и чужбина на сайта на БЧК – www.redcross.bg \n\r\nСредствата ще бъдат обърнати във ваучери, всеки на стойност по 20 лева, с които пенсионерите, определени по списъци на НОИ, ще могат да пазаруват в 5 000 магазина в цялата страна. \n\r\nВъзрастните хора ще получават своите ваучери с месечната си пенсия в централните пощенски клонове по места. Със съдействието на социалния патронаж по общини в седмицата преди Великден ще се раздават събраните хранителни продукти на социално слаби и бедни хора.\n\r\nСписъците на пенсионерите, които ще получат ваучери, ще бъдат публикувани на интернет страницата на омбудсмана и Българския червен кръст, на два транша – преди Великден и преди Гергьовден.", "date": "2018.03.23", "title": "Манолова с акция \"Дари на баба и дядо\" за Великден"}
{"url": "https://www.dnes.bg/health/2018/03/23/mazna-hrana-ne-oznachava-vredna-hrana-5-polezni-izkliucheniia.371592", "text": "Въпреки негативното отношение към тях мазнините си остават сред жизненоважните хранителни вещества за всеки човек. Тук подчертаваме важността на естествените мазнини, такива, каквито се съдържат в минимално обработени хранителни продукти. \r\nНяма здравословен хранителен режим, който да изключва напълно приема на мазнини, дори в случаите, когато се цели справяне със затлъстяването.\r\nНещо повече – при здрав човек с нормално телесно тегло мазнините трябва да съставляват съществена част от дневния прием на хранителни вещества и дори е добре да надвишават количествено протеините.\r\nЗдравословното хранене повелява в по-голямо количество да бъдат ненаситените мастни киселини в сравнение с наситените. \r\r\n                    \r\n                    За подсигуряване оптималния прием на мазнини може да се разчита на храни, естествено богати и на двата типа мазнини.  \r\n\r\nДобре известно е, че се препоръчва поне 2 хранения седмично да включват риба като основно ястие. За предпочитане са по-мазните риби, богат източник на омега-3 ненаситени мастни киселини. Това са сьомгата, скумрията и рибата тон.\r\n \r\n\r\n ", "date": "2018.03.23", "title": "Мазна храна не означава вредна храна... 5 полезни изключения"}
{"url": "https://www.dnes.bg/obshtestvo/2018/03/23/tol-taksi-po-55-ot-pytishtata-ni-avtobusite-s-preferencii.371625", "text": "За около 55% от пътищата в страната ще се плаща тол такса от тежкотоварните автомобили, съобщи регионалният министър Николай Нанков по време на парламентарния контрол.\n\n\r\nТой посочи, че българските превозвачи ще калкулират повишаването на  цените по новата система в себестойността на своята услуга и допълни, че  за автобусните превози се очаква да има известни преференции при  тарифирането.\r\nМинистърът информира, че то е в процес на изготвяне, като се очаква да бъде привлечена международна финансова институция в подкрепа на работата на междуведомствена група по темата. \r\nРаботи се и по определянето на обхвата на пътищата в системата.\r\r\n                    \r\n                    Двете дейности са извън договора с избрания изпълнител на тол системата, каза министърът, цитиран от БТА.  \r\nНанков призова за дебат по темата в Народното събрание, за да има по-голяма конкретика.\r\nТой напомни, че с въвеждането на тол системата ще има допълнителни средства за ремонт на пътища и за строителство на нови. \r\nМинистърът изтъкна, че сега в страната от преминаващи транзитно тежкотоварни коли остават 50 млн. лева на годишна база, докато в Сърбия - 300 млн. евро за почти същите километри.\r\n ", "date": "2018.03.23", "title": "Тол такси по 55% от пътищата ни, автобусите – с преференции "}
{"url": "https://www.dnes.bg/politika/2018/03/23/iskat-ostavkata-na-lukarski-toi-ne-e-za-sefte.371604", "text": "Лидерът на СДС Божидар Лукарски отвърна на искането да се оттегли с напомняне, че то не е първото.\r\n\"Това не е първият случай, в който ми искат оставката. По-големи структури като Варненската и Софийската са я искали. Сега това е провокирано от структурата в Стара Загора, която се оглавява от колегите в Казанлък\", каза синият шеф пред БНР.\r\nПреди дни структурите в Югоизточна България обявиха, че са взели решение да поискат оставката на Лукарски на предстоящия Национален съвет на СДС на 17 април. Заместникът му и бивш лидер на СДС Емил Кабаиванов го обвини, че \"води никаква политика\".\n\n\r\nСпоред Лукарски причината за атаката на съпартийците му е намерението му да предложи СДС да поеме консервативно-патриотичен курс. \"Явно това е възбудило някои колеги\", каза той.\r\r\n                    \r\n                    Синият лидер обясни, че на този етап не се говори за коалиция с \"Патриотите\", както и за каквато и да била коалиция. Проблемът според него бил в разделението по линията либерална или консервативна политика да се следва. Самият той заставал зад консервативните идеи.\r\nШефът на седесарите призна, че има проблем с егото на лидерите в дясно, но обясни, че той самият нямал проблем с никого.\r\nЛукарски обясни, че СДС е опозиция на ГЕРБ, защото нищо от случващото се в държавата не е такова, каквото трябва да бъде.\r\n\"Нито доходите на хората са достатъчни, нито реформите са налице. Съсредоточаването на управлението в момента е фокусирано единствено върху успешното провеждане на европредседателството.\" Лукарски каза, че във външнополитически план има успехи, но във вътрешнополитически се наблюдава абсолютен отказ от реформи.\r\n ", "date": "2018.03.23", "title": "Искат оставката на Лукарски? Той: Не е за сефте!"}
{"url": "https://www.dnes.bg/cars/2018/03/23/roden-superavtomobil-pokori-avtosalona-v-jeneva.371580", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИнженерът Росен Даскалов съчетава упоритост и креативност, а именно те му помагат да създаде един от първите български суперавтомобили, наречен \"Кола на греха\". Точно преди няколко дни бе и световната премиера на новия иновативен болид и хибридната версия на автомобила, представени на автосалона в Женева. \n\r\nИнженерът сподели в \"България сутрин\", че още в техническата гимназия е започнал да рисува, а след това да сглобява колички от дърво и метал. \"Автомобилите са моята мечта. Целенасочено започнах да се занимавам усърдно с конструирането на този болид през 2013 г., когато представихме първия прототип на \"Кола на греха\", уточни Даскалов.\r\n                    \r\n                    \r\nТой отбеляза, че първите автомобили от марката са сглобявани в Англия, но по-късно цялото производство се е изместило в България. Така в момента суперавтомобилът се сглобява от екип конструктори в Русе.\n\r\n\"В момента автомобилът има две версии - една състезателна и една градска. Отборът ни се казва \"Sofia car motorsport\" , а мотото ни е \"from racing to the roads\". Искаме автомобилът да е състезателен, но да може да се кара в градска среда. Хибридната версия стига до 800 к.с. Това е на нивото на най-добрите GT автомобили\", подчерта още инженерът пред Bulgaria ON AIR. \n\r\nДаскалов допълни, че базовата цена на суперавтомобилът е 180 хил. евро.\n\r\n\r\n ", "date": "2018.03.23", "title": "Роден суперавтомобил покори автосалона в Женева"}
{"url": "https://www.dnes.bg/eu/2018/03/23/evrosyiuzyt-si-pribira-poslanika-ot-moskva.371590", "text": "Европейският съюз извика “за консултации” посланика си в Москва в нова ескалация на отношенията с Кремъл заради отравянето с химическо оръжие на двама руски граждани в Лондон в началото на месеца.\n\r\nТерминът се използва в дипломацията, когато отношенията са обтегнати, но все още не са прекъснати.\n\r\nРешението за прибирането на европейския посланик беше взето единодушно от европейските лидери късно снощи, след като те възприеха оценката на Великобритания, че е “много вероятно, че Руската федерация е отговорна и че няма друго задоволително обяснение” за инцидента, при който двойният агент Сергей Скрипал и дъщеря му бяха отровени в ресторант с бойно отровно вещество в британския град Солсбъри, при който пострадаха поне 46 цивилни граждани. Предложението е направил френският президент Еманюел Макрон, разкри ирландският премиер Лео Варадкар.\n\n\n\r\r\n                    \r\n                    Това е първа употреба на химическо оръжие на европейска територия от 70 г. насам.\r\nЕвропейските лидери си развързаха ръцете и за последващи мерки, като всяка страна сама ще прецени дали да не отиде по-далеч в действията си срещу Кремъл.\n\r\nДатският премиер Ларс Локе Расмунсен съобщи тази сутрин, че Копенхаген също е привикал своя посланик за консултации, както и че е възложил на външния министър да предложи допълнителни мерки срещу Кремъл.\n\r\nИрландският премиер Варадкар обясни, че националните правителства ще направят проверки на руските дипломати в страните си и ако открият агенти на службите за сигурност, ще могат да ги експулсират. Той не изключи подобна стъпка от страна на Дъблин. Това вече беше направено от Великобритания, която изгони 23-ма руски дипломати от Лондон в началото на седмицата.\n\r\nМеждувременно Кремъл вчера публикува съобщения за редица европейски лидери, които са телефонирали на Владимир Путин, за да му честитят четвъртия мандат като президент. Канцеларията на президента се похвали с горещи поздрави от гръцкия премиер Алексис Ципрас, от президентите на Финландия и Хърватия Саули Нийнстьо и Колинда Грабар-Китарович и от австрийския канцлер Себастиан Курц.\n\r\nПремиерът Бойко Борисов, който също коментира въпроса, се позова на полицейския си опит да каже, че “нещата рядко се оказват, каквито изглеждат на пръв поглед”. Той припомни грешката на бившия британски премиер Тони Блеър, която доведе до избухването на войната в Ирак и за която Блеър неотдавна се извини.\n\r\nВ позицията си, приета снощи в Брюксел, европейските лидери заявяват, че употребата на химически оръжия е напълно неприемлива и че “представлява опасност за всички нас. Те поръчаха на първия дипломат на ЕС Федерика Могерини да предложи как Съюзът да засили устойчивостта си срещу хибридни атаки, включително срещу кибермрежите и стратегическите комуникации и да подобри контраразузнаването си.", "date": "2018.03.23", "title": "Евросъюзът си прибира посланика от Москва"}
{"url": "https://www.dnes.bg/obshtestvo/2018/03/23/gimnastichki-mirishat-lotariini-bileti-viceto-simeonov-bezobrazie.371576", "text": "За законодателни промени заради агресивната реклама на хазартни игри се обяви вицепремиерът Валери Симеонов.\r\n\"Трябва да се променят законите и да се прилагат в цялата им строгост, защото с тези непрекъснати реклами с търкане на разни там билетчета, не знам си какво, всъщност си извършва реклама на хазарт\", каза той в отговор на въпрос на червената депутатка Теодора Халачева за използване на деца в реклами, по-точно за участието на момичета от националния отбор по художествена гимнастика.\r\n\"В момента в България се излъчват реклами на хазарт по най-безобразен начин, които въздействат не само върху децата, но и върху зрелите хора, като им внушават, че може за се забогатее и да се постигне нещо в живота без труд. Това е пагубно и съсипва ценностната система на българина от вече десетина години\", каза още Симеонов.\r\r\n                    \r\n                    Той допълни, че по случая е предприета проверка от Агенцията за закрила на детето, а фирмата, заснела клипа, е предоставила 7 броя договори с изпълнители в рекламата, според които всички участвали са пълнолетни.\r\nВ края на февруари и Националната мрежа за децата сезира 8 институции заради рекламата на Национална лотария с участието на гимнастичките от националния отбор по художествена гимнастика.\r\nВъв видеото момичетата водят следния диалог:\n\r\n\n\r\nО, да, и аз искам един.\n\r\nАз вчера пропуснах – може ли да ми вземеш два?\r\nВ този момент се намесва Илиана Раева, шеф на Българската федерация по художествена гимнастика, която ги пита: Изречението ѝ довършват момичетата, които декламират: \n\r\nСигналът от НМД е за \"създаване на риск от насърчаване на деца и млади хора към хазартни игри\". Изпратен е до Комисията за медии и култура към Народното събрание, Държавната агенция за закрила на детето, Държавната комисия по хазарта, Министерството на финансите, Министерството на младежта и спорта, Съвета за електронни медии, Националния съвет за саморегулация и Българската федерация по художествена гимнастика.", "date": "2018.03.23", "title": "Гимнастички миришат лотарийни билети... Вицето Симеонов: Безобразие!"}
{"url": "https://www.dnes.bg/obshtestvo/2018/03/23/angelkova-na-oskari-te-sama-izbrala-rokliata-platila-si-raznoskite.371574", "text": "Министърът на туризма Николина Ангелкова обяви, че е била поканена на церемонията по връчване на филмовите награди \"Оскар\" от свои приятели - известни актьори и продуценти.\r\n\"Всичко свързано с киното харесвам и смятам, че с киното можем да популяризираме страната\", коментира тя.\r\nАнгелкова присъства на церемонията за втора година. Тя уточни, че е била на нея в лично качество, взела си е отпуск и сама е платила за самолетните билети и хотела. Роклята си за бляскавото филмово събитие също избрала сама.\r\n\"Голяма чест е да те поканят на \"Оскар\"-ите. Силвестър Сталоун и Салма Хайек са големи приятели на България\", коментира още министърът прeo bTV.\r\r\n                    \r\n                    Ангелкова обяви, че ще има удължаване на зимния сезон, което е добре и за нас, и за  любителите на зимните спортове. По думите й към момента сезонът е много успешен, с около 16% ръст на приходите в сравнение с миналата година.\r\nТуристите са основно от съседните държави – Гърция, Турция и Македония, следвани от  посетители от Великобритания и Германия. От Русия също идват туристи,  очакват се много руснаци и през летния сезон, обяви Ангелкова.\r\nНа  въпроса защо българите предпочитат гръцкото море, министърът отговори, че колкото българи посещават Гърция с цел туризъм, толкова  гърци идват на почивка у нас – около 1,2 млн. годишно.\r\nСистемата  за регистрация на хотелите ще заработи в края на тази година или  началото на следващата, обяви Ангелкова. Забавянето е заради  обжалване на процедурата по избор на изпълнител.\n\n\r\nМинистърът  призна, че ще има проблем в системата да бъдат включени хората, които  отдават апартаментите си под наем, тъй като те отказват доброволно да се  регистрират и да плащат данъци по Закона за туризма. \r\n ЕСТИ пита и премиерът Бойко Борисов на правителственото заседание в сряда.\r\nФактът, че има пореден проект, забавен по тази причина, го ядоса и той нареди законови промени, с които да се попречи на злоумишлени обжалвания.", "date": "2018.03.23", "title": "Ангелкова на \"Оскари\"-те: Сама избрала роклята, платила си разноските "}
{"url": "https://www.dnes.bg/eu/2018/03/23/vyoryjeni-dyrjat-zalojnici-v-magazin-vyv-franciia.371607", "text": "Въоръжени лица са взели заложници в супермаркет в град Треб в Южна Франция, съобщи телевизия BFM.\r\nПохитителят твърди, че е от \"Ислямска държава\", съобщи френски прокурор, цитиран от Франс прес.\n\r\nПо данни на медията към мястото на инцидента спешно са били прехвърлени големи полицейски сили – около 140 души.\r\nМъжът влязъл в супермаркета към 11,15 часа местно време, след което се чули изстрели, заявил източник на Франс прес.\n\n\r\nЗапочнала е операция по освобождаване на държаните за заложници.\r\nФренският премиер Едуар Филип нарече ситуацията сериозна. Регионалните власти оценяват инцидента като терористичен акт.\r\r\n                    \r\n                    Прокуратурата за борба с тероризма разследва задържането на заложници, съобщиха Франс прес и Ройтерс.\n\r\nСъщо в Южна Франция – близо до град Каркасон въоръжен мъж е открил огън срещу група полицаи и е ранил един от тях, съобщи полицейски представител.\r\nНе е ясно дали двата случая са свързани, отбелязва ДПА.\r\n ", "date": "2018.03.23", "title": "Въоръжени държат заложници в магазин във Франция"}
{"url": "https://www.dnes.bg/notifikacii/2018/03/23/america-first-stana-nenadeino-china-last.371583", "text": "Не знам дали ви направи впечатление, но напоследък имахме няколко „свободни от Доналд Тръмп“ дни. Сякаш се беше покрил някъде. Е, дойде му краят. Между другото, защото сега неговият лайтмотив „America first“ постепенно се превърна в „China last“.\r\nШироко прокламираната от американския президент програма на защита чрез мита се оказва антикитайска война. Какво друго може да означава, когато са засегнати 1300 продуктови линии от Народната република и китайските износители ще трябва да плащат 60 млрд. долара годишно? Предлагат се и специални мита върху стомана и алуминий.\r\nКъм демонстрацията на власт а-ла Белия дом влиза и снизхождението, оказано на няколко държави, които заслужават да бъдат възнаградени. Засега Канада, Мексико, Аржентина, Бразилия, Южна Корея и ЕС са изключени от протекционистичния диктат на Тръмп, коментира \rДали можем да кажем, че новата стена сега не е до границата с Мексико, а във външната търговия? Всички тези новини се приемат охолно във Fox News и в Breitbart News. Напълно различен е въпросът за опасностите, които причинява икономическият синдром на Турет* на Тръмп. Въпреки всички ограничения много западни корпорации печелят добре в Китай, включително американските селскостопански гиганти и базираната в Сиатъл Boeing. Между другото, мегапечалбата на Apple също се основава на ниските производствени разходи в китайските фабрики на Foxconn и Pegatron.\r\nВ тези първи часове след атаката над Китай се говори твърде малко (или никак) за факта, че силно задлъжнелите американци живеят години наред над възможностите си. А сметката за това се плаща именно от Китай. Комунистите изиграха ролята си на основен купувач на държавни облигации от родината на капитализма. Ако сега тук стартира търговска война, това ще се усети на финансовия пазар. Брокерите имат усещането за това и  Dow Jones се срина в четвъртък с над 700 пункта.\r\nКонфуций предвиждаше три начина за мъдро действие в такива случаи. „Три пътя водят към знанието: пътят на размишлението – това е най-благородният път, пътят на подражанието – това е най-лекият път, и пътят на опита – това е най-горчивият път“. Любопитно е да видим кой път ще изберат и Вашингтон, и Пекин...\r\n*Синдром на Турет -  наследствено неврологично заболяване, при което пациентът страда от множество двигателни и речеви тикове, които се появяват в детството и периодично се променят.\r\n\r\n ", "date": "2018.03.23", "title": "America first стана ненадейно China last"}
{"url": "https://www.dnes.bg/kino/2018/03/23/pojarnikar-zagina-na-snimki-na-film-s-uilis-defo-i-bolduin.371605", "text": "Пожарникар от Ню Йорк загина в пламъците, обхванали снимачната площадка на филм на режисьора Едуард Нортън в сграда в Харлем, предаде Асошиейтед прес.\r\nОгънят пламнал около 23 часа през нощта в сутерена на зданието на \"Сейнт Никълъс авеню\", пише БТА. Властите съобщиха, че най-малко още един човек е пострадал и е отведен в болница в района. Не е ясно дали това отново е пожарникар.\r\nСамоличността на починалия мъж не беше официално обявена.\"Това е ужасна нощ. Загубихме пожарникар от Ню Йорк\", написа в Туитър Ерик Филипс, говорител на кмета на града Бил де Блазио.\r\nПо информация на различни медии, пожарът е избухнал на снимачната площадка на филма \"Motherless Brooklyn\" с Брус Уилис, Уилям Дефо и Алек Болдуин.", "date": "2018.03.23", "title": "Пожарникар загина на снимки на филм с Уилис, Дефо и Болдуин"}
{"url": "https://www.dnes.bg/notifikacii/2018/03/23/zalojnicheskata-drama-vyv-franciia-ima-jertvi.371612", "text": "Има убити в заложническата драма във Франция. Един или двама души са простреляни и са загинали, съобщи представител на полицията, цитиран от електронното издание на \"Фигаро\".\r\nКакто Dnes.bg писа по-рано въоръжени взеха заложници в супермаркет в град Треб в Южна Франция.\r\nПохитителят се представи като привърженик на \"Ислямска държава\".\r\nХеликоптери и антитерористични сили бяха насочени към мястото на кризата.\r\n\"За съжаление имаме оснавание да твърдим, че има жертви. Не можем обаче да осигурим лекар, който да потвърди това\", каза пред AFP генерал Жан Валери Летерман, отговарящ за сигурността в региона.\r\nСпоред информации във френските медии една от жертвите е служител в супермаркета.\r\nСъщо в Южна Франция – близо до град Каркасон въоръжен мъж откри огън срещу група полицаи и рани един от тях, съобщи полицейски представител. Не е ясно дали двата случая са свързани, отбелязва ДПА.", "date": "2018.03.23", "title": "Заложническата драма във Франция: Има жертви!"}
{"url": "https://www.dnes.bg/notifikacii/2018/03/23/obvineniiata-sreshtu-sarkozi-bojie-nakazanie.371585", "text": "Обвиненията срещу бившия френски президент Никола Саркози са Божие наказание за ролята му в подкрепяния от НАТО бунт, при който беше свален и убит либийският лидер Муамар Кадафи, заяви неговият братовчед Ахмед Гадаф Алдам, цитиран от Асошиейтед прес.\n\r\nАлдам, който в момента се намира в Кайро, заяви пред АП, че знае за милионите евро, за които се смята, че Саркози е получил от правителството на либийския авторитарен лидер.\r\nПовечето либийци, участвали в превеждането на средствата, са в затвора, мъртви или се опасяват да не бъдат ликвидирани, добави той.\n\n\n\r\nФренските следователи проучват обвинения, че режимът на Кадафи е дал на Саркози 50 милиона евро за кандидатпрезидентската му кампания през 2007 година. Бившият френски държавен глава отрича всички обвинения.\r\nПо време на президентския мандат на Саркози Франция застана начело на водената от НАТО въздушна кампания в подкрепа на либийските бунтовници.\n\r\nСинът на покойния либийски лидер Сейф ал Ислам Кадафи заяви, че е готов да предостави на френското следствие доказателства за незаконното финансиране на предизборната кампания на Саркози, предаде ТАСС, цитирайки отговорите му на въпроси, зададени от телевизия \"Африканюс\".\n\r\nСейф ал Ислам твърди, че разполага с доказателства и че самият той е бил свидетел на предаването на аванса, извършено в Триполи. Първата вноска била получена от Клод Геан, ръководител на предизборната кампания на Саркози.\r\n/БТА/\r\n ", "date": "2018.03.23", "title": "Обвиненията срещу Саркози – Божие наказание!"}
{"url": "https://www.dnes.bg/notifikacii/2018/03/23/zalojnicite-vyv-franciia-sa-osvobodeni-a-napadateliat.371615", "text": "\n\r\nПуснати са заложниците, взети в супермаркет в Треб, Южна Франция. В магазина е останал човекът, извършил нападението, и един полицай, съобщи Ройтерс, цитирайки кмета на града. Първите съобщения бяха, че заложниците са били осем.\n\r\nПо-рано днес мъж, който каза, че е от групировката Ислямска държава, взе заложници в супермаркет в Треб. Очевидец твърди, че той викал \"Аллах акбар\", влизайки в магазина.\r\nПо информацията на медиите похитителят е поискал освобождаването на арестувания за атентатите в Париж от 2015 г. Салах Абдеслам.\n\r\nФренският премиер Едуар Филип нарече ситуацията \"сериозна\", съобщи Франс прес. За града е заминал вътрешният министър Жерар Колон.\n\n\rСпоред различни френски медии има един или двама загинали при инцидента. Според вестник \"Депеш дю миди\" поне един човек е убит. Командирът на жандармерията Жан-Валери Летерман каза, че е много вероятно един човек да е загинал, но засега не може да бъде извикан лекар, който да потвърди информацията. Съобщава се за един или двама души, ранени при стрелба.\r\nНомерата на автомобила, с който нападателят е пристигнал до супермаркета, е свързан с човек, известен на френските спецслужби, съобщи телевизия LCI.\n\r\nПо данни на очевидци мъжът е бил въоръжен с огнестрелно и хладно оръжие, носел е и гранати. \n\r\nСлучаят се разследва от контратерористичната прокуратура.\r\nПреди това по информация на френски медии час по-рано същият човек близо до град Каркасон се опитал да блъсне с автомобил група полицаи. Той открил огън, ранявайки един от тях. \r\n ", "date": "2018.03.23", "title": "Заложниците във Франция са освободени, а нападателят? "}
{"url": "https://www.dnes.bg/kino/2018/03/23/sporazumenie-za-smyrtta-na-holivudskata-zvezda-anton-ielchin.371611", "text": "Родителите на убития от колата си актьор Антон Йелчин постигнаха споразумение с концерна \"Фиат Крайслер\", предадоха световните информационни агенции.\r\nУсловията на постигнатото споразумение не се съобщават. Роднините на Йелчин се отказват от всички свои претенции и оттеглят иска. При подобни случаи обикновено компенсацията е значителна сума, пише БТА.\r\nПредставители на \"Фиат Крайслер\" казаха, че компанията е удовлетворена от постигнатото споразумение и поднася съболезнования на родителите на Йелчин във връзка със загубата им.\r\nЙелчин загина през юни 2016 г. на 27-годишна възраст пред дома си в Лос Анджелис, щата Калифорния. Автомобилът му \"Гранд Чероки\" се върна на заден ход по алеята пред жилището му и го притисна към тухлена стена. От получените травми актьорът почина в болница. Тогава от компанията изтеглиха от употреба повече от 1,1 милиона джипа от модела, защото могат да потеглят, след като шофьорът излезе.\r\r\n                    \r\n                    През август 2016 г. родителите на актьора от \"Стар Трек\" Виктор и Ирина Йелчин заведоха съдебно дело срещу производителя \"Фиат Крайслер\", като обвиниха компанията за смъртта на сина им. Ищците поискаха компенсация, но размерът й не беше оповестен.\r\nАнтон Йелчин е роден в семейството на професионални състезатели по фигурно пързаляне през 1989 г. в Ленинград. Най-голяма популярност той придобива с участието си във филмите \"Водачът на глутницата\" от 2006 г., \"Стар трек\" от 2009 г. и \"Терминатор: Спасение\" от 2009 г.", "date": "2018.03.23", "title": "Споразумение за смъртта на холивудската звезда Антон Йелчин "}
{"url": "https://www.dnes.bg/stranata/2018/03/23/skite-v-pamporovo-prodyljavat-do-velikden.371586", "text": "Ски сезонът в Пампорово продължава до Великден, информират от \"Пампорово\" АД. \n\r\nОт там отчитат, че в скизоната има отлични условия за ски и през март, а от началото на април влиза в сила до 25 на сто намаление на цените на лифткартите и скиуслугите. \n\r\nНавалелият нов сняг и падналите температури през последната седмица позволиха пистите да освежат и възстановят снежната си настилка, посочват от дружеството. Отворени са 10 писти с различна трудност и обслужващите ги лифтови съоръжения. Пистите са с устойчива и твърда снежна настилка.\n\r\nОт 1 април дневна карта за лифт в Пампорово ще струва 42 лв. за възрастни и 25 лв. - за деца от 7 до 12 ненавършени години. Предвидени са и полудневни сутрешни или следобедни карти. \r\n                    \r\n                    \r\nПоследни за сезона събития в Пампорово ще бъдат осмото поредно издание на снежната байкнадпревара Winter Bike Duel на 25 март, маратонът по скибягане на 30 март и националният шампионат за журналисти - на 31 март. Закриването на сезона ще бъде в края на Великденските празници, като скизоната ще работи до 9 април. \n\r\nЗакриването на сезона е в същия ден с 5-то издание на снежното парти, съчетаващо ски и басейн в края на една от пистите, а скиорите и сноубордистите могат да експериментират скокове над водата.", "date": "2018.03.23", "title": "Ските в Пампорово продължават до Великден"}
{"url": "https://www.dnes.bg/crime/2018/03/23/izzeha-kanabis-i-morfin-ot-sklad-vyv-veliko-tyrnovo.371620", "text": "Канабис и ампули морфин са иззели служители на сектор \"Противодействие на икономическата престъпност\" при Областна дирекция на МВР - Велико Търново, съобщиха от полицията в старата столица.\r\nТе са открити при извършена проверка на складово помещение на ул. \"Магистрална\" в областния град в четвъртък. \r\nТогава е намерено пликче, съдържащо листна маса с тегло около 1 грам, която при полеви наркотест е реагирала на канабис, както и 102 ампули морфин. \r\nПо случая е започнато досъдебно производство.", "date": "2018.03.23", "title": "Иззеха канабис и морфин от склад във Велико Търново"}
{"url": "https://www.dnes.bg/obshtestvo/2018/03/23/nadejda-i-mechta-za-nov-jivot-7000-in-vitro-deca-za-9-godini.371603", "text": "За 9 години са се родили над 7000 деца, благодарение на държавното финансиране за ин витро процедури. Това стана ясно на церемонията по връчване на годишните награди на фондация \"Искам бебе\" – \"Ангели на благодарността\" в кулоарите на парламента.\n\r\nПрез изминалата година пък са постъпили 4000 заявления за ин витро процедури, а се се родили над 900 деца.\n\r\nПредседателят на Народното събрание Цвета Караянчева обърна внимание колко е важна темата за децата и настоя, че е задължение да се помогне на хората с репродуктивни проблеми.\n\r\n\"Правителството изпълни обещанието си да финансира програмата за ин витро. Тежко е, когато в семейството няма кой да ти каже \"мамо\" и \"татко\". Това е задача на всички нас\", каза Караянчева.\r\n                    \r\n                    \r\nФинансовият министър Владислав Горанов беше сред отличените, но настоя, че това е награда за усилието на цялото общество.\n\r\nКметът на София Йорданка Фандъкова пък повдигна въпроса с проблема с даряването на яйцеклетки. Тя обясни, че Столичната община също подкрепя ин витро процедурите, но за да не дублира националната програмата на правителството, са се ориентирали към процедурите с донорска яйцеклетка. По тази програма от 2015 г. са кандидатствали 70 семейства, като 64 са одобрени.\n\r\n\"Имаме вече 9 родени живи и здрави бебета, от които последните са близначки. Първото бебе - Самуил, е вече на 2 години, може би\", поясни Фандъкова.\n\r\nПо време на събитието много родители споделиха своите лични истории и разказаха за трудния път, който са извървели, докато чуят радостната вест. Някои от тях вече са и многодетни родители и вдъхнаха надежда на хората с репродуктивни проблеми.", "date": "2018.03.23", "title": "Надежда и мечта за нов живот: 7000 ин витро деца за 9 години"}
{"url": "https://www.dnes.bg/akoshtete-vqrvaite/2018/03/23/ropotamo-djungla-v-bylgariia-kakvo-mojem-da-vidim.371624", "text": "Резерват Ропотамо се намира на 50 километра южно от Бургас. Районът има много богата растителност и животински свят. \r\nЗа да бъде запазена уникалната красота на резервата от 1992г., той е обявен за “резерват със строг режим“. Защитници на природата от години водят война с незаконните рибарски постройки, риболов и ведомствената почивна станция за държавни служители.\r\n\r\n\r\n \r\nНа територията на Ропотамо може да посетите много интересни обекти, като заливът при устието на река Ропотамо, блатото Аркутино, по повърхността на което има стотици бели водни лилии, лонгозни гори, които представляват същинска джунгла, пещери, както и пясъчни дюни.\r\n \r\nОпределено трябва да видите скалните образувания “Лъвска глава“ и “Веселата скала“, както и остров Свети Тома – известен като Змийския остров.\r\n \r\nНа територията на Ропотамо може да видите диви прасета, сърни, елени, чакали, лисици, златки, видри, над 10 вида прилепи, 260 вида птици (сред които бях щъркел), морски орел, чапли, корморан и други.\r\n \r\n", "date": "2018.03.23", "title": "Ропотамо: Джунгла в България! Какво можем да видим?"}
{"url": "https://www.dnes.bg/muzika/2018/03/23/jump-on-board-texas-zabivat-v-sofiia-na-21-iuni.371608", "text": "Texas, на които дължим любими хитове като Say What You Want, Summer Son и Black Eyed Boy, ще изнесат първото си шоу в София. Събитието, организирано от Loud Concerts, е на 21 юни в зала 1 на НДК. \r\nДатата ни е част от европейската обиколка на бандата в подкрепа на издадения през миналата година албум \"Jump on Board\". \n\r\nБилетите за концерта на Texas влизат в продажба от днес, 23 март, в мрежата на  и партньорите им в цялата страна - магазинитe Office 1 Superstore, OMV, Български пощи, Технополис. Ценовите категории са от 65 до 120 лева, в зависимост от местоположението в зала 1 на НДК.\r\nСъздадената през 1986 година в Глазгоу банда от Johnny McElhone и чаровната Sharleen Spiteri заимства името от култовия филм на Wim Wenders \"Париж, Тексас\". Спорадичните успехи през първите години се променят с издаването през 1997 година на \"White on Blonde\", който ги изстрелва на първо място в чарта във Великобритания и много европейски страни. От него излизат емблематичните сингли \"Say What You Want\", \"Halo\", \"Black Eyed Boy\" и \"Put Your Arms Around Me\".\r\r\n                    \r\n                    Следващата продукция от 1999 година The Hush също оглавява класациите и включва парчета от ранга на \"Summer Son\" и \"In Our Lifetime\". През 2000 г. шотландската банда издава Greatest Hits албум, който отново дебютира на първо място във Великобритания и е с шест пъти платинен статус. Той е последван от успешните \"Careful What You Wish For\" (2003 г.) и \"Red Book\" (2005 г.). В бандата настъпват разногласия и всеки поема по свой път. През 2008 година вокалистката Sharleen Spiteri издава соло албума \"Melody\", а две години по-късно излиза и \"The Movie Songbook\". \r\nЗа щастие на многобройните фенове, Texas се възражда и през 2013 година издава албума \"The Conversation\", последван от \"Texas 25\" и актуалната продукция от миналата година \"Jump On Board\". \r\nДо момента бандата има над 40 милиона продадени албума, 13 Топ 10 сингъла и 8 Топ 10 албума само във Великобритания. Texas са известни и с невероятните си концерти на живо, а шоуто на 21 юни в зала 1 на НДК е с начало 20:00 часа.\r\n", "date": "2018.03.23", "title": "\"Jump On Board\": Texas забиват в София на 21 юни! "}
{"url": "https://www.dnes.bg/sofia/2018/03/23/bulevardite-v-sofiia-pochisteni-na-teren-101-snegorina.371550", "text": "През изминалата нощ всички улици и булеварди, по които се движи градският транспорт, са обработени със смеси против заледяване, съобщиха от Столична община за актуалната обстановка в София към 6.00 часа. \r\nНа терен и към този момент са 101 машини снегопочистваща техника. \n\r\nПродължават обработките на основните улици в кварталите, извършват се и частични обработки на вътрешно-квартални улици. Опесъчават се пътищата в природен парк Витоша, започнало е и почистването на спирки и подходи към подлези.\n\r\nКъм момента градският транспорт се движи нормално за зимни условия. Известни затруднения има по линията на автобуси 39, 29, 30, обслужващи селата Балша и Клисура. Извършат се допълнителни обработки със смеси против заледяване.\r\n                    \r\n                    \r\nДесет екипа на дирекция „Аварийна помощ и превенция“ са на терен, за да проверяват състоянието на всички стръмни и опасни участъци от пътната мрежа. През днешния ден екипите ще наблюдават критичните участъци на реките и ще следят нивата на общинските язовири.\n\r\nСтолична община напомня на шофьорите да излизат на пътя само с добре оборудвани за зимата автомобили и да се движат със съобразена с пътната обстановка скорост. ", "date": "2018.03.23", "title": "Булевардите в София почистени, на терен – 101 снегорина"}
{"url": "https://www.dnes.bg/snimka-na-denia/2018/03/23/tozi-uikend-zima-sledvashtiiat-nad-20-gradusa.371551", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТози уикенд ще остане зимен, но следващият обещава летни стойности - около и над 20 градуса, защото от средата на другата седмица предстои ударно затопляне! Това прогнозира в \"България сутрин\" синоптикът Симеон Матев.\n\r\nНо, дотогава снежната обстановка остава над страната. В северозападната част обилните снеговалежи и минусовите температури ще продължат, на места те ще бъдат съчетани с вятър и виелици, обясни Матев.\n\r\nВ следобеда днес валежите ще спрат, но през нощта ще се завърнат.\n\r\n\"Тази вечер само в София паднаха нови 7-8 см. сняг. Снежната обвивка е по-дебела във Видинско, където валежите бяха по-интензивни и там на места тя достигна 30 см.\", посочи синоптикът.\r\nТой продължи, че днес слънцето ще се усмихне, но за кратко.\n\r\n\"През следващите дни налягането на Балканите ще остане ниско, а взаимодействието между по-топлите влажни въздушни маси и потока от север в региона предполага много облаци и продължаващи превалявания не само до края на седмицата, но и в началото на другата\", прогнозира Матев пред .\n\r\nОще тази вечер идват нови валежи от сняг над страната, но не толкова обилни, както досега, успокои той\r\n ", "date": "2018.03.23", "title": "Този уикенд зима, следващият – над 20 градуса"}
{"url": "https://www.dnes.bg/eu/2018/03/23/evrodirektiva-ostavia-100-hil-bg-shofiori-bez-rabota.371552", "text": "Над 100 хил. български шофьори може да останат без работа, твърдят от бранша. Превозвачи от цялата страна се събират в София на 23 март, за да търсят съдействие от държавата.\r\nПритеснението е свързано с директива на ЕК, която предстои да се приеме. Промяната предвижда на всеки три седмици българските шофьори от Европа да се прибират у нас. \r\nНа практика камионите спират да работят, а превозвачите не могат да изпълнят договорите си, пише \"Труд\".\r\n\"Ако това стане, фалираме, а хиляди шофьори остават без работа\", заяви Петко Ангелов от Камарата на автомобилните превозвачи в България.\r\n70 хил. са българските камиони, които возят стоки в Европа. Големите страни в ЕС се страхуват, че българските, полските, унгарските и румънските камиони вземат дял от пазара им. \r\r\n                    \r\n                    Най-много за приемане на новата регулация настояват Германия и Франция.\r\nРодните превозвачи обмислят протести и настояват българското правителство да се възползва от европредседателството и да постави остро въпроса.", "date": "2018.03.23", "title": "Евродиректива оставя 100 хил. BG шофьори без работа"}
{"url": "https://www.dnes.bg/index/2018/03/23/receptata-dnes-spanachen-omlet-s-gybi-i-chushka.371445", "text": ":\r\n5 яйца\r\n200 г спанак\r\n200 г гъби\r\n50 г масло\r\n1 чушка\r\n½ глава лук\r\nСол\r\nЧерен пипер\r\nПресен магданоз\r\n \r\n:\r\n \r\nНарежете гъбите на полумесеци, лука на ситно, чушките на жулиени. Измийте и изчистете спанака от дръжките. Загрейте маслото в тиган. Задушете гъбите в него. Овкусете ги с подправките. Извадете гъбите от тигана. Добавете още малко масло и в него запържете спанака, чушката и лука като разбърквате непрекъснато.\r\n \r\nРазбийте яйцата в купа. Разбъркайте ги. В тигана към спанака и зеленчуците добавете гъбите. Залейте всичко с разбитите яйца и оставете да се готви за няколко минути на слаб огън, докато се стегнат яйцата.\r\n \r\nВнимателно обърнете омлета, така че да не залепне. Гответе за още няколко минути.\r\n \r\n", "date": "2018.03.23", "title": "Рецептата Dnes: Спаначен омлет с гъби и чушка"}
{"url": "https://www.dnes.bg/obshtestvo/2018/03/23/priziv-ot-maikata-na-modela-kristin-darete-kryv-nujna-e-na-deteto-mi.371553", "text": "Моделът Кристин Илиева, която пострада при катастрофата с Дивна преди малко повече от седмица, вече се възстановява. \r\nКрасавицата е излязла от медикаментозна кома, а към момента се готвят няколко операции на краката й, които бяха пострадали най-тежко при удара.\n\n\n\r\nТова е и причината семейството на Илиева да призове приятели и фенове да дарят кръв преди хирургическите интервенции.\r\n\"Скъпи приятели и познати, хора с добри сърца. На Криси й предстоят операции за възстановяване на крачето и по тази причина се обръщам към всички вас с молба да дарите кръв в нейна полза. Без значение от кръвната група. Кристин Цветозарова Илиева, за операции болница ВМА - Реанимация.\r\r\n                    \r\n                    След даряването ви издават документ, който е необходимо да бъде предствен в болницата. За да не ви затруднявам излишно, снимайте или сканирайте бележката и я изпратете на личната ми поща shamy@abv.bg. Знам и вярвам че Криси, както и семейството ни, има много приятели и хора които ни обичат, така че смирено ви моля за помощ!\r\nБог да е с всички нас. Благодаря ви! За тези които са от София, моля кръводаряването да става във ВМА по възможност\", написа майката на момичето в социалните мрежи.\n\r\nПрипомняме, че Кристин пострада при катастрофа край село Българене, Плевен, след като пътува заедно с Дивна по пътя Русе-София.\r\nИзпълнителката на \"Хипноза\" управлявала автомобила, а до инцидента се стигнало, след като тя загубила контрол и се ударила в мантинелата. Самата певица се размина без наранявания.\r\n ", "date": "2018.03.23", "title": "Призив от майката на модела Кристин: Дарете кръв, нужна е на детето ми!"}
{"url": "https://www.dnes.bg/eu/2018/03/23/evropeiskiiat-syvet-syglasen-za-sreshta-es-turciia-vyv-varna.371554", "text": "Европейският съвет не възрази на заседанието си тази нощ срещу свикването на насрочената за понеделник във Варна среща ЕС-Турция, съобщиха за БТА дипломатически източници.\n\r\nПреди месец държавните и правителствените ръководители от ЕС решиха, че преценката дали да има среща ще бъде направена непосредствено преди насрочената дата в зависимост от развитието на отношенията с Анкара.\n\n\n\r\nНа срещата във Варна ще участват председателите на Европейския съвет и на Европейската комисия Доналд Туск и Жан-Клод Юнкер, премиерът Бойко Борисов като домакин и президентът на Турция Реджеп Ердоган.\n\r\nПремиерът Борисов съобщи вчера, че в навечерието на разговорите има напрежение и големи очаквания. Той поясни, че целта на срещата ще бъде успокояване на отношенията с Анкара. Това е може би една от последните възможности да останем в диалог, добави той.\r\r\n                    \r\n                    Премиерът уточни, че неговата цел е да се постигне продължаване на действието на споразумението ЕС-Турция за миграцията. Борисов допълни, че ще разговаря с Ердоган за задържаните в Турция гръцки войници.\n\r\nВ заключенията си за Турция от тази нощ Европейският съвет решително осъжда действията на Турция край Кипър и изразява пълна съпричастност с Никозия и Атина. Отправен е призив Анкара да прекрати незабавно действията си по възпрепятстване на проучванията за добив на газ край острова.\r\nЕвропейският съвет изразява дълбока загриженост от задържането в Турция на граждани на ЕС, като призовава за бързо разрешаване на въпроса в диалог. \r\n ", "date": "2018.03.23", "title": "Европейският съвет съгласен за среща ЕС-Турция във Варна"}
{"url": "https://www.dnes.bg/stranata/2018/03/23/nova-porciia-sniag-i-vielici-ot-api-niama-bedstvashti.371555", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Бедстващи хора към този момент в страната няма, а най-тежка е обстановката в областите Русе, Добрич и Силистра, обявиха за Bulgaria ON AIR от Агенция \"Пътна инфраструктура\".\r\n\"Очаква се в тези области да има силен вятър, което означава, че ще има навявания, така че съветваме шофьорите да карат внимателно в тези части\", каза Денислав Пейчев от АПИ.\r\nПо думите му към този момент в цялата страна няма затворени пътища за леки и лекотоварни автомобили, а ограниченията са само за тирове.\r\nТе са валидни за участъците \"Плевен - Бяла - Русе\", \"Нова Загора - Бяла - Русе\", където трафикът е ограничен за тежкотоварните автомобили, а по направлението \"Русе - Разград - Шумен\" тировете трябва да се движат с вериги.\r\r\n                    \r\n                    Само за тежкотоварни автомобили са ограниченията и по проходите на страната.\r\nДенислав Пейчев обясни още, че към обяд се очаква нормализиране на обстановката и поетапно отваряне и на проходите.\r\nОт Агенция \"Пътна инфраструктура\" напомниха още да тръгваме на път със заредени телефони и резервоари и да проверим каква е пътната обстановка по маршрута, където ще пътуваме.\n\r\n ", "date": "2018.03.23", "title": "Нова порция сняг и виелици. От АПИ: Няма бедстващи!"}
{"url": "https://www.dnes.bg/sofia/2018/03/23/sniag-zapalen-dvigatel-jena-chisti-apashi-debnat-biiat-i-biagat.371559", "text": "Жителка на кв. \"Люлин\" се оплака във Facebook, че вчера преди обед, докато е чистила колата си от натрупания сняг, апаши са я издебнали, повалили са я на земята и са откраднали KIA-та й, която била с включен двигател.\r\nВъпреки побоя, жената подала сигнал на 112 и полицаите от столичното 9 РПУ открили колата й, задържали единия от апашите, но издирват втория побойник.\r\nЕто поста й:\n\n\r\n\r\n                    \r\n                    \r\nВ този момент чух ръмжене от двигателя на автомобила ми, обърнах се и видях второ лице, което се опитва да потегли с колата. Затичах се, отворих дясната врата до шофьора, където беше чантата ми и голям чадър. Взех чантата и започнах да удрям непознатия с чадъра.\n\r\nЗагасна му колата, той продължи с опитите си да я запали и тъй като тя има кик бутон на съединителя - трудно успя. Въпреки всичките ми усилия, автомобилът ми беше отнет. \n\r\nВ 10:48 звъннах на 112 и веднага ме свързаха с 9-то районно управление, издиктувах данните на автомобила си и след петнадесет минути ми върнаха обаждане, че автомобилът ми е намерен. \n\r\nЕдиният от нападателите, който караше колата беше задържан. Разпознах го в районното управление, но другият още е в неизвестност. \n\r\nИскам да благодаря на екипа от 9-то районно управление “Люлин” за бързата намеса и откриване на извършителя и автомобила ми, защото в повечето случаи само хейтваме органите на реда, но аз днес получих истинска подкрепа от тях. П\n\r\nризивът ми е - никога не си почиствайте колите на запален двигател!", "date": "2018.03.23", "title": "Сняг, запален двигател, жена чисти... апаши дебнат, бият и бягат"}
{"url": "https://www.dnes.bg/sofia-film-fest/2018/03/23/hranata-kato-kulturna-cennost-v-tabula-rasa.371485", "text": "В програмите на Международния филмов фестивал София Филм Фест може да видим и индонезийският филм \"Табула Раса\" на режисьора Адриянто Дево, по сценарий на Тумпал Тампуболон. \n\r\nСюжетът проследява историята на Ханс, 19-годишен младеж от Серуи, Папуа. Той мечтае да стане професионален футболист – напуска сиропиталището, което през целия си живот е смятал за свой дом, и се отправя към Джакарта, но фатален инцидент проваля плановете му.\r\nНо съдбата му се усмихва – точно когато Ханс губи всякакво желание да живее, той среща Мак, собственик на скромен ресторант. Въпреки различията си, Ханс и Мак откриват неща, които ги сближават. Мечтите и страстта към живота се възвръщат у Ханс чрез храната и готвенето – това са изненадващите общи интереси, които поставят началото на партньорството им с Мак…\r\n                    \r\n                    \r\n\"Със страхотни актьорски превъплъщения, въздействаща тематична музика и достоверен операторски поглед към индонезийския архипелаг, \"Табула Раса\" ще ви накара да погледнете към следващото си блюдо по различен начин. Внимание: от този филм ще огладнеете!\" – предупреждават филмовите критици.\r\nВ центъра на този филм, заедно с универсалната човешка история, е поставена и индонезийската кухня. Ролите са поверени на Деви Ираван, Яю Унру, Озол Рамдан, а в главната роля дебютира Джими Кобогау.\n\r\n\"Вероятно \"Табула Раса\" е първият индонезийски филм, посветен на храната, който се фокусира върху социалната и културна ценност на индонезийската кухня и я поставя в центъра на историята,“ споделя продуцентът Шeйла Тимъти.\r\nПознатият латински израз означава и \"шанс да започнеш всичко отново без предразсъдъци\" – в случая шансът е и да се работи с млади хора от филмовата индустрия на Индонезия. \n\r\nПрожекцията на \"Табула Раса\" е единствена във фестивалната програма. Ще се състои на 23 март, в Дома на киното, от 18.30 часа.", "date": "2018.03.23", "title": "Храната като културна ценност в \"Табула Раса\""}
{"url": "https://www.dnes.bg/obshtestvo/2018/03/23/zashto-se-gnevim-sreshtu-facebook-polzvame-go-dobrovolno.371558", "text": "Който ползва Facebook, го прави напълно доброволно. И така напълно доброволно позволява на социалната мрежа да чете, събира и анализира всичко, което сам издава за себе си. Защо тогава е целият този гняв срещу Facebook?\n\r\n\"Кражба на данни\", \"голям гаф\", \"скандална злоупотреба\" - такива изрази се чуват, когато стане дума за случващото се около Facebook тези дни. Но всички тези определения не са верни. Защото в цялата история няма никаква кражба, няма хакнати пароли, нищо не е изтъргувано на черния пазар, няма и хакери, които да бърникат някъде, където не им е мястото. Точно обратното дори: случилото се е \"business as usual\" - тоест, съвсем обичайна практика, пише .\r\n                    \r\n                    \r\nFacebook събира данни. И създава профили на потребителите си, които след това продава на рекламни компании, на доставчици на услуги, на политически партии или просто на групи, които организират някакви подписки. Всеки може да разгледа собствения си рекламен профил и дори да го редактира. Да, скрит е надълбоко в дебрите на личните ни профили, но всичко това не се прави тайно.\n\r\n\n\r\nЕто пример: да си представим потребител на име Самюел Джей. Той е от мъжки пол, рожденият му ден се пада през пролетта, често пътува по служба, интересува се от футбол, слуша хеви метъл, чете вестници, обича италианската кухня и наскоро се е преместил в ново жилище. Всичко това го знае и Facebook, но не защото Самюел го е написал в социалната мрежа, а защото Facebook \"чете\" заедно с него, когато той преглежда статии онлайн, резервира полет, купува билет за концерт или поръчва пица в мрежата. Самюел е позволил на Facebook всичко това още със създаването на личния си профил, като е приел условията за ползване.\n\n\n\r\nВсичко това може и да е укоримо. Можем също така да обвиняваме Facebook, че премълчава истинската същност на своята дейност. Социалната мрежа дори трябва да бъде наказана, ако бъде установено, че действа в нарушение на американските или европейските закони за защита на личните данни. Но е повече от наивно сега да се правим на изненадани, че Facebook прави нещо, което винаги е правил.\n\r\nКойто ползва Facebook, Google, Twitter или Instagram (всички те преследват една и съща цел), го прави напълно доброволно. Който дава гласа си за Доналд Тръмп, също го прави доброволно, а не защото някой преди това му е промил мозъка или пък някакви тъмни сили са му откраднали личните данни.\n\r\n\n\r\nТук става дума за едно основно правило на капитализма: когато дадена услуга е безплатна за клиента, тогава самият клиент е продуктът. Именно мащабният анализ на личните ни данни превърна Facebook в това, което е днес - световен технологичен концерн с 40 милиарда годишен оборот. Ние стоим зад този успех, поръчвайки пица в мрежата или губейки си времето с попълването на безсмислени анкети. Никой не ни е мамил, никой не е крал личните ни данни.\n\r\nВече години наред потребителите във Facebook мислят и премислят какво да споделят за себе си с останалите юзъри. Но решаващо е не това, а какво издаваме за себе си на самия  Facebook.\r\n \r\n", "date": "2018.03.23", "title": "Защо се гневим срещу Facebook? Ползваме го доброволно!"}
{"url": "https://www.dnes.bg/stranata/2018/03/23/snegyt-si-idva-s-piasyka-jylta-pelerina-v-silistra.371561", "text": "\n\r\nСняг, примесен с пясък, изненада ранобудните граждани на Силистра. Новата снежна покривка е със странен жълтеникаво-оранжев оттенък.  \r\nОстроумни силистренци коментираха, че Баба Марта може би напомня, че след пролетта ще дойде лятото и трябва се готвим за морските плажове. \r\nМнението на други е, че вече природата сама се грижи за почистването на улиците и праща снега заедно с пясъка.\r\nНякои дори го опитаха на вкус, но се оказа, че сол в природното явление няма.\r\nСпоред метеоролозите финният пясък е довеян от Сахара.", "date": "2018.03.23", "title": "Снегът си идва с пясъка! Жълта пелерина в Силистра"}
{"url": "https://www.dnes.bg/world/2018/03/23/nai-malko-13-zaginali-pri-pojar-v-blok-vyv-vietnam.371564", "text": "Най-малко 13 души са загинали и 28 са получили изгаряния и други травми при пожар, избухнал в 20-етажен блок в град Хошимин. \r\nВ жилищната сграда се предполага, че живеят над 700 семейства, съобщиха държавни медии, цитирани от ДПА.\r\nНяколко души са скочили през прозорците рано тази сутрин, когато сградата \"Карина плаза\" в осми окръг в Хошимин е била обхваната от пламъци.\r\nСпоред полицията огънят е тръгнал от експлозия в подземен паркинг под блока към 1,30 часа. Пожарът е бил овладян три часа по-късно.\r\nПодземното помещение е напълно унищожено заедно със 150 мотора и 13 коли. \r\n/БТА/", "date": "2018.03.23", "title": "Най-малко 13 загинали при пожар в блок във Виетнам"}
{"url": "https://www.dnes.bg/sofia/2018/03/23/bileti-niama-niama-avtobusi-no-ima-kontroliori-shto-e-to.371560", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗащо контрольори опитаха да арестуват писaтеля и журналист Иво Тодоров в градския транспорт? Той пътува в трамвай номер 20 без билет по прозаична причина - ватманът няма, а автоматът в трамвая не приема банкноти с по-голяма стойност. При проверка контрольорите отказват да приемат, че пътникът е имал желание да си купи билет, но е нямал възможност.\n\n\r\nСпоред Иво Тодоров ситуацията е наистина абсурдна и трябва да се вземе под внимание.\n\r\n\"Това се случва на много хора в градския транспорт. Аз положих всички усилия да бъда съвестен гражданин. Отидох до далечен банкомат, изтеглих пари и се качих на трамвая. Ватманът ми отказа билет. Машината пък не приема по-едри банкноти, отказах се и седнах\", твърди журналистът в \"България сутрин\".\r\n                    \r\n                    \r\nПо думите му на една от спирките са се качили двама контрольори и не са приели факта, че е искал да си купи билет, но е нямало откъде.\n\r\n\"Те поискаха да ме глобят и даже се обадиха в 1-во РПУ, за да извикат полиция. Аз извадих телефон да снимам и тогава жената контрольор прояви агресия към мен. След като публикувах тази история в социалните мрежи, много хора разказаха за подобни ситуации\", отбеляза още той пред .\n\r\nПисателят смята, че правилата в градския транспорт трябва да бъдат променени, защото хората ще продължават да попадат в такива ситуации.\n\r\n ", "date": "2018.03.23", "title": "Билети няма, няма автобуси, но има контрольори! Що е то?"}
{"url": "https://www.dnes.bg/stranata/2018/03/23/sled-katastrofata-krai-biala-jena-e-s-opasnost-za-jivota.371565", "text": "Жена е с опасност за живота след тежката катастрофа край Бяла вчера. На смъртоносната отсечка между града и Русе имаше верижен сблъсък между автобус, камион и две коли.\r\nПри удара тежко пострада жена, чието състояние остава много тежко.\n\r\nТя е претърпяла операция, има гръдна и коремна травма, с опасност за живота е, съобщи bTV.\r\nОбщо шестима души пострадаха при инцидента вчера.\r\nПо първоначална информация причината за инцидента е бил обилният снеговалеж и силният вятър.\r\nВчера в района бяха регистрирани още няколко пътни инцидента, а от полицията призовават шофьорите да карат внимателно, защото обстановката остава усложнена и днес.", "date": "2018.03.23", "title": "След катастрофата край Бяла: Жена е с опасност за живота"}
{"url": "https://www.dnes.bg/sofia/2018/03/23/snegyt-ne-iznenadal-stolichnata-obshtina-kak-mislite.371562", "text": "Снегът и този път не изненада Столичната община, категорична бе пред \"Фокус\" Йоана Христова, зам.-кмет по направление \"Зелена система, екология и земеползване\".\r\n\"През нощта на терен работиха 126 снегопочистващи машини – обработени са всички трасета на масовия градски транспорт, след като се влиза по обществено значимите улици. Работи се във всички райони на Столичната община. Понастоящем работят 63 машини с навлизане и във вътрешнокварталните улици.\r\nЕкипите на аварийна помощ и превенция са 4 на територията на София – все още е зима, независимо, че първа пролет настъпи. Нека сме внимателни на пътя, да имаме толерантност към другите шофьори и когато е необходимо – да осигуряваме безпрепятственото преминаване на снегорините\", призова Христова.\r\r\n                    \r\n                    Тя каза още, че ако снеговалежите продължат, екипите на аварийното звено, Общинска полиция и СДВР имат готовност да предприемат необходимите действия.\r\nЗам.-кметът уточни, че урокът да не се излиза с летни гуми в зимните пътни условия, днес вече е научен от шофьорите.\r\nХристова допълни, че сигналите за прекъснато електроподаване в различни райони на столицата са отстранени от електроразпределителното дружество, но все още се работи в Чепинци и Банкя, които и към момента са без ток.", "date": "2018.03.23", "title": "Снегът не изненадал Столичната община. Как мислите?"}
{"url": "https://www.dnes.bg/mish-mash/2018/03/23/ne-vlizai-v-bolnicata-na-vratata-ima-krokodil.371557", "text": "Лесничеи застрeляха крокодил, който предизвика паника сред хората на малък град в северната част на Зимбабве, блокирайки входа на местната болница, съобщава Франс прес.\r\nЗемноводното си избрало за убежище площта пред фасадата на здравното заведение в град Хванге. Появата му там стреснала посетителите на болничното заведение, като в продължение на над два часа то тероризирало посетителите и пациентите на болницата \"Сейнт Патрик\". \r\nСлед като неуспяли по по-бърз начин, пристигналите органи на полицията и лесничение застреляли животното, за да предотвратят по-голям инцидент.\r\nСпоред властите в Зимбабве силните дъждове напоследък са породили многобройни подобни инциденти в страната, съобщава БТА.", "date": "2018.03.23", "title": "Не влизай в болницата! На вратата има крокодил"}
{"url": "https://www.dnes.bg/eu/2018/03/23/pak-na-dynoto-v-es-evropeecyt-vzima-23-na-chas-bylgarinyt-5.371544", "text": "5,1 евро е средното заплащане на час в България, което нарежда страната ни на последно място в Европа по този показател. Това показва статистика на Евростат за 2017 г.\n\r\nСредният европеец работи за 23,1 евро на час. Освен българите под 10 евро взимат румънците - 5,5 евро, поляците - 6,3 (за 2016 г.), унгарците - 7,6, литовците - 8,4, хърватите - 8,5 (също за 2016 г.), и латвийците - 8,6, пише .\n\r\nНа другия полюс се намира Люксембург. През 2016 г. жителите на страната са получавали възнаграждение 43,8 евро на час. На второ място е Дания с 39,7 евро, следвана плътно от Белгия, където почасовото заплащане през 2016 г. е било 37,9 евро.\r\n                    \r\n                    \r\nОстаналите държави, в които надницата е над 30 евро, са Франция, където тя е 33 евро, Холандия, където преди две години е била 33,7 евро, и Германия, която плаща 32,3 евро на час на работниците си.\n\r\nВ Испания за час можеш да заработиш 19,8 евро, в Италия - 22,7, в Австрия възнаграждението е 29,8 евро, а във Великобритания - 25,5.\n\r\nВсъщност Великобритания заедно с Гърция са единствените две държави в Европейския съюз, в които сумата, заплащана на час, е намаляла в сравнение с 2007 г. 10 години по-рано в Обединеното кралство тя се е равнявала на 27,3 евро, което е спад от 7%. С толкова процента е паднало възнаграждението и в южната ни съседка - от 12,1 на 11,2 евро.\n\r\nНай-големият ръст на почасовото заплащане се наблюдава в България - през 2007 г. то е било 2,3 евро, което е скок от 122%. Голямо увеличение се наблюдава и в Естония (67%), Словакия и Литва (по 62%).", "date": "2018.03.23", "title": "Пак на дъното в ЕС: Европеецът взима €23 на час, българинът – €5"}
{"url": "https://www.dnes.bg/obshtestvo/2018/03/23/smyrtonosniiat-sin-kit-v-burgas-opasnata-igra-v-telefona-na-dete.371545", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Смъртоносната игра \"Син кит\", която погуби стотици деца по света, се появи и в Бургас.\n\n\n\n\r\nОткрита е в телефона на ученик от основното училище \"Климент Охридски” в града, съобщава .\r\nВ училището са в паника и докато твърдят, че това е първият случай на навлизането на опасната игра в Бургас, учениците разказват истории, че са виждали деца да се нараняват сами.\r\nИграта се заражда в Русия преди повече от 6 години и вече са регистрирани фатални случаи в няколко държави. Участниците са подложени на серия предизвикателства за период от 60 дни.\r\nРъководството на училището е решило веднага да информира всички родители чрез съобщение на страницата си във Facebook.", "date": "2018.03.23", "title": "Смъртоносният \"Син кит\" в Бургас. Опасната игра в телефона на дете"}
{"url": "https://www.dnes.bg/notifikacii/2018/03/23/es-edinen-rusiia-otgovorna-za-napadenieto-sreshtu-skripal.371546", "text": "Лидерите от Европейския съюз се съгласиха, че е доста вероятно Русия да е отговорна за нападението с нервнопаралитично вещество срещу бившия руски шпионин Сергей Скрипал и дъщеря му Юлия, предаде ДПА, цитирана от БТА.\n\n\n\n\r\nЛидерите от ЕС, които се събраха на среща в Брюксел, обсъдиха нападението и решиха да подкрепят оценката на Великобритания, че Русия е отговорна за него, въпреки че първоначално някои лидери имаха притеснения относно приписването на вина.\n\r\n\"Европейският съвет осъжда по възможно най-силен начин неотдавнашното нападение в Солсбъри, изразява най-дълбоко съчувствие към всички, чийто живот е бил заплашен, и дава своята подкрепа за продължаващото разследване\", казаха лидерите в съвместно изявление.\r\n\"Той се съгласява с оценката на правителството на Великобритания, че е много вероятно Руската федерация да е отговорна и че няма друго правдоподобно обяснение\", заявиха те.\n\r\nБританската министър-председателка Тереза Мей, френският президент Еманюел Макрон и германската канцлерка Ангела Меркел също така се срещнаха в кулоарите на срещата и се съгласиха, че е необходимо да се отправи силно послание към Русия.\n\r\nТримата лидери \"потвърдиха, че няма друго правдоподобно обяснение освен това, че руската държава е отговорна\", каза британски правителствен говорител в изявление след срещата.\n\r\n\"Лидерите се съгласиха, че е важно да се изпрати силно европейско послание в отговор на действията на Русия\", беше посочено в изявлението.\n\r\nНа срещата на лидерите на всички 28 страни от ЕС Мей запозна колегите си с нападението и им каза, че според Великобритания то е \"част от модел на руска агресия срещу Европа и нейните близки съседи\".\n\r\nТя благодари на останалите лидери за тяхната солидарност и подкрепа и каза, че с нетърпение очаква по-нататъшни обсъждания по темата.\n\r\nМиналата седмица Великобритания реши да изгони 23 руски дипломати в отговор на нападението в Солсбъри.\n\r\nЛитовската президентка Далия Грибаускайте каза, че всички страни от ЕС обмислят мерки срещу Русия. Тя заяви, че ще вземе решение за налагане на мерки от страна на Литва срещу Русия в близко бъдеще.\n\r\nПредседателят на Европейската комисия Жан-Клод Юнкер каза, че е важно да се поддържат комуникационните канали с Русия.", "date": "2018.03.23", "title": "ЕС единен: Русия отговорна за нападението срещу Скрипал!"}
{"url": "https://www.dnes.bg/politika/2018/03/23/novi-kubinki-za-voennite-mo-plashta-po-270-lv-za-chift.371547", "text": "По 270 лв. за чифт кубинки се готви да плати Министерството на отбраната, става ясно от обявена от министър Красимир Каракачанов обществена поръчка.\r\n12 000 чифта нови полеви обувки за военните трябва да бъдат закупени през тази и следващата година, а обявената от министерството прогнозна стойност е 2 700 000 лв. без ДДС. С добавянето на 20% данък сумата става 3 240 000 лв., пише .\r\nНовата кубинка трябва да е с комбинирана сая от кожа и текстил и да издържа 300 000 прегъвания, без да пострада. Подметките трябва да са гумени. А обувките трябва да осигуряват комфорт при температури от минус 25 до плюс 15 градуса, пише в техническите изисквания на военните.\r\nПодобни тактически обувки може да бъдат намерени в търговската мрежа на цени от 129 до над 300 лв. в зависимост от марката, показва проверка на изданието.\r\nПлановете на военните са да получат 6000 чифта тази година, а останалите до края на 2019 г.", "date": "2018.03.23", "title": "Нови кубинки за военните, МО плаща по 270 лв. за чифт"}
{"url": "https://www.dnes.bg/zvezdi/2018/03/23/keri-rysel-na-42-ot-modniia-podium-do-kinoto.371468", "text": "\n\r\nНа 23 март рожден ден празнува популярната американска актриса Кери Ръсел. Тя е родена през 1976 година във Фаунтин Вали, Калифорния и в своята филмова кариера от 1992 година до сега има участие в над 25 филма.\n\r\nНай-популярните сред тях са \"Мисията невъзможна 3\", \"Зората на планетата на маймуните\", \"August Rush\", както и с ролята на Фелисити от едноименния сериал (1998-2002).\n\r\n\n\r\nНа 13-годишна възраст тя става модел, а освен това се е занимава и с танци.\n\r\nДебютира на телевизионния екран през 1994 г. в поредицата \"Момичетата на татко\".\r\n                    \r\n                    \r\nПрез 1999 година печели \"Златен глобус\" за ролята си в сериала \"Фелисити\".\n\r\nСериалът й носи още една голяма награда - \"Teen Choice Award\" за най-добра телевизионна актриса през 1999 година.\n\r\nПрез 2007 година тя се омъжва за Шейн Диъри, с когото се развежда през 2013 година. Двойката има 2 деца – син Ривър и дъщеря Уила.\n\r\nРажда първото си дете по-малко от година, след като играе бременно момиче в комедията \"Сервитьорки\".\n\r\nПреди години списание \"People\" я нареди сред 50-те най-красиви жени в света.\r\nОт май 2017 година има своя звезда в холивудската алея на славата.\r\n ", "date": "2018.03.23", "title": "Кери Ръсел на 42: От модния подиум до киното"}
{"url": "https://www.dnes.bg/world/2018/03/23/trymp-izbra-noviia-si-syvetnik-po-nacionalna-sigurnost.371548", "text": "Американският президент Доналд Тръмп заяви, че бившият посланик на САЩ в ООН Джон Болтън ще замени Хърбърт Макмастър като съветник по националната сигурност от следващия месец, предадоха световните агенции.\n\n\r\n\"С радост обявявам, че от 9 април 2018 г. посланик Джон Болтън ще бъде новият ми съветник по националната сигурност\", написа Тръмп в Туитър.\n\r\nМакмастър свърши \"забележителна работа и винаги ще остане мой приятел\", заяви президентът.\n\r\n\"Благодарен съм на президента Доналд Тръмп за възможността да служа на него и нашата страна като съветник по националната сигурност\", заяви Макмастър.\r\n                    \r\n                    \r\nСпоред Белия дом решението на Макмастър да напусне е било взаимно, отбелязва ДПА.\n\r\nТръмп многократно имаше сблъсъци с Макмастър, а през последните седмици усилено се заговори, че уважаваният генерал скоро ще напусне администрацията, посочва Асошиейтед прес.\n\r\nБолтън е \"ястреб\", който подкрепя използването на военна сила срещу Иран и Северна Корея и възприема твърда позиция към Русия. Той ще бъде третият съветник по националната сигурност на Тръмп за 14 месеца, отбелязва Ройтерс.\n\r\nБолтън, който отдавна е поляризираща фигура в американските външнополитически среди, ще се присъедини към президентския екип по националната сигурност, който все повече се попълва от хора, споделящи склонността на Тръмп за едностранно упражняване на силата на САЩ.\n\r\nКогато беше най-висшият служител на Държавния департамент по контрола на въоръженията при президентството на Джордж У. Буш, Болтън беше водещ защитник на нахлуването в Ирак през 2003 г., за което впоследствие се установи, че се е основавало на фалшиви и преувеличени разузнавателни данни за това, че тогавашният иракски лидер Саддам Хюсеин е притежавал оръжия за масово унищожение и е имал връзки с тероризма, пише БТА.", "date": "2018.03.23", "title": "Тръмп избра новия си съветник по национална сигурност"}
{"url": "https://www.dnes.bg/teatar/2018/03/23/kato-za-1-i-april-stendyp-komedianti-nahluvat-v-ndk.371135", "text": "Най-голямото стендъп комеди шоу правено в България ще зарадва феновете на най-забавното изкуство на 1 април в . \n\n\r\n8 от най-добрите стендъп комедианти на България ще излязат на култовата сцена за над двучасово шоу. В него участие ще вземат Иван Кирков, Васил Ножаров, Александър Деянски, Филип, Петя Кюпова, Христо Радоев, Николай Банков и Николаос Цитиридис. \n\r\nПреди да разсмеят хилядите зрители в зала 1, комедиантите на The Comedy Club Sofia и The Comedian ще направят и . \r\n                    \r\n                    \r\nНа 25 март ще са във Велико Търново, на 26-ти и 27-ми март ще бъдат във Варна, на 28-ми в Стара Загора, а на 29-ти в Пловдив. Голямото турне ще завърши с най-голямото стендъп шоу, правено у нас. \n\r\nПрез 2017-та година комедиантите също напълниха зала 1 на НДК, а тази година са си поставили задачата шоуто да бъде още по-мащабно. \n\r\nБилети за събитието може да откриете в мрежата на Eventim, а програмите на The Comedy Club Sofia и The Comedian може да следите във Facebook.", "date": "2018.03.23", "title": "Като за 1-и април: Стендъп комедианти нахлуват в НДК"}
{"url": "https://www.dnes.bg/sofia/2018/03/23/187-dushi-noshtuvali-v-krizisniia-centyr-za-bezdomni-v-sofiia.371566", "text": "187 души са нощували в Кризисния център за настаняване на бездомни в София, съобщава директорът на Кризисния център за настаняване на бездомни лица в столицата – Пепи Джуренов пред \"Фокус\". \r\nЗаради ниските температури и лошото време настанените ще останат в центъра и през деня.\r\nСъстоянието на настанените е добро и не е имало никакви проблеми през изминалата нощ.", "date": "2018.03.23", "title": "187 души нощували в кризисния център за бездомни в София"}
{"url": "https://www.dnes.bg/stranata/2018/03/23/katastrofa-s-dve-koli-zatvori-rishkiia-prohod.371568", "text": "Ришкият проход е затворен за движение заради пътен инцидент между два леки автомобила, при който са пострадали двама души, съобщиха от МВР-Бургас.\r\nПътнотранспортното произшествие е възникнало преди минути.\r\nНалага се пострадалите да бъдат извадени със специализирана техника от автомобилите.", "date": "2018.03.23", "title": "Катастрофа с две коли затвори Ришкия проход"}
{"url": "https://www.dnes.bg/obshtestvo/2018/03/23/shampansko-da-se-lee-i-shushana-da-se-pee-kakva-e-diagnozata.371569", "text": "\n\r\nВидео на празнуващи българи се превърна в интернет сензация. Твърди се, че то е направено във Френските Алпи, където са изразходени няколко кашона шампанско на стойност 40 хил. евро.\n\r\nИма ли диагноза такова поведение в обществото ни? Според психиатъра д-р Цветеслава Гълъбова: Да!\n\r\n\"Войнстваща простотия и примитивизъм, които се издигат в култ и се превръщат в норма на поведение\", диагностицира тя пред  и остави отворен въпроса: На какво учим децата си?\r\n                    \r\n                    \r\nШампанско се лее, \"Шушана\" се пее, а журналистът Патриция Кирилова не е сигурна дали става въпрос за същия \"богаташки син\", за когото се твърди, че е на видеото - този на бизнесмена д-р. инж. Цоло Вутов.\n\r\n\"Тази практика не е тенденция само сред българите. Виждала съм в Кан и в Сен Тропе чужденци да празнуват по този начин\", обясни тя.\n\r\nPR експертът Соня Колтуклиева потвърди, че става дума за същия син и отсече: \"Нека цяла България гледа видеото, за да се отврати, така че на никого повече да не му идва наум да го прави!\"\n\r\n\"Проблемът в това демонстриране на възможности е ниското самочувствие. Такова е поведението на \"кухите хора\", които са интелектуално примитивни и за тях да демонстрират нещо, което нямат, е въпрос на чест\", посочи д-р Гълъбова.\n\r\nПо думите ѝ това поведение не се среща само при \"богаташките деца\". Тревожното, отбеляза тя, е че много от подрастващите са на мнението, че родителите им са дали стандарт, от който те не могат да паднат.\n\r\n\"Странното е защо този стандарт не е свързан с четене на книги, със самоусъвършенстване, с интереси към света...\", риторична бе психиатърът.\n\r\nД-р Гълъбова е категорична, че не е въпрос за \"омраза към богатите\", а за по-голям проблем: \"След като една държава не може да си събере 16-те милиарда ДДС, защо пък един наследник на фамилия да не даде 40 хил. евро за шампанско?\"", "date": "2018.03.23", "title": "Шампанско да се лее и Шушана да се пее!  Каква е диагнозата?"}
{"url": "https://www.dnes.bg/eu/2018/03/23/trymp-dade-gratis-na-evropa-do-1-mai.371567", "text": "Американският президент Доналд Тръмп освободи тази сутрин ЕС от новите мита върху стоманата и алуминия, но само до 1 май. 40-дневният \"гратис\" се отнася до още няколко съюзници на САЩ като Австралия, Южна Корея, Аржентина и Бразилия.\r\nВестта завари събраните в Брюксел за среща на върха лидери на Европа пред закуските им, след като те цяла нощ очакваха вести от Белия дом.\n\r\nАмериканският президент Доналд Тръмп застави лидерите на цяла Европа да го чакат цяла нощ и отново не обяви условията, при които би извадил държавите им от списъка на страните, които ще трябва да плащат по-скъпо за внос на стомана и алуминий в САЩ.\n\r\nСлед като първоначално планираха обсъждането на ответните мерки срещу новите вносни мита за четвъртък следобед в Брюксел, лидерите отложиха дискусията си за 23 часа, а накрая я прехвърлиха за петък, след като до 1 след полунощ никакви вести не пристигнаха от Вашингтон.\n\n\n\r\r\n                    \r\n                    Търговският секретар на САЩ Робърт Лайтхайзър съобщи вчера, че Европа и още няколко съюзници на Щатите като Австралия и Южна Корея ще бъдат изключени временно от санкциите, но не и за колко време и при какви условия.\n\r\nЕвропа е подготвила ответни мерки, сред които повишаване на вносните мита на емблематични американски стоки като уискито бърбън и дънките \"Ливайс\", но изчаква, преди да ги огласи, как ще действа американският президент.\n\r\nТръмп изненада всички, като не изпрати очаквания туит и лидерите на 28 европейски държави и президентите на евроинституциите, събрани в Брюксел се разотидоха, преди днес да подновят чакането на вести от Вашингтон.\n\r\n\"Ще трябва да изчакаме нощта, за да видим как точно ще бъдат оформени решенията на правителството на САЩ\", каза германският канцлер Ангела Меркел рано тази сутрин, след като лидерите се разотидоха.\n\r\nСпоред Меркел ЕС е единен в реакцията си към очакваните мерки, но трябва да се прецени спрямо детайлите й нейният ответен размер.\n\r\n\"Трябва да избегнем световен протекционизъм. Това е огромен риск за работните места не само в Европа. В този смисъл диалогът със САЩ е ключов\", каза президентът на Европейския съвет Доналд Туск.\n\r\nНикой не се наема да предвиди поведението на Доналд Тръмп, който при анонсирането на митата каза, че да се търгува с Европа е станало почти невъзможно, но впоследствие омекоти тона.\n\r\n\"Търговската\" точка се прехвърля в програмата на европейската среща на върха в Брюксел за петък. Първоначално беше предвидено тя да се проведе без Великобритания, за да се обсъди позицията на 27-те след напускането, а след това и без държавите, които не използват еврото, за да се говори за реформата на Еврозоната. \n\r\nВсички лидери обаче остават в Брюксел в очакване на информация от Овалния кабинет. С изключение на новия словашки премиер Петер Пелегрини, който беше назначен вчера. Той отлетя за Братислава, където днес правителството му трябва да се закълне, оставяйки чешкия си колега Андрей Бабиш да го представлява.\r\n ", "date": "2018.03.23", "title": "Тръмп даде \"гратис\" на Европа до 1 май"}
{"url": "https://www.dnes.bg/politika/2018/03/23/chujdi-dyrjavi-finansirat-zabavachki-taka-li-e-i-v-momchilgrad.371571", "text": "Има цели райони от страната, където част от детските градини и училищата се финансират от чужди държави и от фондации и там децата се възпитават само на базата на една религия, а не на някакви други ценности.\r\nТака вицепремиерът и лидер на ВМРО Красимир Каракачанов коментира скандала, който провокира тържество под звуците на ориенталка музика в детската градина в Момчилград.\r\nКаракачанов отказа да коментира дали в конкретния случай става дума за провокация, но пък беше категоричен, че при всеки подобен трябва да се реагира.\n\r\nОт ВМРО още вчера излязоха с декларация,която пък възмути ръководството на забавачката, според което воеводите се опитват да трупат политически дивиденти.\r\r\n                    \r\n                    Директорката на детска градина \"Щастливо детство\" в Момчилград Виолета Джарова отсече, че клипът с турския танц е изваден от контекста на цялото тържество.\r\n\"Тържеството се водеше на български език. Аз също поздравих на български език и няма как да е иначе, защото съм етническа българка\", твърди Виолета Джарова.\r\nТя допълни, че празникът е започнал с българско хоро, след което са изпълнявани руски и турски танц.\r\nКрасимир Каракачанов коментира и срещата във Варна на 26 март ЕС- Турция, която официално беше потвърдена късно снощи.\r\nСпоред него това е хубава инициатива, при която България не само като председател на ЕС играе и своята роля на Балканите.\r\n\"Ние можем да сме много по- активен фактор на Балканите, аз съм за това България да поддържа добри отношения с всички и свои съседи, но на базата на равнопоставеност и взаимно уважение\", каза вицето.", "date": "2018.03.23", "title": "Чужди държави финансират забавачки! Така ли е и в Момчилград?"}
{"url": "https://www.dnes.bg/obshtestvo/2018/03/23/programist-facebook-znae-poveche-ot-priiatelite-ni.371572", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОснователят на Facebook Марк Зукърбърг призна, че социалната мрежа е допуснала грешки, които са позволили данни на 50 милиона души да бъдат използвани неправомерно.\n\n\n\n\r\nPR експертът Максим Бехар обясни, че все пак трябва да се гледа от положителната страна, защото социалната мрежа вече трие профили, които са фалшиви.\n\r\n\"Всичко трябва да става със съгласието на потребителя. Някой следи твоите предпочитания в социалните медии, но в крайна сметка никой няма право да ползва тези лични данни без твоето съгласие\", подчерта Бехар в студиото на \"България сутрин\".\r\n                    \r\n                    \r\nIT експертът Иво Мирчев пък заяви, че Facebook знае много повече за нас от най-близките ни хора. По думите му, ако социалната мрежа си постави за цел да ви направи изключително точен профил, няма никакъв проблем, защото технологията го позволява.\n\r\n\"Тези приложения, които масово се използват - на кого приличам, какво е IQ-то и т.н. - просто не използвайте такива приложения, защото тяхната цел е точно такава. Каквото и приложение да си инсталирате, вижте какво то иска. Защо едно приложение, което трябва да подобри вашата профилна снимка, би искало достъп до списъка с вашите приятели\", обясни IT експертът Иво Мирчев пред .\n\r\nСпоред психолога Ина Антонова пък ние използваме подобни приложения, защото искаме някой да даде решенията в живота ни.\n\r\n\"Търсим някой да ни даде крайния отговор, за да можем ние да не понасяме отговорността за това, което сме взели като решение. Това е чисто човешки принцип, който ние следваме\", категорична беше тя в ефира на \"България сутрин\".\n\r\nАнтонова обясни още, че социалните мрежи са платформа за споделяне на съдържание, а ние сме превърнали Facebook в място за споделяне на клюки.", "date": "2018.03.23", "title": "Програмист: Facebook знае повече от приятелите ни!"}
{"url": "https://www.dnes.bg/stranata/2018/03/23/pod-pokriv-ot-nailoni-v-snega-i-v-studa-i-sled-uragana.371573", "text": "Под покрив от найлони посрещнаха обилния мартенски склад някои от жителите на врачанския квартал \"Кулата\".\r\nЗа по-малко от седмица хората бяха сполетени от две беди. Миналата неделя ураганен вятър буквално отнесе покривите на къщите им. Бурята мина със 164 км/ч през района, събори дървета и пречупи електрически стълбове.\r\nПострадалите са десетки, но най-потърпевши са семействата в пет къщи.\r\nСлед силния вятър Врачанско бе засипано от обилен сняг и температурите паднаха под нулата. Лошото време свари хората все още без покриви и повечето пострадали домове подгизнаха.\n\r\nВ къщите навсякъде има кофи и други съдове, в които се стича капещата от таваните вода.\r\r\n                    \r\n                    \"Много сме притеснени, отвсякъде капе\", обясни пред bTV стопанката на една от най-пострадалите постройки. Внукът й три дни не е ходил на училище, за да помогне на баба си. \"Беше много страшно\", каза момчето.\r\nОбщината е предоставила найлон на мястото на разрушените покривни конструкции, но тежкият сняг във всеки един момент може да премине и през него.\r\nЩетите в квартала се изчисляват на около 200 000 лв., от които 50 000 са само в петте къщи без покриви. Въпреки лошото време в една от къщите има работници, които се опитват да оправят щетие.\r\n\"Наливаме бетон на покрива, утре ще правим конструкцията\", разказа един от майсторите.\r\nИзграждането на нов покрив струва средно около 13 000 лв. За повечето жители на \"Кулата\" това е непосилна сума и те се надяват да бъдат подпомогнати финансово. Застрахованите са малцина.", "date": "2018.03.23", "title": "Под покрив от найлони! В снега и в студа и след урагана..."}
{"url": "https://www.dnes.bg/stranata/2018/03/23/myj-zagina-pri-tejka-katastrofa-v-karlovo.371575", "text": "Мъж загина при катастрофа в Карлово, съобщават от Областната дирекция на МВР.\r\nРано тази сутрин е получен сигнал за произшествие, станало около 3:00 ч., на кръгово кръстовище в Карлово - между околовръстния път и ул. \"Ген. Карцов\". Установено е, че автомобил \"Ауди\" се блъснал в изкуствен остров и мантинела, след което се преобърнал.\r\nПри инцидента на място е загинал 41-годишен пътник в колата.\r\nШофирала е 30-годишна жена, за която няма данни да е употребила алкохол.\r\nВ колата са пътували други двама мъже, единият от които е откаран в пловдивска болница за преглед.\r\nНа местопроизшествието е извършен оглед, образувано е досъдебно производство.", "date": "2018.03.23", "title": "Мъж загина при тежка катастрофа в Карлово"}
{"url": "https://www.dnes.bg/eu/2018/03/23/bylgariia-niama-da-goni-ruski-diplomati-otseche-borisov.371588", "text": "Премиерът Бойко Борисов не очаква управляващата коалиция у нас да реши България да предприема действия срещу руски дипломати.\n\r\nТой съобщи в Брюксел, че след връщането си в България ще разговаря с колегите си в управляващата коалиция по повод решението на ЕС за отзоваването на посланика на Общността в Москва и намерението на европейски държави да прогонят руски дипломати.\n\r\nСнощи Европейският съвет реши да отзове посланика на ЕС в Русия Маркус Едерер за консултации в знак на съпричастност с Великобритания, която обвинява Москва за нападението с боен газ срещу шпионина Сергей Скрипал. Участници в заседанието уточниха, че от следващата седмица \"много държави\" в ЕС ще експулсират руски дипломатически представители.\r\n                    \r\n                    \r\nПо думите на Борисов е важно, че ЕС и Лондон независимо от подготвяното оттегляне на Великобритания показват, че са едно цяло и неразривно свързани.\n\r\nОттук нататък очаквам в следващите седмици доста бърза ескалация на напрежението, доста държави ще започнат да отзовават свои посланици. Докато съществува високата степен на вероятност, а нямаме доказателства, не можем да преминем по този въпрос, каза премиерът, попитан дали и нашата страна ще предприеме действия срещу руски представители. \n\r\nКазах, че сме в коалиция, надали ще постигнем споразумение с коалиционните партньори, а и вие знаете, че след посещението на руския патриарх в България настроенията у нас никак не са в тази посока. Като се прибера, ще разговарям с колегите, добави министър-председателят.\n\r\nСтъпихме на твърденията на Великобритания за \"високата степен на вероятност\", че зад този атентат стои Руската федерация, поясни премиерът Борисов пред български журналисти. Поисках повече доказателства, допълни той. \n\r\nВсички вярваме на позицията на Великобритания. Във \"висока степен на вероятност\" има думата \"вероятност\". Когато има вероятност, значи има и друга вероятност. Припомних времето, когато Саддам Хюсеин беше обвинен за химическото оръжие, впоследствие Тони Блеър се извини. Последствията в тази страна и до ден-днешен са чудовищни. Това е общото решение и ние го подкрепяме, посочи премиерът по повод подкрепата за Великобритания.\n\r\nЗа съжаление в момента сме във време, много по-тежко от Студената война. По време на Студената война имаше много ясни разделителни линии, много по-ясни ядра, които се подкрепяха, два глобални играча, нещата имаха горе-долу някакви правила. Сега отношението на всички е толкова рязко и твърдо, че не съм никак оптимист за мирното развитие на света. Времето, в което масово ще се отзовават дипломати, когато ЕС отзовава своя посланик в Москва, надали ще доведе до повече мир, спокойствие и разбирателство, коментира премиерът.\n\r\nНавремето имахме НАТО и Варшавски договор, сега има много геостратегически играчи, много конфликти и много малко отворени канали за диалог и комуникация. Няма по-лошо от войната, добави Борисов.\n\r\nПо повод предстоящата среща ЕС-Турция във Варна в понеделник премиерът посочи, че това е огромна отговорност пред България, голямо доверие и в същото време с много очаквания. Очертава се много тежка среща, защото отношенията са крайно влошени. Българските граждани трябва да знаят, че тези открити канали за диалог целят единствено да потвърдим втория транш за това тези над 3,5 млн. мигранти да останат в Турция и да гарантираме външната си граница, поясни министър-председателят. \r\n/БТА/", "date": "2018.03.23", "title": "България няма да гони руски дипломати, отсече Борисов"}
{"url": "https://www.dnes.bg/cars/2018/03/23/bmw-nazca-shediovyryt-koito-taka-i-ne-se-poiavi.371570", "text": "Хиперколата BMW Nazca M12 е дело на компания, която е световноизвестна със своите инженерни и дизайнерски решения -  ItalDesign Giugiaro. Тя е замислена като приемник на своя предшественик -  BMW M1 , произвеждан от баварците през периода 1978-1981 г.\r\nТова е първият случай, в който високопроизводително GT на BMW е поверено на легендарния дизайнер Джорджето Джуджаро, който основата компанията ItalDesign. Нещо повече - имено с тази кола записва своя дизайнерски дебют неговият син - 26-годишният по това време Фабрицио.\n\r\nМашината е показана пред обществеността през 1991 г. на \"Автосалона на бъдещето\", който се провежда в Токио. Вдъхновен от колите от Формула 1, Nazca M12 се отличава с 5,0-литров V12 двигател, развиващ 300 к.с. Той е взаимстван от BMW 850i, поставен е в средата и се комбинира с 5-степенна механична скоростна кутия на ZF. Рамата и каросерията са от карбон, благодарение на което автомобилът тежи изключително малко.\r\r\n                    \r\n                    Външният вид на M12 представлява еволююция на дизайна от 90-те години на миналия век. Стъкленият покрив е така проектиран и поставе, че водачът и спътникът му имат видимост на 360 градуса.  Прозорците се отварят нагоре, докато вратите са стандартни за този тип коли. Най-интересното обаче е, че прозорците могат да се прибират и така Nazca М12 от купе се превръща в открит автомобил.\n\r\nПрез пролетта на 1992 г. компанията ItalDesign представя на автосалона в Женева втория си прототип от серията Nazca — С2. В сравнение с първата версия са променени част от детайлите на интериора, като са поставени седалки от карбон, благодарение на които теглото е намалено с още 100 кг. Дизайнът също е променен, като хиперколата получава нова главна оптика, преместена на бронята. Така автомобилът е далеч по-агресивен.\r\n", "date": "2018.03.23", "title": "BMW Nazca – шедьовърът, който така и не се появи!"}
{"url": "https://www.dnes.bg/stranata/2018/03/23/zadyrjaha-trima-za-izmama-pribrali-kym-7-hil-leva.371582", "text": "Трима мъже, извършили измама на фирма, са разкрити от криминалисти от Кърджали.\r\nЖалбата е подадена от 56-годишен мъж за това, че в периода от 23 февруари  до 20 март тази година му е била причинена имотна вреда в размер на  7000 лв.\r\nПо първоначални данни трима мъже на 20, 21 и 24 години предали  животни във фирмата и използвайки един и същ документ, получили няколко  пъти плащания.\r\nСектор \"Охранителна полиция\" продължава изясняването на  случая.", "date": "2018.03.23", "title": "Задържаха трима за измама, прибрали към 7 хил. лева"}
{"url": "https://www.dnes.bg/notifikacii/2018/03/23/ryst-na-infarktite-v-studa-pochivaite-i-obshtuvaite.371581", "text": "Заради рязкото застудяване и непрекъснатите промени в температурите броят на инфарктите и инсултите расте, отчитат кардиолозите и екипите на Спешна помощ.\r\nСтудът обаче не е причина, а само повод за сърдечните кризи, категоричен е кардиологът Сотир Марчев от болницата в Плевен.\r\n\"Инфарктът е исхемична болест на сърцето, причина за нея е обездвижването, тютюнопушенето, нездравословни храни\", каза той пред Нова тв. Според  специалиста не трябва да обвиняваме природата за инфарктите, а най-вече нездравословния си начин на живот.\r\nД-р Марчев е убеден, че младите хора днес получават много повече инфаркти от предишното поколение, защото се движат по-малко.\rКардиологът съветва обаче да внимаваме с физическата активност при падане на температурите.\r\n\"Ако трябва да почистите пред къщата – почистете, починете, влезте на топло, пийте чай и после продължете. Студ плюс физически натоварвания е лоша комбинация, правете го на паузи\", обясни специалистът.\r\nПричина за инфарктите и сърдечносъдовата смъртност е и лошата храна и най-вече трансмазнините в нея, смята още д-р Марчев.\r\n\"Обичайте се с хората около вас, контактувайте, социалните контакти пазят здравето и сърцето\", посъветва още той.\n\r\n\r\n ", "date": "2018.03.23", "title": "Ръст на инфарктите в студа! Почивайте и... общувайте!"}
{"url": "https://www.dnes.bg/health/2018/03/23/bebeto-se-rodi-a-kyrma-niama-ami-sega.371589", "text": "\r\n \r\nУсещането за празни гърди в първите дни след раждането е лъжливо. В този срок жлезите произвеждат коластра, а тя като количество е малко и не може да създаде чувството за напълненост. Нека жените бъдат спокойни и да следват инстинктите на бебетата за често кърмене. Когато то се случва в режим, воден от новороденото, стимулацията за процесите, които следват са категорични. Още към третия – четвъртия ден ще се усети промяна, която дава различното усещане за пълни гърди. \r\n \r\n \r\n \r\nИзключително кърменото бебе не е гладно, ако суче всеки път, когато подаде сигнал, че иска да бъде хранено. Да, коластрата е малко, но и стомахчето е колкото черешка. С други думи, стига и е достатъчно. Заблудата за „недохраненост“ идва от естествените етапи на адаптация, през които преминава бебето. Един такъв момент е физиологичното спадане на теглото, поради големи водни загуби, които търпи новороденото. За съжаление, прочита на този спад на теглото в нашите болници е малко клиширан и почти няма бебе, на което да не се предложи добавка. Това е повод майката да остане с грешното впечатление, че коластрата е недостатъна като храна. Важно е обаче да се подчертае, че според документи, публикувани на сайта на СЗО изключително кърмените бебета възвръщат рожденното си тегло към втората седмица. Ето защо жените не бива да бързат с добавките, ако няма строги медицински индикации за това. И нека помнят, че задачата на коластрата не е толкова да храни, колкото да защитава. Това я прави безценна храна в старта на живота.\r\n \r\n", "date": "2018.03.23", "title": "Бебето се роди, а кърма няма! Ами сега?"}
{"url": "https://www.dnes.bg/obshtestvo/2018/03/23/eksshefyt-na-nim-podpisval-dogovori-s-dyshteria-si.371606", "text": "Като директор на Националния исторически музей Божидар Димитров е бил в конфликт на интереси заради сключването на два договора с дъщеря си и с племенниците си през 2015 г. Това е установила Комисията за противодействие на корупцията и за отнемане на незаконно придобитото имущество със свое решение.\r\nДимитров бе директор на културната институция до късната есен на миналата година, когато се пенсионира след 16 години начело на НИМ. Наскоро той основа свое движение и го нарече \"Кан Кубрат\", като се обяви за президентска република.\r\nКомисията се е самосезирала от публикация в медиите, че НИМ има договорни отношения с търговското дружество \"Акшаена -2007\" ООД, в което собственици са дъщерята на Димитров - Мария и племенниците му.\r\r\n                    \r\n                    От проверката става ясно, че през април 2015 г. директорът на НИМ е подписал договор с фирмата, собственост на дъщеря му и племенниците му за изработването на каталог на колекция в тираж от 1000 броя на стойност 19 800 лв. и срок за изпълнение септември 2015 г. Това съобщиха от комисията. \r\nВъпреки че в договора е предвидено половината от сумата да се плати авансово, а другата половина – 5 дни след предаването на готовите каталози, второто плащане е извършено два месеца след първото. И двете платежни нареждания са подписани от Божидар Димитров.\r\nСъщевременно музеят е получил само половината от поръчаните и заплатени каталози и то през октомври 2017 г. – т.е. повече от две години след срока в договора. По преписката не е представен протокол за предаване на останалата част от каталозите до пълния тираж от 1000 бройки. В хода на проверката не са установени данни и за представяне на колекцията в музея.\r\nПак през 2015 г. директорът на НИМ е подписал и втори договор със същата фирма - за печатно издание в тираж от 1000 броя на стойност 15 000 лева. В двумесечния срок по договора фирмата е предала всичките бройки и е получила цялото плащане, като платежните нареждания са подписани от Божидар Димитров.\r\nСпоред Вътрешните правила за финансово управление и контрол в НИМ директорът на музея е имал правото да упълномощи свой заместник да подпише договорите, като по този начин си направи самоотвод от вземане на решение в конфликт на интереси, но не го е направил. При нито един от двата договора няма подадена и декларация за конфликт на интереси.\r\nКомисията не е установила конфликт на интереси по отношение на \"Сдружение Плиска\", тъй като между НИМ и сдружението не са подписвани договори.", "date": "2018.03.23", "title": "Ексшефът на НИМ подписвал договори с дъщеря си"}
{"url": "https://www.dnes.bg/politika/2018/03/23/radev-kym-erdogan-predlagam-sreshta-prez-iuli-v-briuksel.371610", "text": "Президентът Румен Радев изпрати писмо до президента на Република Турция Реджеп Тайип Ердоган в отговор на сърдечните поздравления от неговия турски колега по повод националния празник на страната ни, както и на отправената покана за провеждане в близко бъдеще на среща на най-високо равнище между президентите на двете държави, съобщи прессекретариатът на държавния глава. \r\n\"Споделям изразеното от Вас желание да проведем лична среща в близко бъдеще. В тази връзка предлагам тя да се състои в рамките на предстоящата Среща на върха на НАТО през юли т.г. в Брюксел, където ще имаме възможност да обсъдим по-задълбочено развитието на сътрудничеството и диалога на най-високо равнище между нашите страни\", се казва в писмото на българския президент до неговия турски колега.\r\n ", "date": "2018.03.23", "title": "Радев към Ердоган: Предлагам среща през юли в Брюксел"}
{"url": "https://www.dnes.bg/sofia/2018/03/23/perforatoryt-v-istoriiata-tiket-sistemata-trygva-2020-a.371609", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСофия e на път да замени окончателно хартиените билети в градския транспорт с нова електронна система за таксуване, обяви директорът на Центъра за градска мобилност Християн Петров.\r\nТаксуването ще е базирано на времето и разстоянието на пътуването. Очаква се 6 месеца след влизане в сила на системата, перфораторът да остане в историята.\n\n\r\nНовата тикет система ще заработи най-рано в началото на 2020-а. Кандидатите са 10 и според ръководството на ЦГМ те са \"многo сериозни\".\r\nСтава въпрос за австрийски, германски, турски, корейски, испански и полски фирми.\r\r\n                    \r\n                    Комисия, сформирана към Столичната община, има 3 месеца, за да оцени офертите. 15 са членовете, като 7 от тях са общински съветници.\r\nКомпанията, която ще бъде избрана, ще има задължението да поддържа системата в рамките на 10 години, за което ще получава месечно възнаграждение.\r\nПрогнозната сума на проекта е около 88 млн. лева, съобщи .", "date": "2018.03.23", "title": "Перфораторът – в историята! Тикет системата тръгва 2020-а"}
{"url": "https://www.dnes.bg/balkani/2018/03/23/gornamakedonija-e-nepriemlivo-ime-za-skopie.371643", "text": "Македонският външен министър Никола Димитров открито призна, че предложението на Атина за слято име на държавата без превод не е реално решение на спора за името. \r\n\"Не може да се каже, че е съставно името с някакво определение, съдържащо думата Македония, ако имаме една дума\", каза Димитров в отговор на журналистически въпрос  по гръцкото предложение за слято име в оригинал, без превод, каквото е предложението \"Gornamakedonija\".\r\n\"Трудно е да се аргументира, че това е съставно име, ако имаме една дума. Трудно ми е да кажа това на моя народ\", допълни Димитров. \r\n\"Мога да намеря много аргументи да обясня защо това вероятно не е най-добрата посока\", посочи още той. \r\r\n                    \r\n                    Външните министри на Македония Никола Димитров и на Гърция Никос Кодзиас, който е на посещение в Скопие, заявиха, че полагат усилия за намиране на компромисно решение за новото име на Македония, което ще осигури мир и стабилност и което няма да унизи никого, предаде АлсатМ.\r\nДимитров и Кодзиас ще разговарят идната седмица във Виена с посредничеството на пратеника на ООН Матю Нимиц. \r\n ", "date": "2018.03.23", "title": "\"Gornamakedonija\" е неприемливо име за Скопие"}
{"url": "https://www.dnes.bg/obshtestvo/2018/03/23/nankov-za-snega-obstanovkata-e-normalna-no-zima-e.371619", "text": "Регионалният министър Николай Нанков заяви, че обстановката в страната е нормална, но при зимни условия.\r\n\"Когато има сняг, говорим за придвижване при зимни условия. Като си правим планове да пътуваме от София до Бургас за 3 часа, предвидете си още един. Обстановката при зимни условия не е при нормални такива - хлъзгав е пътят. И почистен, той е преовлажнен, образува се лед\", коментира Нанков.\r\nТой допълни, че временно се ограничава тежкотоварното движение по автомагистрали и главни пътища, за да могат снегорините да си свършат работата качествено. \r\nНанков допълни, че ако има нужда и тежки снегонавявания, каквито са прогнозите, може да се затварят и цели участъци в Североизточна България.\r\r\n                    \r\n                    \"Критична обстановка няма. Има затворени старопланински проходи, временно ограничаваме движението по проходите и автомагистралите. В Рило-Родопския масив ще имаме по-обилни снеговалежи, и в цяла Северна България. Там ще насочим усилията\", допълни регионалният министър.\r\nТой отново призова шофьорите да гледат прогнозата преди да тръгнат на път, да следят сайта на АПИ за пътната обстановка и да карат внимателно. \n\r\n ", "date": "2018.03.23", "title": "Нанков за снега: Обстановката е нормална, но... зима е!"}
{"url": "https://www.dnes.bg/notifikacii/2018/03/23/napadateliat-vzel-zalojnici-vyv-franciia-zastrelian.371649", "text": "Похитителят, който взе заложници в супермаркет в южния френски град Треб, е бил застрелян при щурм на полицията.\r\nПреди извършването на терористичните актове в Каркасон и Треб, в Южна Франция въоръженията терорист е откраднал автомобил, ранявайки собственика му.\n\n\n\r\nПо данни на медиите нападателят е стрелял няколко пъти срещу шофьора. За състоянието на водача на автомобила не се съобщава нищо. След като откраднал колата, терористът отишъл в Каркасон, приближил до група полицаи и открил огън срещу тях, ранявайки един полицай.\r\nСлед това терористът отишъл в намиращия се наблизо град Треб. В супермаркет там той открил огън и взел заложници. По непотвърдена информация трима души са загинали.\rМалко по-късно заложниците бяха освободени.\r\nПохитителят се е представил като член на \"Ислямска държава\". Бил е поискал освобождаването на арестувания за атентатите в Париж от 2015 г. Салах Абдеслам.\r\nЗаподозрян за вземането на заложници е мароканец на около 30 години, следен за ислямистка радикализация, каза за АФП източник, близък до разследването.\n\r\n ", "date": "2018.03.23", "title": "Нападателят, взел заложници във Франция, застрелян"}
{"url": "https://www.dnes.bg/politika/2018/03/23/borchovete-na-bolnicite-500-mln-trupani-s-godini.371646", "text": "Задълженията на болниците в страната достигат 500 милиона лева. В тези в най-тежко финансовото положение вече се прилагат оздравителни планове. Така се работи в Ловеч, Враца, а вероятно през следващата седмица ще бъде направена подобна стъпка и в Националната кардиологична болница, съобщи във Варна здравният министър Кирил Ананиев.\n\n\r\nДо края на май за обществено обсъждане ще бъдат предложени нови варианти за управление на здравеопазването.\n\r\nПо думите му вече са готови два варианта, като се работи и по трети. \n\r\nАнаниев уточни, че нито една от разработките няма да предвиди резки промени, тъй като системата е консервативна и не бива да се подлага на трусове.\r\r\n                    \r\n                    Той допълни, че за обслужването на здравнонеосигурените пациенти вероятно ще бъде създаден специален фонд, който да поеме този тип разходи.\r\nДо края на следващата седмица министерството ще бъде готово с общи правила за финансово управление и контрол на държавните болници, допълни министърът.\r\nПо думите му разработката ще бъде предложена и на общините, които могат я прилагат в здравните заведения, които управляват. Ананиев каза още, че до края на годината трябва да бъде готов проектът за национална здравна електронна система.\r\nПо думите му това ще даде възможност през 2019 г. да започне възлагането на обществените поръчки по изпълнението на проекта.\n\r\nЗа изчистването на задълженията на Здравната каса към чуждестранни партньори от 133 милиона лева, Ананиев посочи, че 73 милиона ще бъдат разплатени от бюджета на НЗОК тази година. За останалите дългове се водят разговори за разсрочено плащане.", "date": "2018.03.23", "title": "Борчовете на болниците – 500 млн., трупани с години  "}
{"url": "https://www.dnes.bg/obshtestvo/2018/03/23/svetyt-utre-digitalizaciia-no-ne-i-bez-choveka.371613", "text": "Министърът на образованието и науката Красимир Вълчев заяви, че днес, когато сме пред прогнозите голяма част от професиите да бъдат заменени от машини, е важно да се знае, че професиите, свързани с грижата за човека, с работата с хората и с разбирането им, няма да бъдат заменени.\n\n\n\n\r\nВ лекция в Софийския университет \"Св. Климент Охридски\" Вълчев подчерта, че освен да се акцентира върху дигиталните умения, трябва да се акцентира и на хуманитарните специалности.\r\nПо думите му бъдещето ни като страна зависи от това не толкова дали ще бъдем държава с малко или голямо население, а с образовани учители. Ако има добри учители, всички ще имат по-добри резултати, както и ако по-добрите ученици стават учители. \r\n                    \r\n                    \r\nСпоред Вълчев е трудно да се говори за бъдещето и образованието, защото в образователната система има ученици, които ще бъдат на пазара на труда и след 50 години. \n\r\n\"Не знаем какъв ще е пазарът на труда, вероятно и футуролозите не знаят, а в същото време образованието е система на бъдещето\", коментира Вълчев, цитиран от БТА.\n\r\nТой допълни, че ще се появяват нови неравенства, а образованието трябва да е \"асансьор\", който да преодолява неравенствата между различните социални нива. По думите на Вълчев днес говорим за \"дигитални неравенства\" като неравенства в ползването на технологии, а скоро ще се говори за неравенства между \"дигитални създатели\" и \"дигитални ползватели\". Икономиката ще зависи от това къде има повече хора, които създават и управляват машини на високо ниво, каза Вълчев и допълни, че в тази посока трябва да се развива образованието.\n\r\nВече говорим за софтуерни умения още от детската градина и сме започнали промени в образователните програми с вплитането на дигиталните компетентности във всички часове и дейности по интереси. Според образователния министър вече се говори за обучение чрез информационни и комуникационни технологии или обучение за ИКТ, като когато се мисли за \"дигитални създатели\", някои страни правят крачка назад в обучението чрез информационни технологии, защото се търси оптималната доза, която да развие творчеството на децата.\n\r\nСоциалният министър Бисер Петков също подкрепя тезата, че когато се говори за бъдещето на труда е все едно да се гледа на \"кристална топка\". Той сподели тезата на лидера на КНСБ Пламен Димитров, че понякога темпото на дигитализация е въпрос и на политически избор. Петков посочи, че се създават качествено нови работни места, като по-податливи на изчезване са най-вече работните места в рутинни дейности и тези, които изискват ниска степен на квалификация, като най-отчетливо се вижда това в земеделието. \n\r\nСоциалният министър допълни, че средноевропейският работник в рамките на трудовия си живот прави около 10 кариерни прехода и по-голямата гъвкавост създава нови форми на заетост.\n\r\nПо данни на ЕК около 40 процента от европейските работници са заети в т.нар. \"нестандартни форми на заетост\", като работят в интернет платформи, на непълно работно време, споделят колективно определена работа или са на договор на т.нар. нулева заетост - по заявка на работодателя. \n\r\nЗа тях ЕК е направила законодателно предложение да се приеме нова директива за предвидими и прозрачни условия на труд, като по оценка на Комисията около 3 млн. работници от ЕС, заети в такива форми на заетост, при започване на работа трябва да получат достатъчно информация за условията, максималния срок на изпитателен период, и задължителните изисквания за уменията и преквалификацията на работника. \n\r\nМинистърът отбеляза, че вече професионалният профил на работната сила трябва да е такъв, че да има по-висока професионална квалификация, но и умения за общуване, творческо мислене и вземане на решения. Той припомни изказване на еврокомисаря Мария Габриел, че само след 2 години 90 процента от работните места ще изискват основни цифрови умения. \n\r\n\"Вече говорим не само за пазар на труда, базиран на професиите, а за такъв, базиран на уменията\", заяви социалният министър.\n\r\nСпоред лидера на КНСБ Пламен Димитров около скандалите за изтичането на лични данни е важно да се припомни, че бъдещето зависи от регулацията и прозрачността на управлението на технологиите, както и от разпределянето на печалбата. \n\r\n\"Пазарът на труда в развиващите се страни, включително и България, е далеч по-негативно влияещ се от дигиталните трансформации\", отбеляза Димитров.", "date": "2018.03.23", "title": "Светът утре: Дигитализация, но не и без човека!"}
{"url": "https://www.dnes.bg/notifikacii/2018/03/23/snimkite-koito-nikoi-ne-triabva-da-vijda-gradejyt-na-stounhendj.371629", "text": "\n\r\n\n\r\nСтоунхендж привлича всяка година милиони туристи. Той е най-известният мегалитен паметник в света – кромлех с диаметър около 100 метра. Намира се в средата на равнината Солсбъри, графство Уилтшър, Великобритания. Строителството на рова и землената част е датирано около 30 век пр. Хр., а на каменното съоръжение към 24 – 21 век пр. Хр. \r\nТози древен паметник е свързван с множество загадки, но една от тайните е изненадваща - стоящите камъни, които виждаме днес, са били инсталирани преди повече от 50 години, след многобройни реставрации, които продължават повече от век.\rСпоред ново проучване, направено от археолози и геолози от Университетския колеж в Лондон, камъните са били донесени от хълмовете Присъли Хилс, в окръг Пемброукшър. Това място се намира на 225 километра от паметника, а процесът на транспортиране на камъните продължава от 20-те години на миналия век. За съжаление, изследователите не са в състояние да посочат точното местоположение, от което са били взети тези камъни.\r\nПовечето хора обаче не знаят, че известният Стоунхендж, който виждаме днес, в действителност е възстановен няколко пъти. Както снимки, така и видео доказателства потвърждават, че камъните действително са били инсталирани там само преди 50 години. С други думи, това е \"римейк\".\r\nСайтът ancient-code.com твърди, че паметникът, който виждаме днес, е възстановен през 1901 година. Тогава процесът на възстановяване довел до голямо възмущение и поради това рядко се споменавал в официални източници.\r\nУилям Гауланд наблюдава първото основно възстановяване на паметника, което включва промяна в позицията и фиксиране с бетон на камък № 56, тъй като е щял да падне. Изправяйки камъка, той го премества на около половин метър от първоначалната му позиция.\r\nПо време на реставрация през 1920 г. Уилям Хаули разкопава близо до Old Sarum и открива отделна структура от шест камъка с наклон навън. През 40-те и 50-те години Ричард Аткинсън, Стюарт Пигът и Джон Ф. Стоун извършили многократни разкопки на това място.\r\nПрез 1958 г. камъните отново са възстановени - три от Камъните на Сарсен (Sarsen Stones) се преместват и се инсталират на специално подготвени площадки. Последното възстановяване е извършено през 1963 г., след като камък номер 23 от кръга на Сарсен пада.\r\nАвторът на множество статии за Стоунхендж Кристофър Чипиндейл признава: \"Нищо от онова, което виждаме в Стоунхендж, не е останало недокоснато\".\r\nДруг изследовател - студентът Брайън Едуардс, пък откри редки снимки на Стоунхендж: \"Твърде дълго хората са били в неведение за възстановяването на Стоунхендж. Учуден съм от това, колко малко хора знаят за това и е страхотно, че в учебниците ще бъде разказана цялата история за този обект\".", "date": "2018.03.23", "title": "Снимките, които никой не трябва да вижда! Градежът на Стоунхендж"}
{"url": "https://www.dnes.bg/index/2018/03/23/deniat-v-snimki-23-mart.371655", "text": "\n", "date": "2018.03.23", "title": "Денят в снимки – 23 март"}
{"url": "https://www.dnes.bg/notifikacii/2018/03/23/vseki-10-tyrgovec-mami-danychnite-ne-vinagi-uspeshno.371638", "text": "Статистиката на проверките на НАП показва, че всеки десети търговец е нарушител. Колкото се увеличават проверките, толкова повече нарушения се откриват, обясни финансовият министър Владислав Горанов по време на парламентарния контрол.\n\n\r\nОсновните нарушения са разлика в касовата наличност, неиздаване на касов бон и липса на фискално устройство.\r\nОт 2 януари до 15 март НАП е направила 3544 проверки в търговски обекти и хотели в зимните курорти. \r\nСред тях са 290 наблюдения на обекти с продължителност от 2 до 8 часа и 135 съвместни проверки с МВР. \r\nПри тях са установени 373 нарушения на данъчно законодателство. След тези проверки са запечатани 236 обекта. \r\nИнформация за глобите и санкциите още не може да се даде, защото има административни процедури, каза Горанов. \r\nЗапечатването на обектите и качването им в регистър дава резултати и се надявам скоро да докладваме нарушения под десет процента, допълни финансовият министър.", "date": "2018.03.23", "title": "Всеки 10 търговец мами данъчните, не винаги успешно! "}
{"url": "https://www.dnes.bg/stranata/2018/03/23/zaradi-snega-bedstveno-polojenie-vyv-vidinsko.371665", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБедствено положение обявиха във Видинско. 13 населени места са откъснати от света заради снега, съобщава . \r\nВ няколко от тях е имало проблем с електрозахранването тази сутрин. В Сланотрън една от помпените станции е спряла работа. \r\nОт напоителни системи алармират, че в момента работи аварийна помпена станция, а ако от ЧЕЗ не възстановят електрозахранването, аварийната станция може да работи най-късно до събота. \r\nВсички екипи са на терен и се опитват да овладеят ситуацията, към момента няма сигнали за бедстващи хора.", "date": "2018.03.23", "title": "Заради снега: Бедствено положение във Видинско"}
