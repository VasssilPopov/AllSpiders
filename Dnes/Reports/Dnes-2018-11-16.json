{"url": "https://www.dnes.bg/obshtestvo/2018/11/16/prezrenie-kym-naroda-opiiani-li-vlastta-valeri-simeonov.393880", "text": "\"Властта опиянява. Губи се чувството за лимит и граница. Подобно презрение към народа, каквото демонстрира Валери Симеонов, не е адекватно. Дори е обидно, обществото има право да протестира\", каза в студиото на \"Денят ON AIR\" главният редактор на вестник \"Български лекар\" д-р Тотко Найденов.\n\n\r\nПовод за думите му стана новината, че вицепремиерът Симеонов е подал оставка, а премиерът Борисов я е приел.\n\r\nОставката на вицепремиера идва след няколко седмици протести, предизвикани от изказването на Симеонов, с което той нарече протестиращите майки на деца с увреждания \"кресливи жени\" с \"уж болни деца\".\n                    \n                    \n                \r\nПред  д-р Тотко Найденов коментира още темата за средната продължителност на живота в България.\n\r\nПоследните проучвания показват, че при мъжете тя е 71,3 години, докато при жените със 7 години по-висока - 78,4 години. За жителите в градовете тя е 75,6 години, а за населението в селата – 72,8 години.\n\r\n\"Водим класацията за най-ниска средна продължителност на живота в Европа, защото нямаме здравно възпитание. Тровим се с цигари, около 48% както от мъжете, така и от жените у нас пушат, а това, което оказва най-голямо влияние е стресът\", посочи д-р Найденов.\n\r\nИ отбеляза още, че нерационалното хранене също е голям враг.\n\r\n\"Българинът яде твърде много пържено. Продуктите трябва само да се пекат или варят. Прекалява се и с плодовете, повече от 200 грама на ден не са препоръчителни, защото фруктозата в тях вдига кръвната захар. Освен това хората търсят евтиното. А то то не е здравословно. И оттам - ето ти го рака на дебелото черво\" отсече Тотко Найденов.\n\r\n ", "date": "2018.11.16", "title": "Презрение към народа: Опияни ли властта Валери Симеонов?"}
{"url": "https://www.dnes.bg/politika/2018/11/16/simeonov-ne-iska-da-e-vodenichen-kamyk-za-kabineta-trygvam-si-sam.393877", "text": "Вицепремиерът Валери Симеонов обяви, че подава оставка заради продължаваща срещу него медийна кампания.\r\nТой обясни, че не иска да тежи на правителството \"като воденичен камък\" и да бъде причина за протестите в страната.\n\r\n\"Продължението на тази кампания поставя акцент не върху моята личност в качеството ми на поста, който заемам, а и върху народни представители от НФСБ с частично публикуване на изказване, вадене от контекста и вменяването на вина на мои съпартийци\", заяви Симеонов на брифинг в Министерския съвет.\r\n\"Тази кампания удря върху авторитета на правителството и се превръща в пречка за нормалното функциониране на сегашното управление, което аз не мога да си позволя\", заяви вицепремиерът.\r\n                    \n                    \n                Симеонов посочи, че става въпрос за управлението на България, което той определи като изключително успешно.\r\n\"Аз не мога да си позволя да тежа като воденичен камък, създавайки предпоставки за протести\", посочи Симеонов. \n\r\nТой допълни, че оставката му е най-правилната стъпка от морална гледна точка и не иска да създава проблеми на ГЕРБ и \"Обединените патриоти\".\r\n\"Не ми е детската мечта да бъда вицепремиер, и аз съм заел този пост единствено и само защото моите партньори настояваха\", заяви още Симеонов. \n\r\n\"Хайде сега да видим като си подаде оставката вицепремиера Валери Симеонов дали ще продължават протестите?\", попита той.\n\r\nВицепремиерът в оставка заяви, че не е \"стандартен политик\", и че човек трябва да е деен и ефективен във всяко нещо, с което се захване. \n\r\nСимеонов обясни, че оставката му е консултирана и с ПГ на Обединени патриоти, както и с Красимир Каракачанов. \n\r\nВицепремиерът приключи с думите \"борбата продължава\" и заяви, че основанието за радост в неговите опоненти е преждевременно.", "date": "2018.11.16", "title": "Симеонов не иска да е \"воденичен камък\" за кабинета: Тръгвам си сам!"}
{"url": "https://www.dnes.bg/snimka-na-denia/2018/11/16/zastudiavaneto-prodyljava-padat-oshte-temperaturite.393861", "text": "Застудяването ще продължи и през следващото денонощие, като температурите ще достигнат и под нормите. Това съобщиха от Националния институт по метеорология и хидрология (НИМХ).\r\nВ Североизточна България превалява слаб сняг в районите на Разград и Добрич.\r\nПо планините към 14.00 часа не вали сняг, облачно и мъгливо е. На връх Ботев е най-високата снежна покривка – 13 сантиметра.\r\nТемпературите в Североизточна България се понижават – между нула и един градус. \r\nВ останалата част от страната температурите са между три и осем градуса. \r\nНай-високи са в крайните югозападни райони, където има разкъсване на облачността – до 13 - 14 градуса в Благоевград и Сандански.", "date": "2018.11.16", "title": "Застудяването продължава, падат още температурите"}
{"url": "https://www.dnes.bg/balkani/2018/11/16/moje-li-otsystvashtiiat-gruevski-da-svali-prisystvashtiia-zaev.393798", "text": "Фактът, че измина пети ден без официална публична информация за фактическите обстоятелства около бягството на Никола Груевски от страната ми говори, че или става дума за пълна неспособност на компетентните служби за възстановка на тези събития, или за абсолютно несправяне с информирането на обществеността за тези обстоятелства, или че управляващите по някакъв начин са замесени в неговото бягство, тоест някой се опитва да \"накисне\" някого за това. Възможна е и някаква комбинация от тези три възможности, пише Сашо Орданоски, Слободен печат.\n\r\nПървото правило във всеки наръчник за управление на кризи, а тази заплашва да застраши по-нататъшното доверие в тази власт, е че при която и да било криза /от сваляне на самолет през борсова драма до любовна афера или атентат срещу президент/ много спешно трябва да се възстанови фактическата ситуация /дори ако картината на събитията не е пълна/. \n                    \n                    \n                \r\nСлед това тази фактическа ситуация колкото може по-бързо и по-прозрачно да се оповести /това се нарича контрол на публичния наратив/, за да се предотвратят допълнителните щети, които неинформираната и любопитна общественост ще прави по отношение на кризата - чрез спекулации, оговаряне, дезинформации, разпространение на лъжи и различна пропаганда, което само усложнява ситуацията за отговорните, които трябва да управляват тази криза.\n\r\nТази власт, бие на очи, не го прави. С всеки изминал час се увеличава броят на онези, които мислят, че Зоран Заев се е договорил с Никола Груевски безпрепятствено да избяга от страната.\n\n\n\n\r\nУправляващите като че не разбират, че когато в социалните мрежи се появят стотици подигравки по твой адрес, нищо не може да бъде същото като преди това. Питайте Груйо /във Facebook/, той падна така след десетина години твърдо автократично управление, а не онези стърчиопашки от СДСМ, които дори да паднат от лодка насред езеро, и водата няма да улучат.\n\r\nВсички обстоятелства, известни на обществото, сочат, че бягството на Груевски не е моментно решение на осъдения, а е операция, подготвяна дълго време, с подкрепата на местни и чуждестранни елементи и цели чуждестранни служби, които очевидно са помогнали за бягството не само извън границите на държавата Македония. \n\r\nВсички признаци сочат, че това са хора, замесени и в редица предишни груби нарушения на правната система и системата за сигурност на страната, но продължават да са толерирани в безпрепятствената си дейност за подкопаване на конституционния ред в Македония. Някои от тези хора са в униформи или на държавни постове, платени от бюджета на една държава. Да констатираме: и тази им машинация беше успешна, може би повече, отколкото са се надявали.\n\r\nВижте: акция \"Сабя\" правите преди или след атентат срещу премиер, противопожарни апарати си доставяте преди или след пожар. Само щетите са различни. Мисля, че преди някой месец квалифицирах този стил на Заев като \"лигавене\" в четири посоки.\n\r\nТака например, ако спешно се определя мярка арест за Миле Янакиевски и Кирил Божиновски, защото \"планирали да напуснат страната по същия начин като Груевски\", акцентът в тази официална информация е върху \"същия начин\" на подготвителните действия. Тогава някой трябва да обясни на обществото какво е подразбирал този \"план\", същият като онзи на Груевски?\n\r\nТази спешна \"съдебномедицинска активност\" е единственият път за възстановяване на доверието на обществото, независимо, че някой функционер ще излезе виновен за невзетите или закъснели \"мерки и действия\".\n\r\nИма голяма ирония в това, че с храброто си бягство, а не със страхливото си присъствие в Македония Груевски може и да свали правителството на Заев. Да се скъсаш от смях! Не съм чувал за по-евтина операция за рушенето на една власт.\n\r\n/БТА/", "date": "2018.11.16", "title": "Може ли отсъстващият Груевски да свали присъстващия Заев? "}
{"url": "https://www.dnes.bg/politika/2018/11/16/podadena-ostavka-prieta-ostavka-simeonov-si-otiva.393878", "text": "Премиерът Бойко Борисов е приел оставката на вицепремиера Валери Симеонов. Това съобщиха от правителствената информационна служба. \n\n\r\nПо-рано тази вечер Валери Симеонов подаде оставката си като вицепремиер. Това се случи след седмици на протести, предизвикани от изказването му, с което той нарече протестиращите майки \"кресливи жени с уж болни деца\". \r\nВицепремиерът депозира днес оставката си, подчертавайки че това е лично негово решение и е свързано с нежеланието му да става повод за напрежение в управлението, посочиха от правителствената информационна служба.", "date": "2018.11.16", "title": "Подадена оставка – приета оставка! Симеонов си отива "}
{"url": "https://www.dnes.bg/za-da-se-razbirame/2018/11/16/vezni-ili-raci-koi-zodii-spazvat-obeshtaniiata-si.393838", "text": "От време на време всеки от нас поема ангажименти, които не може да изпълни в срок. И си позволява в някакъв момент да си послужи с лъжи, за да не се изложи, например. Или от страх да не изпусна тази възможност. Тези лъжи в никакъв случай не са злонамерени, просто искаме да запазим своето положение. \r\nПросто някои хора изпитват трудности да спазват обещания, да изпълняват поетите ангажименти или да пазят тайни.\r\nИма пет зодии, които го правят по-често. Ако започвате с тях общ бизнес или решите да правите някакъв проект - имайте го предвид.\r\n\r\nРакът не те лъже в момента на обещанието. И те не са ненадеждни хора или измамници. Просто техните стремежи и цели се променят много бързо. И при тях водещи са емоциите и чувствата. Един Рак може да ви е обещал помощ в понеделник, а в петък той да се занимава с цялата си страст с нещо друго. \r\n                    \n                    \n                \r\nАко Везни ви обещаят нещо и не го изпълнят, най-вероятно те просто са надценили собствените си способности. Като нерешителен въздушен знак, който иска да поддържа хармония и да не разваля взаимоотношенията с никого, Везните се ангажират прекалено много. Те са добре запознати с бързо променящата се среда и света на възможностите и имат добър потенциал. Провалите при тях се дължат на претоварване.\r\n\r\nВодолеят прави добро и го хвърля във водата. Понякога е твърде зает да спасява света и всъщност към водата политат неговия живот, работа, приятели и семейство.\r\n\r\n ", "date": "2018.11.16", "title": "Везни или Раци? Кои зодии спазват обещанията си?"}
{"url": "https://www.dnes.bg/crime/2018/11/16/policai-zakopchaha-18-godishen-psuval-gi-i-gi-obijdal.393868", "text": "Задържаха 18-годишен младеж от Горна Оряховица за изричане на обидни думи и закани спрямо полицейски служители, съобщиха от полицията във Велико Търново. \r\nТази нощ в 01.30 часа при посещаване на сигнал за нарушаване на нощната тишина в град Горна Оряховица пред адреса е установен 18-годишен младеж от същия град, известен на полицията. \r\nПо време на проверка той изричал обидни думи, псувни и закани спрямо униформените служители. \r\nПри опит да бъде задържан, той е оказал съпротива. \r\nОтведен е в полицейския арест за срок до 24 часа. Срещу него е започнато бързо производство.", "date": "2018.11.16", "title": "Полицаи закопчаха 18-годишен, псувал ги и ги обиждал"}
{"url": "https://www.dnes.bg/blizak-iztok/2018/11/16/moskva-otchete-270-hil-siriici-se-vyrnali-u-doma.393873", "text": "Близо 270 000 сирийски бежанци са се завърнали в страната си през последните месеци, съобщи генерал Михаил Мизинцев - шеф на Националния център за управление на отбраната, цитиран от Асошиейтед прес.\r\nОбщо в родните си места отпреди войната са се върнали над милион и половина сирийски бежанци като 1 250 000 са вътрешно разселени лица, а над 268 000 са се върнали от чужбина, заяви руският военен представител. Според него в момента се наблюдава активно движение както на сирийско-ливанската граница, така и на йорданската. \n\r\nКато пример Мизинцев посочи, че само през граничния пункт Насиб от Йордания в Сирия се връщат големи групи от по няколко хиляди човека всеки ден.\n\r\nМосква и властите в Дамаск насърчават бежанците да се завръщат, като ги уверяват, че боевете са стихнали, отбелязва АП.\n                    \n                    \n                \r\nЗападните правителства обаче твърдят, че е твърде рано да се стимулира завръщането им поради страх от репресии срещу тях в контролираните от правителството територии при липсата на цялостно политическо споразумение за бъдещето на Сирия.\r\n/БТА/", "date": "2018.11.16", "title": "Москва отчете: 270 хил. сирийци се върнали у дома"}
{"url": "https://www.dnes.bg/zvezdi/2018/11/16/ubiecyt-na-djon-lenyn-veche-znam-kakvo-e-sram.393831", "text": "На 8 декември 1980 година Марк Дейвид Чапман застрелва Джон Ленън само час, след като е взел автографа му. И се превръща в един от най-мразените хора на Земята.\r\nБлизо 38 години след най-черният ден в историята на музиката, Чапман за пореден път иска да бъде освободен от затвора. И за пореден път му отказват. В защита обаче той прави шокиращо признание: \"Вече знам какво е срам!\"\r\nНа десетият си опит да прекрати излежаването на доживотната си присъда, убиецът най-накрая изрази минимално съжаление от това, което е сторил. Ако излезе от затвора сега, той би живял като цар. Макар и зад решетките, Чапман е натрупал солидно богатство от даването на интервюта и писането на книги.\r\n                    \n                    \n                \"Преди 30 години не чувствах срам, но сега знам какво е. Това е моментът, в който покриваш лицето си и, знаете, не можеш да помолиш за нищо\", допълва той, макар да е абсолютно ясно, че желанието му е да излезе от затвора.\r\nЧапман разкри още, че е водил вътрешна война. В началото на деня той все още е смятал Ленън за велик и не бил сигурен дали трябва да продължи с плана си.\r\n\"Ала вече бях стигнал прекалено далеч. По едно време си казах: \"Хей, човече, вече имаш албума. Прибирай се\", но нямаше никакъв шанс да си отида вкъщи\", разказва Чапман за онзи черен осми декември.\r\nСлед всяко изслушване на убиеца, нови и нови детайли около това, какво си е мислел преди и след като е застрелял Ленън, биват разкрити. Той не отрича, че деянието му е било \"безсмислено\" и \"болката, която е причинил, ще съществува, дори и след като умре\", ала макар че не изпитвал абсолютно никаква враждебност и омраза към Бийтъла, напълнил пистолета си с подсилени куршуми: \"Исках да съм сигурен, че ще умре веднага. Точно след изстрела се притесних, че той въобще не е страдал\".\r\nДнес Чапман се е отдал на чистене, рисуване, и махане на восък от пода на затворническата църква. Споделя, че е оставил жаждата си за известност в миналото и се е отдал напълно на Исус. Обещава, че през 2020 г. ще се пробва да излезе от затвора отново, но едва ли ще бъде пуснат на свобода. Не само защото разкаянието, което изпитва, съмнява съдиите, но и факта, че разгневената тълпа фенове на Биийтълс ще намерят начин да го накарат да си плати за злодеянието... със собствения си живот.", "date": "2018.11.16", "title": "Убиецът на Джон Ленън: Вече знам какво е срам!"}
{"url": "https://www.dnes.bg/akoshtete-vqrvaite/2018/11/16/3-priznaka-che-imate-nujda-ot-raznoobrazie-vyv-vryzkata.393815", "text": "Продължителните връзки понякога могат да станат леко скучни. Партньорите вече се познават много добре, изживяли са доста неща заедно, ходили са на различни места, опитвали са да правят много съвместни занимания.\r\nТръпката може да отлита с времето, но това не означава, че връзката трябва да се прекрати, особено ако любовта и уважението между двамата са все така силни.\r\nЕто как да познаете, че отношенията ви са зациклили и връзката става скучна, според Elite Daily.\r\n1. Монотонност\r\n \r\nВече може да предвиждате реакциите и мненията на половинката и това не е лошо. Показва, че наистина имате стабилни отношения. Но рутината изтощава. Не трябва да позволявате вълнението да си отиде. Спрете да правите едни и същи неща всеки път. Ако ходите само на едни и същи места, сменете обстановката - отидете на почивка, посетете повече интересни събития, посещавайте някакви курсове заедно, измислете си игри, които ще са забавни и за двамата. Не трябва срещите ви и времето, прекарано заедно, да включват само питиета, филми, вечери и разходки в близкия парк. Би следвало да сте много по-близки и да можете да се наслаждавате заедно на доста неща, както и да имате желание да си прекарвате по-вълнуващо.\r\n \r\n", "date": "2018.11.16", "title": "3 признака, че имате нужда от разнообразие във връзката"}
{"url": "https://www.dnes.bg/notifikacii/2018/11/16/hoteli-mnogo-rabotnici-malko-a-turisti-ima-li.393879", "text": "Зимният туристически сезон чука на вратата, а от хотелиерския и ресторантьорския бранш алармират, че липсват кадри.\n\r\n\"Имаме десетки хотели и ресторанти, в които има кадри, те си работят. Туризмът е семеен бизнес. Къде няма персонал - където не сме си направили формулата. Имате един човек, който лежи цяла година, догодина го искате енергично да тича и сервира. Пътят е да си професионалист и да работиш\", обясни директорът на Института за анализи и оценки в туризма Румен Драганов.\n\r\n\"Даваме 2,4 млрд. лева, за да отидат на Терминал 2. Бедните българи даваме пари за обучение на нашите деца да отидат да работят в Германия. Едни хубави деца ги изпращаме в чужбина, къщите тук се срутват, селата обезлюдяват...\", алармира от своя страна той пред .\n                \n                \r\nДраганов е на мнение, че сме инвестирали милиарди \"в някакви хотели, в нещо сезонно, с твърдението, че туристите идвали през лятото в България\". Според него сме инвестирали в концепцията \"Балкантурист\" от 1953 година.\n\r\n\"Абсолютно грешна концепция. Презастроихме морето с хотели, които не ни трябват\", подчерта директорът на Института за анализи и оценки в туризма.\n\r\nСпоред него сме направили системата така, че си унищожаваме хората и не сме създали организация бизнесът да поеме дуалното обучение. На страната ни са необходими около 60 нови лифта, смята гостът в предаването \"Денят ON AIR\".\n\r\nРумен Драганов коментира и ексклузивната новина за оставката на вицепремиера Валери Симеонов, която премиерът Бойко Борисов веднага прие. Лидерът на НФСБ хвърли оставка след 26 дни на протести от страна на майките на деца с увреждания и техни съмишленици.\n\r\n\"Оставката на Валери Симеонов не решава проблема на майките на деца с увреждания. Чу и спря шума на Слънчев бряг. Даде глътка вяра на хората от Несебър, Равда и Свети Влас, че някой може да спре това абсолютно беззаконие, което тероризираше местното население и туризма. Той даде много добър пример как държавата трябва да се вслушва в съветите на местното население\", каза Драганов.", "date": "2018.11.16", "title": "Хотели много, работници – малко! А туристи има ли?"}
{"url": "https://www.dnes.bg/stranata/2018/11/16/10-godishno-s-noj-razmahva-go-v-socialen-centyr.393860", "text": "10-годишно момче от социален център в Благоевград размаха нож и заплаши служителите и другите възпитаници. Момчето е заедно с брат си в център за настаняване от семеен тип.\r\nВ четвъртък около 19:00 ч. по време на вечеря, грабнал нож и го размахал. Не е успял обаче да нарани никого. След това пък заплашил да се самоубие.\r\nРаботещи в центъра успели да вземат ножа от ръцете му. След това момчето било откарано за преглед в болницата. През това време брат му пък започнал да буйства и счупил стъклена врата в социалното заведение. Не е ясно от какво е била предизвикана агресия, пише .\r\nМомчето е настанено в социалната услуга на 15 септември тази година от Дирекция \"Социално подпомагане\", съобщиха от общинската администрация.\r\n                    \n                    \n                До този момент то не е проявявало агресия. Детето е изоставено от своите родители. Възможно е реакциите да са породени от този факт, допускат социалните работници.\r\nПредстои да бъде направена обстойна проверка по случая, която ще бъде осъществена съвместно с отдел \"Закрила на детето\".\r\nВ Центъра за настаняване от семеен тип за деца без увреждания работят специалисти с опит, които полагат адекватни грижи за настанените в социалната услуга, поясняват от общината.", "date": "2018.11.16", "title": "10-годишно с нож, размахва го в социален център"}
{"url": "https://www.dnes.bg/temida/2018/11/16/traikov-ne-dokaza-milionite-si-kpkonpi-mu-gi-iska.393859", "text": "\"Антикорупцията\" е внесла иск в Софийски градски съд за отнемане на имущество на бившия министър на икономиката, енергетиката и туризма Трайчо Трайков в размер на 2 372 004 лева.\n\n\r\nКомисията за противодействие на корупцията и за отнемане на незаконно придобитото имущество (КПКОНПИ) е известна още като звено \"Антикорупция\". \r\nВъзраженията на Трайков са били разгледани от комисията, като в по-голямата им част не са били приети.  \r\nДелото вече е разпределено на 4-ти състав - Гражданско отделение.\r\nПрипомняме ви, че проверката на антикорупционния орган, е започнала в началото на 2017 г. Тя е заради обвинението срещу Трайчо Трайков му за продажбата на остатъчния държавен дял на ЕВН. \r\nКъм момента магистратите са запорирали 1/2 от апартамент, ателие, дворно място, паркомясто, акции, както и влогове и депозити на политика. ", "date": "2018.11.16", "title": "Трайков не доказа милионите си, КПКОНПИ му ги иска"}
{"url": "https://www.dnes.bg/science/2018/11/16/kafe-ili-chai-predpochitanieto-e-zakodirano-v-dnk-to.393823", "text": "Всеки от нас познава поне един човек, който много силно обича кафе и такъв, който обича чай. А голяма част от нас попадат в една от двете категории. В повечето случаи, обичащите кафе се разграничават от тези, които пият чай и обратното. Така се оформят два типа хора що се касае до двете напитки - \"кафеджии\" и \"чаяджии\". Кои са повече? Тези, които пият кафе. Все пак кафето е най-продаваната стока в целия свят. Но с какво тези 2 типа хора се различават?\n\r\nПредпочитанието между кафе или чай е въпрос на вкусова генетика. Хората с гени, които увеличават чувствителността към горчивия вкус на кофеин, са склонни да пият кафе. \r\nПиещите чай са по-малко чувствителни към горчивия вкус на кофеин, но имат гени, които увеличават чувствителността към горчивината на други химикали като хинин и пропилтиоурацил, установяват изследователи.\r\n                    \n                    \n                Дълго се смяташе, че хората избягват да ядат горчиви храни и напитки, защото горчивината е индикатор за отрова. Тогава как изобщо харесваме нещо горчиво като кофеина и то толкова много?\n\n\n\r\nУчени в Австралия, Съединените щати и Англия изследваха ДНК-то на повече от 400 000 участници в британската БиБанка, хранилище на генетични данни от медицински изследвания. Изследването е установило, че хората с най-висока генетична предразположеност за откриване на горчивината на кофеин са с 20% по-склонни да пият кафе в големи дози, отколкото тези без повишена чувствителност.\n\r\nОказва се, че обичаме толкова много кафето, защото сме се научили да се наслаждаваме на горчивината на кофеина като знак за въздействието в тялото, което ще получим след консумацията му. Излиза, че любовта към кафето е пристрастяване към ефектите му върху физиологията ни.\n\r\nА пък причината за предпочитание на чай е просто отхвърляне на кафето и горчивината на кофеина.\n\r\nВъпреки че кафето може да натовари метаболизма и няма никаква хранителна стойност, има проучвания, които доказват неговите ползи за здравето. Според тях редовната консумация на кафе може да намали риска от диабет и сърдечносъдови заболявания и не само. \r\n \r\nНо има и други данни, които сочат и негативите от напитката върху здравето. Такъв пример е нарушение на краткосрочната памет. \r\n \r\nОт друга страна, чаят се счита за по-полезна напитка дори и от водата. Учени обясняват, че консумацията на три или повече чаши чай дневно се равнява на консумацията на големи количества вода, а дори може да има и допълнителни ползи за здравето. Те се дължат на съдържанието на полифеноли. \r\n \r\nУчените предполагат, че тези полифеноли са отговорни за намаляване риска от преждевременен летален изход при почитателите на чая.", "date": "2018.11.16", "title": "Кафе или чай? Предпочитанието е закодирано в ДНК-то"}
{"url": "https://www.dnes.bg/stranata/2018/11/16/detska-gradina-v-chernomorec-30-deca-pred-razpad.393830", "text": "\n\r\nПлачевно, покъртително, пред разпад... Такова е състоянието на детската градина в Черноморец, Община Созопол, алармира г-жа А. Стоянова с писмо до Тодор Стамболиев - обществен посредник на Община Бургас.\r\nСградата, в която всеки ден се обучават 30 деца, се нуждае от спешен ремонт. По стените й има пукнатини, някои от които с големина до 4 см.\r\nНе става въпрос за напукване на мазилката, а за конструктивни промени, причинени от пропадане на постройката.\r\nГ-жа Стоянова твърди в сигнала си, че това положение продължава вече  втора година, а на призивите на родителите за ремонт няма отговор.\r\n\"Ако изложените в жалбата до мен факти са достоверни, смятам, че нуждата от бърза реакция е наложителна, а сградата трябва да бъде укрепена и ремонтирана\", уточнява Тодор Стамболиев.\r\n                    \n                    \n                Общественият посрединк изразява надежда, че кметът на Община Созопол Панайот Рейзи ще защити в максимална степен интересите на родителите и ще предприеме незабавни мерки по укрепване на сградата и създаването на безопасни условия за провеждане на занятия за децата.\r\nСигнал е изпратен и до Регионалния инспекторат на МОН в Бургас.", "date": "2018.11.16", "title": "Детска градина в Черноморец (30 деца)... пред разпад"}
{"url": "https://www.dnes.bg/balkani/2018/11/16/zaev-pita-dobrovolno-li-gruevski-napusna-ili-e-otvlechen.393833", "text": "Едно е ясно, че Никола Груевски е избягал с дипломатическа кола на Унгария. Започнало е двойно разследване, което трябва да установи как е избягал. Щом завърши разследването, МВР ще съобщи всички подробности, каза днес македонският премиер Зоран Заев, цитиран от агенция МИА.\n\r\nЗнаем, че Груевски е в Будапеща и тук няма дилеми. Очакваме да бъде екстрадиран и тук да изтърпи присъдата си затвор, допълни той.\n\r\nУверявам гражданите, че ще направим всичко, което е от нашите компетенции, Груевски да бъде екстрадиран и да изтърпи наказанието си в Македония. Няма да спрем, докато това не стане. Публично поставям въпроса дали Груевски е напуснал доброволно Македония, преди да бъде потвърдена присъдата му затвор, или може би е бил отвлечен. Очаквам Груевски и Унгария да дадат отговор, подчерта Заев в отговор на журналистически въпроси на пресконференция за бюджета за 2019 г.\n                    \n                    \n                \r\nГневът на гражданите с право е голям и ако има отговорност от страна на институциите, той ще бъде понесена, каза Заев, цитиран от БТА.\n\n\n\r\nЕС ще бъде информиран за разследването. Македония очаква сътрудничество от страните членки и преди всичко спазване на международното право, подчерта Заев.\n\r\nСпоред Заев с бягството си в Унгария Груевски е признал вината си за делата, по които е обвинен и осъден.\n\r\nМеждувременно лидерът на сръбските радикали Воислав Шешел заяви, че бившият македонски премиер Никола Груевски е влязъл в Унгария през Сърбия и „четнически байонети го охраняваха до Хоргош“.\n\r\n\"Най-новата вест е, че нашият брат Никола Груевски отиде в братска Унгария през Сърбия\", каза Шешел в предаване по сръбската телевизия Хепи.\n\r\nТой добави, че по този начин Груевски избегнал арест от \"предателската власт\" на Зоран Заев.\n\r\n\"Когато се появи на сръбската граница, го поеха сръбски четници и четнически байонети го охраняваха до /границата при/ Хоргош, а в 5 часа сутринта на 12 ноември той премина оттатък в Унгария. Той премина през територията на братска Сърбия\", каза Шешел.\n\r\nОт началото на случая с Груевски в Сърбия и сръбското МВР мълчат и досега не са дали информация, с изключение на опозицията, която поиска отговори за логистиката на Сърбия в случая.\r\n ", "date": "2018.11.16", "title": "Заев пита: Доброволно ли Груевски напусна или е отвлечен?"}
{"url": "https://www.dnes.bg/zvezdi/2018/11/16/djesi-djei-s-iznenadvashto-priznanie.393835", "text": "Джеси Джей шокира феновете си с изненадващо признание. Певицата сподели една от най-съкровените си тайни по време на неин концерт в лондонската зала \"Роял Албърт Хол\". \r\n„Преди четири години ми казаха, че не мога да имам деца. Не го казвам, за да ме съжалявате, а защото съм една от милионите жени и мъже, които трябва да се справят с това“, каза изпълнителката и изтъкна, че всички, които са в нейното положение, трябва да говорят открито за проблема.\r\n \r\nДжей призна на публиката, че е написала песента „Four Letter Word“, за да изрази болката си чрез нея.\r\n \r\n„Ако и вие имате подобна съдба или познавате някого, който е минал през това или е загубил дете, знайте, че не сте сами с болката си. Аз мисля за вас като пея тази песен“, продължава певицата.\r\n \r\nЧанинг Тейтъм, който излиза с Джеси Джей, публикува в Instagram снимка от препълнената зала и написа: Тази жена изля сърцето си на сцената на „Роял Албърт Хол“ тази вечер“.\r\n \r\nИзпълнителката на „Bang Bang“ и актьорът са заедно малко след пролетта на тази година, когато той се разведе със съпругата си Джена Дюън.\r\n \r\n\r\n ", "date": "2018.11.16", "title": "Джеси Джей с изненадващо признание"}
{"url": "https://www.dnes.bg/obshtestvo/2018/11/16/s-kaishka-na-vrata-s-diva-kotka-pod-ryka-i-na-letishte-sofiia.393827", "text": "Едва ли хората с домашни любимци са нещо необичайно около летищата, но една жена вся смут не само сред пътуващите и посрещащите, но и в социалните мрежи.\r\nСнимки на дама, разхождаща... каракал из аерогарата бяха публикувани във Facebook групата \"Забелязано в София\" и разбира се предизвикаха смут.\r\nДокато едни се любуват на красивото животно, други се възмущават, че мястото на дивото животно не е на летището, а в зоогическата градина.\r\nНякои от потребителите дори цитират Закона за защита на животните, който гласи:\r\n\r\n                    \n                    \n                Каракалът е вид рис, който е позволен за отглеждане като домашен любимец в толкова държави, в колкото е и забранен.\r\nТой е може би най-скъпото домашно животно, което се продава в света, а цената му варира между 3000 и 7000 евро. \r\nОтглеждането им от хора в апартаменти наистина може да се нарече мъчение за животното, защото те са физически добре развити хищници.\r\nНе ядат нищо друго, освен месо, а изхранването им надскача 200 лева на месец.\r\nЕнергични са, скачат високо, нападат, катерят се и ловуват предимно вечер.\r\nМястото на каракала наистина не е между четирите стени на дома, а е под въпрос е и дали се чувства добре вързан на каишка.", "date": "2018.11.16", "title": "С каишка на врата, с дива котка под ръка и на... Летище София"}
{"url": "https://www.dnes.bg/stranata/2018/11/16/konstatiraha-narusheniia-v-2-avtoshkoli.393851", "text": "В две автошколи в Пловдив и в Пазарджик са констатирани нарушения след операция, проведена 13 и 14 ноември от служители от \"Икономическа полиция\", ГДНП, Националната агенция за приходите и Изпълнителната агенция \"Автомобилна администрация\", съобщиха от МВР. \r\nВ проверена в Пловдив автошкола са установени пропуски при отчитането на приходите, за което е съставен протокол.\r\nПри проверка на друг учебен център за подготовка на водачи в Пазарджик служителите на ГДНП и ИАА са установили, че дружеството е издало допълнителни картони на кандидат-курсистите, преместени от друга автошкола, което е в разрез с установените методологически изисквания.", "date": "2018.11.16", "title": "Констатираха нарушения в 2 автошколи"}
{"url": "https://www.dnes.bg/notifikacii/2018/11/16/shte-se-stigne-li-do-krah-na-petrola.393780", "text": "Международната агенция по енергетика (МАЕ) публикува във вторник своята дългоочаквана годишна енергийна прогноза, в която отбелязва, че глобалното търсене на петрол се очаква да нараства с 1 млн. барела на ден всяка година до 2025 г., след което ще се забави значително до 250 хил. барела дневно, пише енергийният експерт Ник Кънингам за Oilprice.com.  \r\nЕлектрическите превозни средства вече са факт в транспортния сектор и се движат по пътищата, като техният брой се очаква да нарасне значително през следващите години.\r\nСпоред МАЕ до средата на следващото десетилетие търсенето на петрол за транспортния сектор ще се увеличава въпреки ръста в производството и предлагането на електрически и хибридни коли.\r\n                \n                Агенцията предвижда продажбите на електромобили до 2040 г. да достигнат 300 млн.броя, с което ще бъдат съкратени около 3,3 млн. барела дневно.\r\nИ все пак това търсене ще продължи да расте, като се очаква да достигне своя връх към 2040 г.\r\nПричината за това са убежденията на МАЕ, че другите сектори започват да заемат свободните количества петрол, обособени от постепенната електрификация на транспортния сектор и в частност сегмента с леките автомобили и наземните транспортни средства.\r\nПрогнозите говорят ясно за възхода на нефтохимическата промишленост, както и за ръста в търсенето на петролни продукти при въздухоплаването и тежкотоварните превозни средства.\r\nКънингам представя няколко ключови фигури в основната прогноза на МАЕ:\r\n- търсенето на петрол от нефтохимическата промишленост ще отговаря на 5 млн. барела дневно от общото търсене;\r\n- тежките товарни превозни средства ще представляват около 4 млн. барела дневно от общото търсене;\r\n- развиващите се икономики ще използват 5 млн. барела дневно, но това ще бъде почти изцяло засенчено от по-слабото глобално търсене и най-вече заради нарастващия дял на електромобилите в развитите икономики.\r\nОт гледна точка на доставките делът на САЩ ще достигне почти 75% от световното производство на петрол до 2025 г. Но шистовият петрол ще започне да губи своите позиции след средата на следващото десетилетие , като Организацията на страните износителки на петрол (ОПЕК) ще възвърне мястото си на лидер в петролното производство и предлагане.\r\nСпоред МАЕ дори американското шистово производство да продължи да расте съществува опасност петролният пазар да бъде пренаситен от този сорт гориво.\r\nСлед краха на цените на петрола през 2014 г. петролната индустрия сериозно намали своите разходи.\r\n", "date": "2018.11.16", "title": "Ще се стигне ли до крах на петрола?"}
{"url": "https://www.dnes.bg/eu/2018/11/16/mareshki-i-marin-lio-pen-promeniat-es-iskat-nezavisimi-nacii.393824", "text": "\n\r\nЛидерката на френската крайна десница Марин льо Пен се обяви за свободна и демократична Европа и независимост на нациите. Тя настоя, че Европейският съюз е най-страшният враг на Европа и днес \"не се свени да се представя като истинска империя\".\r\nМарин льо Пен е в София за среща с националистическите и популистки съюзници от Източна Европа. Тя участва във форум под мотото& \"Движението за Европа на нациите и свободата - нов модел за европейските граждани\", чиито домакин бе партията на Веселин Марешки \"Воля\".\r\nЛидерката на френската десница обясни, че е в София, за да изрази подкрепата си за \"Воля\" и да покаже, че има и друг начин, освен да се подчиняваме на Европейския съюз в този му вид.\r\n                    \n                    \n                Тя обясни, че с нейните съюзници ще се борят ЕС да се реформира като Европейски алианс на нациите, който да гарантира сътрудничеството между страните, но то да се базира на свободата, и всяка държава да решава към кои политики да се включи.\n\r\n\"В навечерието на тези евроизбори съм много щастлива да бъда с вас, за да подкрепя нашите съюзници от \"Воля\". Знайте, че френските патриоти ви подкрепят със сърце и душа. Периодът на дива глобализация, която затваря този свят, е към своя край\", каза Марин льо Пен.\r\nПо думите й с парите, които се влагат, ЕС иска да се унищожи националният имунитет, държавите да се претопят и мигрантската политика да бъде наложена.\r\n\"При нас мигрантите са във всяко село, има градове, които вече не са френски. Моята държава, въпреки историческата и икономическата си тежест, политически изчезва. Нашият проект е освобождаването на Европа, патриотичните партии предлагаме точно това - да се създаде Европейски алианс на нациите, който да гарантира сътрудничеството, но да се базира на свободата\", обясни Марин льо Пен.\r\n\"Не трябва да ни се налага кой да бъде на власт от хора, които не са избрани. Да ни се налага как да ядем, танцуваме, четем. ЕС е най-страшният враг на Европа. Искаме независимост на нациите, за да може да живее отново истинската Европа\", продължи тя.\r\nПо думите й до мигрантската криза се е стигнало, тъй като Европа е разрушила националните граници и се подтиква нелегалната миграция.\r\nМарин льо Пен разкритикува и позицията на ЕС спрямо Русия и се обяви срещу наложените санкции.\r\n\"Франция и Русия са стари приятели и не виждам каква е причината да се подчинявам на някакви санкции, които нямат общо с интересите на нашата страната и да се съобразявам с решения на Юнкер или който и да е. Тласнахме Русия в прегръдките на Китай и има много хора, които съжаляват за този избор. Това е изборът на ЕС, а не на европейските държави\", настоя тя.\r\nВеселин Марешки на свой ред заяви, че Европа се променя и \"мощната патриотична вълна се разраства\".\r\n\"Нямаше как тази патриотична вълна да не се надигне. След погрома на ценностите, политиката по отношение на мигрантити, изключително слабото лидерство, затъналите в задкулисие чиновници в Брюксел... Някой трябва да каже стига и движението \"Европа на нациите и свободата\" ще изпълни тази задача. Промените, които са в ход, може да се сравнят с падането на Берлинската стена\", отсече Марешки.", "date": "2018.11.16", "title": "Марешки и Марин льо Пен променят ЕС, искат независими нации"}
{"url": "https://www.dnes.bg/cars/2018/11/16/stotachka-za-smiana-na-gumi-pred-ofisa-inak-na-opashka-ot-ranina.393829", "text": "Трета седмица се извиват опашки пред гумаджийниците. Уплашени от идващото лошо време, по-закъснелите шофьори се тълпят още преди сервизите да са отворили врати, за да минат по-бързо.\r\nКрасимир от най-големия квартал на София - \"Люлин\", е бил предвидлив и се наредил от 7:00 часа пред един от сервизите в 8-а част на жилищния комплекс. Ще даде около 220 лева за четири китайски, но пък нови 14-цолови гуми.\r\nСледващият по големина диаметър е с 40 лева по-скъп, а за 16 цола гумите стъпват на 80 лева на брой.\n\n\n\r\nАко искате реномирана марка, ще трябва да се бръкнете по-дълбоко в джоба. Тук цените започват от 340 лева за четири гуми 14 цола, и  до 600 лева за 16-ките.\r\n                    \n                    \n                \"Мераклии за поизносени и евтини галоши има, но все по-малко\", разказва пред \"Монитор\" собственикът на центъра Антон Церов.\r\n\"Търсят евтино, но ново. Препоръчваме им да ги карат основно градско, а да не се пускат към Витоша. Иначе задължително им продавам с отстъпка вериги\", казва Церов.\r\nИначе подмяната на летните със зимни е поне 20 лева за нисък цолаж и без кривини по джантите и се увеличава с 2 лева на цол.\r\nОнлайн търговията на гуми също се развива добре. По-съобразителните поръчват с отстъпка от специализирани сайтове. Там цените са по-тънки с 10 до 30%, но цената е без монтаж. При покупка от разстояние е добре да се информираме за година на производство и индексите за скорост и натоварване. При покупка втора ръка обаче няма никаква гаранция при какви условия са съхранявани и как са използвани.\r\nМобилните сервизи вече също не са новост в големите градове. Срещу 60 - 100 лева монтажът и балансът стават на паркинга пред блока, или пред офиса, където работите.\r\nБарзането за смяната на летните със зимни гуми е заради започналата вчера акция \"Зима\". При нея, ако те спипат катаджиите с летните гуми, глобата е 50 лева. Толкова ще се бръкнете, ако сте със зимни, но грайферът им е под 4 милиметра, каквото е изискването на закона.\r\nПравилното съхранение на летните гуми също е от значение. Сервизите вече масово предлагат и хотел за гуми. Удължаването на експлоатационния им живот се постига, като ги предпазвате срещу влага, химикали и ултравиолетови лъчи, съветват експерти.\r\nЦената да наемете \"стая\" за гумите ви за един сезон ще ви струва между 40 и 60 лева на сезон.", "date": "2018.11.16", "title": "Стотачка за смяна на гуми пред офиса. Инак – на опашка от ранина!"}
{"url": "https://www.dnes.bg/stranata/2018/11/16/dva-mercedes-a-katastrofiraha-na-glaven-pyt-e-80.393841", "text": "\n\r\nМикробус Мерцедес удари лек автомобил Мерцедес до разклона на село Стамболийски, област Хасково, съобщава Булфото.\n \r\nШофьорът на автомобила е предприел непозволена маневра за обратен завой на главния път Е-80.\r\nМикробусът е видял лекия автомобил в последния момент и не е могъл да избегнат удара.\r\nЩетите са само материални, като леката кола е със смачкана предница, а бусът е с огънат калник.", "date": "2018.11.16", "title": "Два \"Мерцедес\"-а катастрофираха на главен път Е-80"}
{"url": "https://www.dnes.bg/balkani/2018/11/16/gruevski-minal-prez-chlenki-na-nato-kato-mlado-petle-prez-shirok-dvor.393779", "text": "Така, както /засега/ стоят нещата, от Македония – страна кандидат за членство в НАТО, Никола Груевски незаконно е влязъл в Албания – страна членка на НАТО, след това законно /с лична карта, с фалшифициран паспорт?/, возен с унгарски дипломатически автомобил, преминал в Черна гора – още една страна членка на НАТО и оттам /не се знае как/ е стигнал в Унгария /ако изобщо е там, за което все още нямаме физически доказателства/, а и тази страна членка на НАТО?! Това пише Сашо Орданоски в коментар, публикуван в CivilMedia.\n\r\nГруевски минал през почти една трета от членките на НАТО като младо петле през широк двор!\n\r\nМного силен бил този най-могъщ в света алианс по сигурността! Можело е Груевски, който е почетен председател на една тукашна революционна организация, да е носел в торбите си само наши милиони евро /предположение, може би са били и повече/, но и нечии три грама уран и десет килограма експлозив семтекс и и никой по пътя да не го е питал изобщо. А можел е да се казва и Али Агджа или Ли Харви Осуалд......\n                    \n                    \n                \r\nАло Хюстън, имаме проблем!\n\r\nТова дипломатическо и политическо фиаско, както и фиаско в сферата на сигурността, вече излезе от границите на Македония. Груевски отново привлече  вниманието на международната общност. Последния път, когато това се случи, нещата завършиха с десетина тежки съдебни обвинения, с една влязла в сила двугодишна присъда затвор и с отлична перспектива да бъде квалифициран като главен организатор и дистанционен командващ на нахлуването в Собранието на Република Македония на 27 април миналата година, с наказателно-правни последици от областта на тероризма при този опит за държавен преврат.\n\n\n\n\r\nВсе пак, все пак, моля за смиреност, за момент да възстановим някакво спокойствие и да забравим стотиците приказки и спекулации – сред които и моите от преди два дни, пише авторът, че е избягал през Сърбия в Унгария, за да погледнем цялата ситуация от малка нирвана дистанция. Какво ни предлага тази аналитична будистка перспектива?\n\r\nПърво, каквото и да се случи със самия Груевски /това и не е най-важното в момента в този текст/, цялата операция по неговото бягство недвусмислено слага точка на това, с което обществено-политически Македония все още се бори: груевизма. Митът на вмро-вския Робин Худ постепенно се изтича през канализацията от Буда към Пеща, направо в Дунав! Ще останат само няколко хиляди вмро-вски будали, които ще лайкват неговите статуси във Facebook, но за огромната част от отрезнелите членове и симпатизанти на партията, която Груевски все още почетно председателства, а особено за десетките негови близки и най-близки сътрудници, актът на Груевото бягство ги върна в грозната действителност на неговото наследство. \n\r\nВторо, много горещият „кестен“ сега е в ръцете на автократа Виктор Орбан. С разплитането на подробностите за бягството на Груевски ролята на Унгария и Орбан стават все по-срамни и всъщност криминално-неприятелски не само спрямо Македония, но и в евроатлантически контекст. Орбан е директно замесен като пионка на Москва в антинатовските операции на Русия на Балканите и в Европа /както прецизно това дефинира авторитетният български политолог Огнян Минчев, пише авторът/. \n\r\nНе е проблем, че от Македония в обозримо бъдеще ще бъде прогонен унгарският посланик – това просто не може да се избегне, голямата придобивка е, че Унгария и Орбан по един евтин начин ефектно демаскираха своето лицемерие на международната сцена /подобно на скандала, през който преминават Мохамед бин Салман и Саудитска Арабия/, в акт на тотален морално-политически стриптийз на международната сцена, като организатори и помагачи на всичко онова, което е против ценностите на европейската цивилизована общност. Този скандал разтърси ЕС и НАТО. \n\r\nТрето, това, което не се вижда по македонските телевизии и порталите, а не е трудно да се предположи, е посланието, което сега западните приятели на Македония през стиснати зъби му го изпращат на Зоран Заев и неговия правен екип и екип по сигурността: изчистете си двора от онези, които ви правят на маймуни на вътрешната и международната сцена, защото всекидневно толерирате /или се пазарите?/ с този подземен свят в техните мръсни политикански игри и игри със сигурността за дестабилизация на държавата. \n\r\nИли пък поръчайте един кораб банани и се наслаждавайте, изтегнали се по държавните лиани!\n\r\nТака че не е изключено с бягството си Груевски да ни направи непредвидена голяма услуга в нашия остър сблъсък с неговото морално-политическо наследство, но и с импровизациите в реформата на нашата правна и политическа система и система за сигурност, пише Сашо Орданоски. \n\r\nАло, Скопие, имате проблем!", "date": "2018.11.16", "title": "Груевски минал през членки на НАТО като: \"Младо петле през широк двор\"!"}
{"url": "https://www.dnes.bg/politika/2018/11/16/mrrb-uveri-bez-taksi-po-mostove-tuneli-prohodi.393822", "text": "След въвеждането на електронната винетка за леките автомобили и тол системата за тежкотоварните няма да се събират нови такси за сега действащите съоръжения по републиканската пътна инфраструктура като мостове, тунели или планински проходи, това съобщиха от Министерството на регионалното развитие и благоустройството.\n\r\nМРРБ прави това уточнение по повод постъпилите запитвания във връзка с публикувания за обществено обсъждане проект на Наредба за условията и реда за събиране на таксите за специално ползване на републиканските пътища или на части от тях и за ползване на отделни съоръжения по републиканските пътища.\r\nС проекта не се въвеждат нови такси. Чрез него подзаконовата нормативна уредба ще бъде приведена в съответствие с последните промени в Закона за пътищата.\r\n                    \n                    \n                За ползване на отделни съоръжения по републиканските пътища, посочени в списък, приет с решение на Министерския съвет и обнародван в \"Държавен вестник\", могат да се въвеждат такси за ползване.\r\nТакава възможност има и в момента – плащат се такси например за моста над река Дунав в посока Русе - Гюргево.\r\nДопълнителни такси няма да се начисляват за пътищата, за които ще се плаща тол такса, настояват от МРРБ.", "date": "2018.11.16", "title": "МРРБ увери: Без такси по мостове, тунели, проходи"}
{"url": "https://www.dnes.bg/sofia/2018/11/16/arest-za-myj-risuval-po-pametnika-na-syvetskata-armiia.393875", "text": "Полицаи арестуваха 22-годишен младеж, вандалствал по Паметника на Съветската армия в четвъртък преди полунощ, съобщи \"\".\n\r\nОколо 23 ч. служители на СДВР наблюдавали камерите, които снимат монумента. Забелязали съмнителен тип, който пише по паметника със спрей. Веднага изпратили свои колеги на мястото. Момчето е арестувано за 24 часа. \n\r\nСлучаят е докладван на Районната прокуратура. Арестът е удължен до 3 денонощия. Повдигнати са му обвинения за хулиганство. наказанието е до 2 г. затвор, пробация или обществено порицание. \n\r\nПаметникът на Съветската армия често става обект на посегателства със спрей. В началото на ноември отново беше изрисуван и изписан с призиви за демонтаж. Тогава двама депутати от БСП попитаха вътрешния министър Младен Маринов за мерките, които полицията предприема, за да спре вандализма. \n                    \n                    \n                \r\nТой отговори, че са предприети мерки за бързо разкриване на извършителите - патрули около монумента и камери в денонощен режим, които в четвъртък са дали резултат и \"художникът\" е спипан на място и вкаран в ареста.", "date": "2018.11.16", "title": "Арест за мъж, рисувал по Паметника на Съветската армия"}
{"url": "https://www.dnes.bg/notifikacii/2018/11/16/policai-nishtiat-smyrtta-na-domashno-kuche-v-pazardjik.393854", "text": "Полицаи от Пазарджик разследват случай на умишлено причиняване на смърт на куче.\r\nВчера в полицейското управление бил получен сигнал от 47-годишен мъж от областния град, който съобщил, че неизвестен е причинил смъртта на домашното му куче.\r\nНа мястото е извършен оглед, а тялото на животното е откарано за аутопсия от ветеринарен специалист.\r\nПо случая се води разследване, образувано е досъдебно производство.", "date": "2018.11.16", "title": "Полицаи нищят смъртта на домашно куче в Пазарджик"}
{"url": "https://www.dnes.bg/eu/2018/11/16/mnogohiliadni-protesti-v-praga-babish-obache-ne-dava-ostavka.393836", "text": "Чешкият премиер Андрей Бабиш заяви днес, че никога няма да подаде оставка и отхвърли призивите на критиците си да се оттегли след обвиненията, че възпрепятства разследване за измама, предаде Ройтерс.\n\r\nКоалиционен партньор на партията на Бабиш АНО обмисля дали да не се оттегли от правителството, след като обществено достояние стана запис, в който синът на премиера Андрей Бабиш-младши казва, че миналата година баща му поискал от него да се укрие, за да не бъде разпитан от полицията.\n\r\nХиляди чехи излязоха снощи на протест срещу Бабиш в Прага.\n\r\n\"Никога няма да подам оставка, никога. Запомнете всички: Никога\", заяви днес Бабиш на страницата си във Facebook.\r\n                    \n                    \n                Опозиционни партии поискаха вот на недоверие към правителството, който се очаква да се състои следващия петък.\n\r\nЧешката социалдемократическа партия, партньор в правителството на Бабиш, обмисля дали да оттегли подкрепата си за кабинета, въпреки че според партиен източник много от представителите на партията в парламента не са склонни на този вариант.\n\r\nБабиш получи подкрепата на президента Милош Земан, който вчера каза, че очаква обстановката да се успокои и заяви, че ще даде на Бабиш още един шанс да състави правителство, ако вотът в парламента го принуди да подаде оставка.\n\r\nМиналата година полицията обвини Бабиш и две от децата му, че са извършили измама, като преди десет години фалшифицирали собствеността на една от фирмите на Бабиш, за да може тя да получи субсидии от 2 милиона евро.\n\r\nБабиш е бизнесмен милиардер и е най-популярният чешки политик. Той отрича да е извършил закононарушение, отрече и твърденията за сина му, публикувани в новинарския сайт Сезнам.\n\r\nОпозиционни политици, включително водачът на Гражданската демократическа партия Петър Фиала, днес отново призоваха премиерът да се оттегли, посочва ДПА.", "date": "2018.11.16", "title": "Многохилядни протести в Прага, Бабиш обаче не дава оставка"}
{"url": "https://www.dnes.bg/notifikacii/2018/11/16/dve-razlichni-obuvki-kosmodisk-ili-ochila-za-iunker.393874", "text": " Ишиасът не прощава. Със сигурност това важи за председателят на Европейската Комисия Жан-Клод Юнкер се появи на пресконференция с две различни обувки. Какво общо има ишиасът ли? Преди няколко месеца един друг гаф на председателят на ЕК бе оправдан с ишиаса му. Сега обаче едва ли това ще помогне. \n                \n                \r\nВ социалните мрежи се завъртя клип с Жан-Клод Юнкер, който изглежда сякаш се е объркал и е обул две различни обувки.\n\r\nРеакциите в Twitter не закъсняха, като мнозина си припомнят и видео от преди няколко месеца, когато председателят на ЕК не можеше да ходи и се наложи холандския премиер Марк Рюте и португаския Антониу Коща да му помогнат. Тогава от ЕК обясниха, че Юнкер страда от ишиас, но продължава да работи усилено както от началото на професионалната си кариера. \n\r\nВ този случай Юнкер е сгафил с две различни обувки. На видео се вижда, че след края на пресконференция Юнкер се обръща на подиума и лявата му обувка изглежда черна, а дясната - кафява. Напускайки подиума цветовете се сливат в един, сякаш е оптична илюзия. Тогава обаче жена доближава Юнкер, двамааа поглеждат към обувките му и той напуска сцената. \n\r\nВ Twitter някои отбелязват шеговито, че след няколко чашки и на тях им е трудно да различат кафяво от черно. Други не са толкова духовити и директно обвиняват Жан-Клод Юнкер, че е пиян. \n\r\nДруги пък шеговито посочват, че председателят на ЕК подкрепя разнообразието не само в културата, но и в обувките.", "date": "2018.11.16", "title": "Две различни обувки: Космодиск или очила за Юнкер? "}
{"url": "https://www.dnes.bg/politika/2018/11/16/26-dni-protesti-sled-edni-uj-bolni-deca-valeri-simeonov-hvyrli-ostavka.393876", "text": "Вицепремиерът Валери Симеонов хвърли оставка преди минутки. Той е депозирал оставката си пред премиера Бойко Борисов.\n\r\nОставката на вицепремиера идва след няколко седмици протести, предизвикани от изказването на Симеонов, с което той нарече протестиращите майки на деца с увреждания \"кресливи жени\" с \"уж болни деца\".\n\n\n\n\r\n\"Тоя закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца без грам майчинско чувство, грижа за тях\", бяха точните думи на Валери Симеонов.\n\r\nРешението за оставката му е взето от коалицията \"Обединени патриоти\". Цял следобед лидерите Красимир Каракачанов - на ВМРО, Волен Сидеров - на \"Атака\" и самият Валери Симеонов - на НФСБ, са заседавали по темата. \n                    \n                    \n                \r\nВалери Симеонов е роден 14 март 1955 г. в град Долни чифлик, област Варна в семейство на Симеон Балевски, военен (запасен полковник от армията) и учителка.\n\r\nЗавършва електроинженерство във ВМЕИ – София. Започва работа по разпределение като помощник технически ръководител в \"Трансстрой\", след това работи в отдела по реконструкции на Летище Бургас и в кораборемонтния завод \"Драгни Недев\". \n\r\nСиндикален лидер на КТ \"Подкрепа, един от основателите на СДС – Бургас. \n\r\nПрез 1991 г. създава първата си частна фирма за монтаж на таксиметрови апарати, откъдето идват и средствата за старта на кабелната телевизионна мрежа в жилищен комплекс Меден рудник.\n\r\nСлед местните избори през 2007 г. е избран от листата на партия \"Атака\" за председател на общинския съвет в Бургас, в коалиция с партия ГЕРБ, като става председател на общинския съвет. \n\r\nПрез януари 2009 г. подава оставката си, заради гласуваното от мнозинството общински съветници решение да бъде изградена джамия в ж.к. Меден Рудник. \n\r\nПрез ноември 2009 г. заедно с още 10 съветника от \"Атака\" напуска партията, те посочват че \"не припознават в действията на парламентарната група на Атака двадесетте принципа и цели на партията, заради които те са влезли в местната власт\". Оттогава прекъсва и контактите си със своя кумец Волен Сидеров.\n\r\nНа 17 май 2011 г. е сред тримата учредители на политическа партия \"Национален фронт за спасение на България\". През 2014 г. и 2017 г. е избран за народен представител, съответно от листите на Патриотичен фронт и Обединени патриоти. Председател на ПГ на \"Патриотичен фронт\" в 43 Народно събрание.\n\r\nНа 10 юни 2016 г., след седем години пауза, Валери Симеонов се среща с Волен Сидеров за сближаване на позициите и заедно с ВМРО-БНД  участват с за обща кандидатура на трите партии за президентските избори през 2016 г.\n\r\nНа 4 май 2017 г. е избран за заместник министър-председател по икономическата и демографската политика в третото правителство на Бойко Борисов.", "date": "2018.11.16", "title": "26 дни протести след едни \"уж болни деца\": Валери Симеонов хвърли оставка!"}
{"url": "https://www.dnes.bg/akoshtete-vqrvaite/2018/11/16/snimkite-na-po-krasivi-ot-nas-ni-slomiavat.393790", "text": "Според изследователи от Йоркския университет, социалните мрежи могат да имат отрицателно въздействие върху начина, по който младите жени гледат собственото си тяло и външен вид. Жени, които разглеждат често снимки на приятелки, които считат за по-привлекателни от самите себе си, се чувстват по-зле от собствената си външност непосредствено след разглеждането им.\n\r\nНе е тайна, че социалните медии могат да замъглят представите ни за това какво е реално и какво е фантазия, но нови изследвания в Йоркския факултет по здравеопазване вече показват как взаимодействието на млади жени със онлайн снимки може да повлияе на това как възприемат собствените си тела.\n\r\nПроучването е проведено от Дженифър Милс, доцент в катедрата по психология и Жаклин Хог, докторант в клиничната програма на отдела. То се фокусира върху млади жени на възраст между 18 и 27 години, които харесват или коментират снимки на хора, които смятат за по-привлекателни от самите себе си.\n                    \n                    \n                \r\n\"Резултатите показаха, че тези млади жени се чувстват по-неудовлетворени от тялото си\", казва Милс. \"Те се чувстваха по-зле от собствената си външност, след като разгледаха социалните профили на по-привлекателни жени от тях. Дори жените да са се чувствали зле за собственото си тяло преди да участват в проучването, те се почувстваха още по-зле след приключването на задачата\".\n\r\n\"Мисля, че в много случаи младите жени, които публикуват в социалните мрежи, се надяват да получат положителна реакция за това, което публикуват. Но самият начин, по който жените използват социалните медии се базира повече на разглеждането и определянето на външността на другите, отколкото при мъжете\", отбелязва Милс.\n\r\n\"Когато се сравняваме с други хора, това има потенциал да повлияе на оценката за самите себе си\", казва още тя. \"Наистина трябва да образоваме младите хора за начина, по който социалните медии се използват, за да ги накараме да се чувстват добре със себе си и да осъзнаят как например една строга диета, на която решат да подражават, може да доведе до нарушения на храненето или други проблеми. Има хора, които са наистина уязвими и могат да бъдат силно повлияни от социалните мрежи\".\r\nОсвен проблеми с храненето, които могат да бъдат предизвикани от диети, които намираме в онлайн пространството, подобни случаи могат да резултират до зараждането на силни комплекси, които да останат за цял живот или до раздвоение на личността. Могат да ни накарат да мразим себе си и да не се чувстваме добре в \"кожата си\". Постоянното гледане на снимки на хора, които смятаме за по-привлекателни от нас може в действителност да размие представата ни за реалността и да създаде нов образ в нас - образ на мечтател. Но подобни \"мечти\" могат да се окажат пагубни за менталната ни стабилност и дори за здравето ни.", "date": "2018.11.16", "title": "Снимките на по-красиви от нас ни сломяват"}
{"url": "https://www.dnes.bg/stranata/2018/11/16/fishing-22-godishen-iztochil-kartite-na-voenen-ot-karlovo.393795", "text": "22-годишен мъж от Бургас е задържан след разследване на Икономическа полиция по сигнал за източване на банкови карта, собственост на военен от Карлово, съобщава \".\n\r\nМладият бургазлия с инициали П.Д. създал фишинг сайт, чрез който се извършва кражба на данни от платежни инструменти и така придобил информация за банковите карти на военния.\r\nС парите на нищо неподозиращия карловец измамникът зареждал кредити в интернет онлайн игри и си пазарувал от интернет магазини.\r\nСлед извършено претърсване в дома на П.Д. са намерени вещи и предмети, имащи отношение към осъщественото престъпление.\r\n                    \n                    \n                От полицията в Бургас припомнят, че това е поредният случай, при който служители от сектор \"Икономическа полиция\" са установили неправомерно ползване на чужди платежни инструменти.\r\nПодобни случаи бяха регистрирани многократно от началото на годината, като тенденцията е неправомерните транзакции в интернет-пространството да се запазват, което предполага повишена активност на оперативните действия, коментират от Областната дирекция на МВР.", "date": "2018.11.16", "title": "Фишинг: 22-годишен източил картите на военен от Карлово"}
{"url": "https://www.dnes.bg/obshtestvo/2018/11/16/ne-nfsb-gerb-se-izvini-za-neudobstvata-na-obshtestvoto.393801", "text": "Депутат от малкия коалиционен партьор в управлението НФСБ забърка поредния скандал с децата с увреждания, а извиненията към засегнатите поднесе поднесе управляващата партия ГЕРБ.\r\nСтава дума за изказването на Петър Петров от НФСБ, който пред \"Дарик\" обяви, че децата с увреждания трябва да бъдат отглеждани в специални домове. След това обаче той отрече да е казвал такова нещо.\n\n\n\r\nШефът на депутатите от ГЕРБ Цветан Цветанов пък призна, че не е чул интервюто с Петров, но понесе негативите.\r\n\"Мога да кажа само че подобни изказвания не бих направил нито аз, нито колега от ГЕРБ и мога само да се извиня за тези неудобства и за противоречията, които се създават в обществото\", каза той.\r\n                    \n                    \n                Цветанов призна, че в политиката е така – \"понякога трябва да се извиняваш и за чужди грешки\".\r\nС остър тон обаче коментира ситуацията лидерът на ДПС Мустафа Карадайъ.\r\n\"Ние ясно казахме, че никакви извинения вече не вършат работа, нещо повече ние определихме ситуацията като воденичен камък не само на шията на ГЕРБ, а на цялата страна, нашата позиция е или отстраняване на един вицепример, или оставка на цялото правителство или позорът е за цялото общество, най-големият враг на патриотизма е национализма\", отсече той.", "date": "2018.11.16", "title": "Не НФСБ – ГЕРБ се извини за \"неудобствата на обществото\""}
{"url": "https://www.dnes.bg/sofia/2018/11/16/otmyshtenieto-na-bakshisha-oblepiha-kola-parkirana-na-stoianka.393791", "text": "\n\r\nТаксиметрови шофьори изляха гнева си по нестандартен начин върху кола, която е спряла на стоянка до НДК. Снощи районът бе особено натоварен, паркирането бе невъзможно заради няколко събития, които се провеждаха в Двореца на културата. Затворен бе и паркинга на НДК, най-вероятно заради запълнен капацитет.\r\nИмаше и завишени мерки за сигурност заради присъствието на вицепрезидента Илияна Йотова на събитие в зала 3.\r\nШофьорът е решил да паркира на стоянката на такситата, пренебрегвайки знаците.\r\n\"Плащам по 2000 лева на година, за да паркирам на определените за нас места, идват някакви и ни пречат да работим\", обяснява действията си ядосан шофьор на такси, цитиран от Булфото.\r\nТаксиджийте взаимствали метода с облепването от социалните мрежи.\r\nВсъщност и други коли са заели мястото на такситата, но явно листчетата не са стигнали за тях и те са се сдобили с ръчно направени табели \"Такси\".", "date": "2018.11.16", "title": "Отмъщението на \"бакшиша\": Облепиха кола, паркирана на стоянка"}
{"url": "https://www.dnes.bg/sofia/2018/11/16/pari-za-vsichki-smekchavat-zakona-za-veroizpovedaniiata.393802", "text": "\n\r\nЗаради критиките на представителите на различните религии у нас законотворците склониха да направят отстъпки от първоначално заложените ограничения в поправките в Закона за вероизповеданията.\n\n\r\nСлед срещи и дълги разговори политиците ще смекчат тестовете по 3 от заложените изисквания, стана ясно след разговор между лидерите на парламентарните групи на ГЕРБ Цветан Цветанов и на ДПС Мустафа Карадайъ.\r\nПрави се отстъпка по отношение модела на финансиране - всички вероизповедания ще получават финансиране, но по различни модели.\r\nПървоначално се предвиждаше държавата да отпуска пари само за тези от тях, които надхвърлят 1% от населението. На тези критерии обаче отговарят само две от всички религии, изповядвани у нас - източното православие и мюсюлманството.\r\n                    \n                    \n                Другата отстъпка, която ще бъде внесена преди да бъдат окончателно приети поправките, е да се запази анонимността на даренията.\r\nТретата отстъпка е към чуждите вероизповедания.\r\n\"Темата за духовните лица на различните вероизповедания и чужденците е приключена, още повече има и решение на Конституционния съд, с които трябва да се съобразим. Няма да можем да направим първоначалната забрана\", обясни Цветанов.\r\nТой напомни, че на среща със Светия синод е обещано, че текстовете ще се гледат в парламента само след съгласие от страна на митрополитите.\r\n\"Едва когато те дадат писмено съгласието си, тогава ние с Карадайъ ще положим подписи под промените\", обясни Цветанов и напомни, че днес изтича срокът за предложения между двете четения на закона.\r\nТекстовете са съобразени с исканията на вероизповеданията, обясни и лидерът на ДПС Мустафа Карадайъ. Според него проектът може да влезе в сила до 2 седмици.", "date": "2018.11.16", "title": "Пари за всички... Смекчават закона за вероизповеданията"}
{"url": "https://www.dnes.bg/sport/2018/11/16/bylgariia-priema-dvete-nai-mashtabni-pyrvenstva-po-karate-kiokushin.393812", "text": "Двете най-големи и мащабни събития за света на карате киокушин ще се проведат за пръв път в България през декември. Българската карате киокушин федерация и Kyokushin World Union (KWU) организират 2-ро Европейско първенство по карате киокушин за мъже, жени и ветерани и 6-то Открито световно първенство по бойното изкуство за юноши и девойки. Боевете ще се провеждат паралелно в дните от 7-ми до 9-ти декември в Двореца на културата и спорта във Варна, а входът за тях е свободен. Очаква се над 1000 участници от повече от 24 държави да пристигнат в морската столица за оспорваните срещи. През първия ден – на 7-ми декември, юношите и девойките ще се състезават за европейски медали. Боевете започват в 9 ч. сутринта, като финалистите ще станат ясни на следващия ден. Специална програма и внушителни представления очакват публиката на 8-ми декември, когато освен финалите и награждаването на новите европейски шампиони по карате киокушин, ще се открие и 6-ото Открито световно първенство за мъже, жени и ветерани. Официалната програма по откриването ще започне в 16.30 часа. А стартът на състезанията през последния ден от мащабния киокушин уикенд – на 9 декември, ще бъде в 10 часа. Битките тогава ще определят и новите световни шампиони по карате киокушин. Кои ще са следващите големи имена в бойното изкуство и ще има ли титли и признания и за България – предстои да разберем през декември. Входът за тях е свободен! За актуална информация около успехите на каратистите ни и за предстоящите първенства, следете уебсайта на БККФ - http://kyokushin-kan.bg/bg/. По публикацията работи: Златко Желев", "date": "2018.11.16", "title": "България приема двете най-мащабни първенства по карате киокушин"}
{"url": "https://www.dnes.bg/sofia/2018/11/16/oficialno-23-000-novi-stolichani-za-godina-kolko-li-sa-vsyshtnost.393785", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОфициалната статистика показва, че само за една година хората, които са се преместили да живеят в София са 23 000 души. Това обаче са официални данни, които идват защото именно те са решили да се регистрират, а със сигурност има и такива, които не са го направили. Това е и причината никой да не може да каже колко е всъщност населението в столицата реално.\r\nАрхитект Любо Георгиев, директор на общинското предприятие ''Софпроект'', коментира пред , че всеобщото мнение, че в София живеят два милиона души е погрешно.\r\nПо думите му реално населението е около 1,4 милиона и десетки хиляди хора осъществяват дневна миграция, за да работят в столицата.\r\n                    \n                    \n                \"Това е най-големият проблем, че много малко се знае за демографска статистика и информация. От различни места в България идват, идват и от Македония също. София привлича млади хора, които искат да работят и да получават по-високи заплати. Това е основната причина\", обясни той.\r\nАрхитектът допълни още трафикът остава проблем в столицата, защото метрото само разпределя хората, които ползват градски транспорт, но пътуващите с автобус или друг обществен превоз са колкото тези, които излизат с колите си.\r\n\"Хора, София може да поеме, както в съществуващата си форма, така и в предвидените места за раширение на града, но ако всеки реши да се качи на колата си, няма как да стане, просто няма място за това\", категоричен беше арх. Георгиев .\r\nПо думите му огромна част от трафика се образува от това, че родителите возят децата си на училище.\r\n ", "date": "2018.11.16", "title": "Официално: 23 000 нови столичани за година! Колко ли са всъщност?"}
{"url": "https://www.dnes.bg/sofia/2018/11/16/sydbata-na-kyshtata-na-iavorov-ostava-neiasna.393799", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТочно преди месец домът на Яворов бе изваден за публичен продан от съдебен изпълнител. Столичната община обеща, че ще отпусне средства за да се сдобие с къщата, но кметът Йорданка Фандъкова се отказа от покупката на имота, заради съдебни спорове и забрани. Днес, съдбата на Яворовата къща, е неизвестна.\r\nНе е ясно колко души са подали документи за търга. Който обаче се сдобие с нея, ще трябва да запази сегашния й вид, тъй като тя е културна ценност, защитена от закана.\n\n\r\nОбщината заяви намерение или те, или държавата да купят къщата, чиято обявена стойност е 1 628 758 лева. Кметът на София Йорданка Фандъкова обаче обясни, че редица пречки спират общината да го направи. Сред тях са делото за къщата-музей, стоящи вписани възбрани и разминавания в документите за собственост. \r\n                    \n                    \n                \"Столична община продължава да има твърда воля да купи имота. На този етап това е невъзможно, поради юридически причини. За да бъде за нас чиста тази публична продан, за да защитим интереса на данъкоплатеца, трябва да приключи съдебния спор, който в момента е във ВКС, който би могъл да обяви продажбата за недействителна. Няма как парите на данъкоплатеца да ги инвестираме в рискова сделка\", обясни пред  зам.-кметът по културата Тодор Чобанов.\r\nВасил Пенчев, настоящ притежател на имота, обясни, че вината за ситуацията не е негова, а произлиза от желанието на старите собственици той да изплати кредит, който те някога са теглили. Пенчев обаче е отказал. Мъжът обясни още, че къщата има нужда от сериозен ремонт и конструктивни укрепвания.\r\n\"Най-големият проблем е, че ние не можем да получим разрешение да инвестираме парите на данъкоплатеца до приключване на съдебния спор. За да го купи Общината, делото във ВКС трябва да приключи. За нас е важно да го придобием по един чист, законен и прозрачен начин\", заяви зам.-кметът по културата.", "date": "2018.11.16", "title": "Съдбата на къщата на Яворов остава неясна "}
{"url": "https://www.dnes.bg/temida/2018/11/16/pusnaha-ivancheva-vkyshti-nezabavno.393814", "text": "Състав на спецсъда, с председател Иво Хинов, пусна под домашен арест незабавно подсъдимата за подкуп кметица на столичния квартал \"Младост\" Десислава Иванчева и заместничката й Биляна Петрова.\r\nТова е вторият опит на двете да излязат от ареста. Този път се оказа успешен, тъй като съдия Хинов прецени, че неговото решение трябва да се изпълни незабавно, без да се чака Апелативният спецсъд.\n\n\n\r\nТой се мотивира със заключението на четири вещи лица, които заявиха, че психическото и физическото състояние на двете вече е сериозно. Иванчева била на антидепресанти, получавала панически атаки.\r\nСпоред Хинов в условията на ареста интелектуалните способности на двете намаляват и така те не можели да упражнят правото си на защита.\r\n                    \n                    \n                А експертите заявиха, че в ареста имало два дървени нара, широки по около 70 см, а между тях остава простанство от 40 см. Само там можело задържаните да се разхождат и да се движат.\r\nНеотдавна Хинов пак реши да пусне подсъдимите под домашен арест, но тогава Апелативният съд се произнесе и посочи, че това е незаконосъобразно.\r\nСъдебният акт на тримата апелативни съдии бе твърде критичен към решението на Хинов, с което на практика може да се опорочи остатъка от висящото дело пред спецсъда, добавиха от Апелативния съд.\r\nПрипомняме ви, че Десислава Иванчева, заместника й Биляна Петрова и бившия кмет на \"Младост\" Петко Дюлгеров са подсъдими за подкуп.\r\nПри акция през април тримата бяха арестувани на различни места в София, като в тях имаше белязани пари.\r\nОбвинението твърди, че парите били, за да се придвижи разрешително за строеж в столичния квартал.", "date": "2018.11.16", "title": "Пуснаха Иванчева вкъщи. Незабавно! "}
{"url": "https://www.dnes.bg/muzika/2018/11/16/balkanska-nostalgiia-sybira-virtuozi-na-klasicheskite-i-narodni-instrumenti.393803", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНа 20 ноември в зала \"България\" \"Кварто квартет\" и виртуозът на гъдулката Георги Андреев ще излязат заедно на сцената за да представят  спектакъла \"Балканска носталгия\".\r\nКъм тях ще се присъединят още майстори на класически и народни инструменти, а шоуто ще бъде нестандартно и интересно. По думите на Недялко Недялков пред , хората ще си тръгнат щастливи и с пълни души.\r\n\"Не е толкова важно дали хората познават инструментите сами по себе си. Тук по-важното е, че ще ги чуят в съчетание с други класически инструменти\", подчерта Георги Андреев.\r\n                    \n                    \n                Недялков пък поясни, че публиката масово свързва балканската музика с други групи, а те ще представят на публиката неща, които не са чували преди.\r\n\"Балканската музика е старинна и се е свирила с традиционните инструменти\", каза още музикантът.\r\nА колегата му Георги Андреев разкри, че вече има интерес към \"Балканска носталгия\" и този спектакъл може да се превърне в традиционен.", "date": "2018.11.16", "title": "\"Балканска носталгия\" събира виртуози на класическите и народни инструменти"}
{"url": "https://www.dnes.bg/politika/2018/11/16/prezidentyt-imame-nujda-ot-moderna-i-boesposobna-armiia.393796", "text": "Светът е динамичен, противоречив, а това означава, че България има нужда от модерна и боеспособна армия, съвместима със своите съюзници. Това заяви президентът и върховен главнокомандващ на Въоръжените сили Румен Радев по време на тържественото събрание във Военна академия \"Георги Стойков Раковски\" по повод празникa на Сухопътните войски, съобщава БТА.\n\n\r\n\"Много се надявам, че най-сетне проектът за превъоръжаването на Сухопътни войски ще се реализира и ще даде това ново технологично ниво, което ще постави нашите офицери, сержанти и войници в среда, каквато заслужават и където могат да разгърнат своя потенциал\", коментира Радев. \r\n                    \n                    \n                Той отбеляза, че това не решава всички проблеми и посочи, че те са сериозни и с особена сила в Сухопътни войски, защото там недокомплектът е най-голям, условията са изключително тежки, има нужда от много по-голямо внимание към бойната техника, индивидуалното оборудване, към социалния статус, към условията за професионално развитие и кариерно израстване.\r\n\"Убеден съм, че всички тези проблеми ще намерят своето решение, защото времето е такова, и България разчита на своите въоръжени сили и на Сухопътни войски\", отбеляза държавният глава.\r\n\"Българските Сухопътни войски са неразделна част от нашия народ, защото със своя безпримерен героизъм и храброст са защитавали и служили вярно на своя народ, доказали са, че са ключов фактор за суверенитета, териториалната цялост и независимостта на България, преминали са през много тежки изпитания, винаги са всявали респект и уважение сред противници и съюзници\", посочи Румен Радев. \r\n\"Нашият войник е оставал там, където другите са побягвали, и е продължавал напред, когато другите са спирали, неслучайно няма нито едно пленено българско знаме\", допълни той.\r\nРумен Радев отбеляза, че Сухопътни войски могат да се гордеят не само със своята история, а и с това, което правят днес за България. \r\n\"Въпреки предизвикателствата, те продължават да коват нови спосбоности и съвместимост с нашите съюзници\", посочи държавният глава.\r\nГен.Михаил Попов, командир на Сухопътни войски, благодари на военнослужещите и отбеляза, че с дейността си не са дали повод на никого да каже и една лоша дума за тях. Той посочи, че личният състав на Сухопътни войски служи с чест и достойнство, демонстрира професионализъм, чувство за дълг и достойнство.", "date": "2018.11.16", "title": "Президентът: Имаме нужда от модерна и боеспособна армия!"}
{"url": "https://www.dnes.bg/stranata/2018/11/16/sniag-i-otricatelni-temperaturi-v-gabrovsko.393807", "text": "Снежна покривка от 8 сантиметра има на прохода \"Шипка\", а температурата на въздуха е минус 2 градуса, съобщиха от общинския съвет по сигурността.\r\nПроходът се преминава при зимни условия. Пътното платно е почистено и опесъчено.\n\n\n\r\nОстава в сила забраната за движение на тежкотоварни автомобили с обща маса над 12 тона.\r\nВъв високопланинската местност \"Узана\" има мъгла, снежната покривка е 10 сантиметра, а температурата е минус 4 градуса.\r\nТранспортът, водоснабдяването и топлоподаването са нормални. В равнинната част на Габрово е облачно, а температурата е 2 градуса.\r\n ", "date": "2018.11.16", "title": "Сняг и отрицателни температури в Габровско"}
{"url": "https://www.dnes.bg/notifikacii/2018/11/16/11-polezni-hrani-topiashti-mazninite-i-te-sa.393729", "text": "Когато искаме да отслабнем смятаме, че намаляването на количеството приети калории ще ни спаси от излишните килограми. Тази широко разпространена заблуда дава краткотраен резултат. Веднага щом отпуснем юздите и си позволим да хапнем малко повече, йо-йо ефектът ни връхлита с всичка сила. В много случаи дори трупаме още повече килограми, отколкото преди диетата.\r\nЗа да отслабнете и да успеете да поддържате здравословното си тегло е необходимо не да гладувате, да се лишавате от хранения или да редуцирате приема на калории до минимум, така че да изтощите организма си и да го накарате да превключи на авариен режим, а да ядете.\r\nКонсумацията на определени храни, имащи свойството да изгарят повече калории, помага в отслабването без мъчителен глад и лишения.\r\n                \n                Кои са тези изгарящи мазнините храни, вижте в следващите редове.\r\n\r\nХумусът се прави от нахут, зехтин и сусамов тахан – все полезни съставки, които имат свойството да намаляват обиколката на талията. Хапвайте хумус по-често за изгаряне на излишните мазнини.\r\n\r\nКиноата, както повечето пълнозърнести култури наред с кафявия ориз, имат свойството да ускоряват процеса на изгаряне на калории и освобождаването на енергия. Бавната обработка на тези храни създава усещане за ситост в продължение на часове. \r\n", "date": "2018.11.16", "title": "11 полезни храни, топящи мазнините. И те са..."}
{"url": "https://www.dnes.bg/politika/2018/11/16/karakachanov-koito-ne-se-izraziava-pravilno-da-ne-se-izkazva.393813", "text": "Лидерът на ВМРО и вицепремиер Красимир Каракачанов призова политиците, ако рискуват да бъдат разбрани погрешно, да си мълчат.\n\r\nПовод за това стана изказването на депутата от НФСБ Петър Петров, който пред Дарик радио обяви, че децата с увреждания трябва да бъдат отглеждани в специални домове, а след това отрече да е казвал такова нещо.\n\r\n\"Тези деца, е моето дълбоко убеждение, че трябва да бъдат дадени в домове, където с тях да се занимават специалисти\", каза Петров . В аудиозапис, качен на сайта на радиото, той добавя, че е \"виждал това чудо, как тези деца, ненормални във всяко едно отношение, как изнасят концерти, как рисуват\" в един завод за телове до Мездра, чието име не може да се сети. После се отметна от думите си, само че скандалът вече беше налице.\n\n\n\n\r\n                    \n                    \n                \"Ако някой не може да се изразява правилно и не го разбират постоянно, по - добре да не се изказва\", отсече по повода Каракачанов.\n\r\nТой допълни, че няма как да иска оставката на Петров, защото не е депутат от ВМРО.\n\r\nА за пакта за миграция на ООН, вицето увери, че няма разкол в кабинета.\n\r\nСпоред него има много спорни моменти в документа.\n\r\n\"Ако искаме да се грижим за бежанци от война, има си конвенция на ООН, а този глобален факт на мен ми намирисва като на пакт, който ще подготви глобалното преселение на народите\", каза той.\n\r\nКато пример Каракачанов посочи, че в пакта е записано, че страната, в която се озовава кандидат мигрант, е длъжна да му осигури лични документи.\n\r\n\"Ако в България дойдат 100 000 афганистанци или пакистанци, ние ще трябва да им дадем български паспорти и ако не ги приемат в богатите западни страни, те ще трябва да останат у нас, това пък означава, че здравно, социално, образователно осигуряване ще легне върху бюджета на приемащата страна. Ако някои от западните страни искат да преселват мигранти, защо просто не им организират полети и директно да ги преселват\", обобщи той.", "date": "2018.11.16", "title": "Каракачанов: Който не се изразява правилно, да не се изказва!"}
{"url": "https://www.dnes.bg/stranata/2018/11/16/brat-i-sestra-sa-zadyrjani-za-ubiistvoto-vyv-vlaka.393819", "text": "Брат и сестра са задържани за убийството във влака София - Пловдив. \r\nТе са намушкали 50-годишния им спътник след направена забележка, стана ясно от брифинг на МВР. \n\n\r\nМъжът е получил кръвоизлив и е починал в 8:33 часа в линейката, на метри от болница \"Света Анна\" в София.  \r\nСигналът е бил получен в 8:07 часа, а медиците са пристигнали на място в 8:23 часа. \r\nВъпреки че преодолели разстоянието от Вакарел до София само за 10 минути, усилията им се оказали напразни.  \r\nМеждународният бърз влак № 494 от Истанбул през Пловдив за София престоява на гара Вакарел от 08:01 ч. В композицията се извършват оглед и следствени действия, което не позволява влакът да продължи своето пътуване. \r\nПътниците обаче са пренасочени и настанени в следващия преминаващ влак – от Пловдив за София, който е потеглил от гара Вакарел в 09:12 часа.", "date": "2018.11.16", "title": "Брат и сестра са задържани за убийството във влака"}
{"url": "https://www.dnes.bg/obshtestvo/2018/11/16/prezidentyt-priema-premiera-iska-da-dogonim-izostavaneto-si.393797", "text": ".\r\nТака президентът Румен Радев отговори на критиките на премиера Бойко Борисов от сряда, че обсъжда \"Визията за България\" на БСП с Корнелия Нинова, но отказва да се срещне с управляващите, които искат да му обяснят за увеличението на данъците върху старите автомобили.\n\n\n\n\r\n\"Президентът не може да обсъжда закони, които в момента са в процес на изготвяне, а с г-жа Нинова съм обсъдил визия, която тя има. Нека не бъркаме закон с визия\", настоя Радев.\r\n                    \n                    \n                Припомняме, че вчера премиерът сподели разочарованието  си, че в продължение на няколко поредни дни Радев не спрял да напада  правителството.\r\n\"Не знам с какво сме причинили тази фраза \"война между  институциите\". Това е все едно някой да ти удря шамари и да казва: \"Те се  бият\", посочи Бойко Борисов.\r\nТой също така изрази недоволството си от това, че  президентът не казва никакви добри думи за управляващите и в същото  време никакви негативни за опозицията.\r\nОт правителствената информационна служба информира, че министър-председателят приема поканата на президента. Премиерът Борисов изразява надежда, че до срещата им, държавният глава ще се запознае с четиригодишната програма за управление на кабинета: , както и с последния доклад на Европейската комисия по механизма за сътрудничество и проверка, за да ги дискутират заедно, посочват от МС.\r\nДнес президентът прогнозира още, че гражданите все по-малко ще вярват на управляващите и с това обясни лавината от протести.\r\n\"Винаги ще бъда на страната на гражданите. Действията и извиненията на управляващите от тук нататък имат една цел - да не загубят властта, с която са се срастнали\", добави той.\r\nПо думите му гражданите виждали, че не са приоритет за сегашното управление и то губи доверието им.\r\n\"Българите все по-решително и организирано ще търсят правата си, защото се измерват не само с миналото, а и с държавите около нас. Протестите са закономерни и основателни\", уточни държавният глава.\r\nРадев уточни също така, че никога не е казвал, че България е блато:  \"Казах, че България трябва да се измъкне от блатото. Вие като журналисти трябва да предавате правилно какво съм казал, иначе стоите на страната на фалшивите новини\".", "date": "2018.11.16", "title": "Президентът приема премиера! Иска да догоним изоставането си"}
{"url": "https://www.dnes.bg/politika/2018/11/16/bsp-sybra-podpisi-iska-preizchisliavane-na-pensiite.393805", "text": "БСП събра пенсионерските подписи за преизчисляване на всички пенсии и обеща да поиска това реално да се случи при окончателното приемане на бюджета на следващата година.\n\r\nПодписите на хората от третата възраст, които искат скок на парите си, са над 30 000.\n\n\n\r\nПенсионерите вече няколко пъти протестираха под прозорците на властта. Сред исканията им са минималната пенсия да е 55% от минималната работна заплата, Закон за възрастните хора, които са 30% от населението и премахване на тавана на пенсиите.\n\r\nКъм момента претенциите им не срещат одобрението на властта.\n\r\n\"Към нас се обърна сдружение Съюз на пенсионерите, които са обявили национална подписка и днес внасят в Народното събрание над 30 000 подписа от цялата страна с искане за преизчисляване на пенсиите с нов средно осигурителен доход за 2017 г. Подписката продължава. Тя е подкрепена и от млади хора\", обяви днес червената шефка Корнелия Нинова.\n                    \n                    \n                \r\nПо нейни сметки скокът на всички пенсии ще струва на бюджета 800 млн. лв.\n\r\n\"Подкрепяме исканията и не само – провеждаме тази политика години наред, защото смятам, че възрастните хора са едни от най-ощетените в страната\", допълни лидерът на БСП.", "date": "2018.11.16", "title": "БСП събра подписи: Иска преизчисляване на пенсиите"}
{"url": "https://www.dnes.bg/health/2018/11/16/ili-mislim-za-edno-obshto-zdrave-ili-antibioticite-prosto-shte-sprat-da-deistvat.393811", "text": "По време на Световната седмица, посветена на осведомеността за разумно и отговорно прилагане на антибиотиците Световната здравна организация (СЗО) отново поставя акцент върху своята инициатива за подхода „Едно общо здраве“. Организацията се надява все повече правителства да започнат прилагането В какво се състои подходът \"Едно общо здраве\"? Това е инициатива, чрез която се разработват и изпълняват програми, политки, законодателство и научни изледвания, в които множество сектори комуникират и работят заедно, за да постигнат по-добри резултати в областта на общественото здраве. Причината за това е все по-нарастващата опасност от това антибиотиците просто да спрат да действат. Едни и същи антибиотици се използват и при хората, и при животните, отглеждани за храна, което дава „двойна“ възможност на бактериите да развият устойчивост към лекарствата. Тук се обхващат различни сфери като безопасността на храните, борбата със зоонозите (болести, които могат да се предават от животни на хора като грип, бяс, различни видове треска) и борба с антибиотичната резистентност, появяваща се от прекомерната употреба на антибиотици и при хора, и при животни. Защо имаме нужда от подхода \"Едно общо здраве\"? Има достатъчно много микроорганизми, които заразяват и животни, и хора, тъй като на практика споделяме една и също екосистема. Дори един сектор да полага много усилия за по-добро обществено здраве, те могат да бъдат опорочени от липсата на усилия в друг сектор. Например, бясът при хората се предотвратява ефективно само чрез таргетиране на животинския източник (ваксиниране на кучета).  Информацията за грипните вируси при животните е от решаващо значение за подбора на ваксините, които се използват при хората при потенциална грипна пандемия. Резистентните към антибиотици микроби могат да се предават между животни и хора чрез директния им контакт или чрез замърсена храна, заради което трябва да има ясна и добре координирана превенция и при хората, и при животните. СЗО препоръчва цялостно намаляване употребата на всички антибиотици при животните, от които се произвежда храна, включително пълното им ограничаване с цел стимулиране растежа на животните и профилактика на заболявания без диагноза. Здравите животни трябва да получават антибиотици, само ако те биха предотвратили заболявания, които са открити и в други животни от едно и също стадо или рибна популация. Болните животни трябва да бъдат тествани, за да се определи най-ефективният антибиотик за лечение на конкретната инфекция и такъв, който влияе най-малко на човешкото здраве. Много правителства вече са предприели стъпки за въпросното ограничаване, но има все още и много, които не са. Това подкопава усилията на много хора и сектори, което е и една от причините СЗО да повдига публично въпроса по света. Специалисти с различна експертиза, които са активни в различни сектори, като обществено здраве, здраве на животните, растенията и околната среда - всички те трябва да обединят усилията си, за да работи подходът в дългосрочен план. За ефективното откриване и предотвратяване на огнища на зоонози и проблеми, свързани с безопасността на храните, епидемиологичните данни и лабораторната информация трява да бъдат достъпни до експерти от всички сектори. Правителствени служители, изследователи и хора от други сектори на местно, регионално, национално и световно равнище трябва да прилагат координирани отговори на заплахи към общественото здраве. СЗО работи в тясно сътрудничество с Организацията по прехрана и земеделия към ООН и Световната организация за здравето на животните с цел насърчването на все по-добър обмен на информация между различните сектори, чрез която да се дава единен отговор към опасностите, свързани с безопасността на храните, рисковете от зоонози и други, афектиращи общественото здраве. ", "date": "2018.11.16", "title": "Или мислим за \"Едно общо здраве\", или антибиотиците просто ще спрат да действат"}
{"url": "https://www.dnes.bg/obshtestvo/2018/11/16/vnasiat-oshte-protivogripni-vaksini-v-aptekite-do-sedmica.393760", "text": "Постепенно навлизаме в сезона на грипа, има известно закъснение спрямо миналия сезон. Засега нещата са според очакванията, към края на януари-февруари ще достигнем до нови епидемични нива. Това каза пред БНТ главният държавен здравен инспектор д-р Ангел Кунчев.\n\n\r\nТой добави, че за втора година се случва, така че да се изчерпат противогрипните ваксини.\n\r\nСпоред него явно хората започват да разбират, че с ваксините могат да се предпазят от зимните вируси.\n\r\n\"При грипа е важно да защитим тези, за които може заболяването да е фатално - деца, хора с имунни проблеми, възрастни\", каза Кунчев.\n\r\nТой обясни, че не очаква особености в начина на протичане на грипа тази зима, но призова да не го подценяваме, тъй като ангажира много органи, системи в организма.\n                    \n                    \n                \r\n\"Днес идват новите ваксини, в аптеките ще са налични в средата на следващата седмица. При това закъснение на грипа е добре и сега да се ваксинираме, каза Кунчев. 140 000-150 000 дози вече са недостатъчни за България, производителите ще се съобразят с тази тенденция\", прогнозира д-р Кунчев.\r\n ", "date": "2018.11.16", "title": "Внасят още противогрипни ваксини, в аптеките – до седмица"}
{"url": "https://www.dnes.bg/usa/2018/11/16/sniag-paralizira-nazemniia-transport-v-niu-iork.393761", "text": "Първият за тази есен снеговалеж парализира работата на наземния транспорт в Ню Йорк, предадоха Асошиейтед прес и ТАСС.\r\nМокрият сняг и силните пориви на вятъра прекършиха клони. Полицията препоръча на хората да не излизат и да избягват пътищата. \r\nЗаради лошото време автобусите трудно стигаха до централния автобусен терминал в Манхатън и той се оказа претъпкан от хора. Имаше закъснения и в извънградските влакове, пише БТА.\r\nКатастрофа с няколко автомобила пък задръсти моста \"Джордж Вашингтон\".", "date": "2018.11.16", "title": "Сняг парализира наземния транспорт в Ню Йорк"}
{"url": "https://www.dnes.bg/world/2018/11/16/kim-nabliudaval-test-na-novo-visokotehnologichno-oryjie.393762", "text": "Севернокорейският лидер Ким Чен Ун е наблюдавал изпитанието на ново високотехнологично оръжие, предаде южнокорейската агенция Йонхап, като се позова на севернокорейската Централна медийна компания.\n\r\nТестът се е провел в националния институт за изследвания и разработки в областта на отбраната. В съобщението на севернокорейската медия се посочва, че въпросното ново оръжие е \"било разработвано в продължение на дълго време под лидерството на динамичното ръководство на партията\" и че това оръжие е замислено да гарантира безопасността на севернокорейската територия и значително да подобри боеспособността на севернокорейската армия.\n\r\nТестът на оръжието е бил успешен. Не се уточнява какво е то.\n                    \n                    \n                \r\n\"Резултатът от теста днес е оправдание на партийната политика, фокусирана върху науката в областта на отбраната и технологиите. Той е още една демонстрация на нашите бързо разрастващи се отбранителни способности върху целия регион и е пробив в укрепването на нашите боеспособности\", е заявил Ким по повод теста, съобщава севернокорейската агенция КЦТА, предаде Ройтерс.\n\r\nКим е казал, че изпитаната оръжейна система е била тази, от която неговият баща Ким Чен Ир е бил специално заинтересован и че той е ръководил разработването й лично.\r\nМалко по-късно САЩ заявиха, че остават уверени, че ангажиментите за денуклеаризация, поети от севернокорейския лидер Ким Чен Ун, ще бъдат спазени. Ким пое тези ангажименти на срещата си с Доналд Тръмп през юни, предадоха световните агенции, като се позоваха на изявление на Държавния департамент.\n\r\n\"Оставаме уверени, че обещанията, поети от президента Тръмп и от лидера Ким, ще бъдат спазени\", се казва в изявлението.\n\r\nТака Държавният департамент реагира на съобщението на севернокорейски медии, че Ким е проследил тестването на ново тактическо свръхтехнологично оръжие.\n\r\nТова е първата визита на Ким Чен Ун в обект за военни тестове след безпрецедентната му среща на върха с американския президент Доналд Тръмп през юни, пише БТА. Тогава двамата лидери се съгласиха да работят за денуклеаризацията и мира на Корейския полуостров и да установят нови отношения между САЩ и Северна Корея.\r\n ", "date": "2018.11.16", "title": "Ким наблюдавал тест на ново високотехнологично оръжие"}
{"url": "https://www.dnes.bg/obshtestvo/2018/11/16/facebook-poludia-patriotizym-s-pornoaktiori-shvanahte-li.393764", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСнимки на завърнали се у нас българи с блестящи кариери зад граница, заляха социалните мрежи в последните дни. Всъщност, на фотосите са виждат световноизвестни порноактьори с измислени български имена. \n\r\nПридружаващият текст разказва за невероятните им успехи в науката и медицината. Горди от постиженията на своите сънародници, хиляди българи споделиха снимките, без да подозират, че са паднали в капана на фалшивите новини.\n\r\nОт няколко дни във виртуалния кюп се оказаха дузина уж успели българи. Запознайте се с доцент доктор Иван Синев. Той е откривател на \"принципа на Синев\" за проникването и разпространението на материята в черните дупки.\n                    \n                    \n                \r\nНаучаваме, че Синев е отказал работа като астрофизик в НАСА, за да работи за 20 000 пъти по-малка заплата в БАН. И въпреки че от визитката се усмихва популярният порноактьор Джони Син, Синев е споделен над 20 000 пъти във Facebook.\n\r\nРодоначалник на порнопатриотизма е търновецът Илиян Дуков. Със снимка на доайена от филмите за възрастни Рон Джереми, представен за български сърдечен хирург.\n\r\nСъвсем не на шега Илиян споделя снимката с една единствена цел – да изследва културата в интернет. Безспорен катализатор на наивната вяра е именно патриотизмът.\n\r\nРадиоводещият Драгомир Симеонов одобрява експеримента. Българите са комуникативно мързеливи, категоричен бе пред  медийният експерт доц. Георги Лозанов. \n\r\n\"Дължи се на това, че сериозната журналистика, аналитичната, има все по-малко територия у нас\", обясни доц. Лозанов.\n\r\nСпоред Илиян обществото е стигнало най-ниската си точка на критично мислене. А обществото често забравя, че интернет не е медия.\n\r\nВ това време Мила Келифарева, представена у нас като доброволка в приют за животни и позната на света като най-известната порнозвезда в Азия - Миа Калифа, обикаля Facebook пространството и събира харесвания.", "date": "2018.11.16", "title": "Facebook полудя! Патриотизъм с порноактьори, схванахте ли? "}
{"url": "https://www.dnes.bg/usa/2018/11/16/sasht-ogranichavat-e-cigarite-paziat-mladejta.393763", "text": "Високопоставен американски здравен представител обеща да се опита да забрани ментола в обикновените цигари, да забрани ароматните съставки във всички цигари и да затегне правилата за продажба на най-ароматизираните видове електронни цигари, за да се предпази младежта, предадоха Асошиейтед прес и Франс прес. Тази инициатива представлява значителна стъпка за по-нататъшното намаляване броя на пушачите, който спада през последните години.\n\r\nОграниченията са основно насочени към намаляване на тютюнопушенето сред подрастващите. Близо половината тийнейджъри, които пушат, предпочитат ментолови цигари, а ароматизираните електронни цигари са обвинявани за увеличаването в последно време на броя на пушачите сред младежите.\n                    \n                    \n                \r\n\"Няма да позволя цяло едно поколение деца да станат зависими от никотина чрез електронните цигари\", каза Скот Готлиб, представител на Управлението за контрол на храните и лекарствата.\n\r\nТези предложения ще бъдат подложени на публично обсъждане със срок до юни догодина, преди да влязат в сила.\n\r\nБроят на пушачите в американските гимназии е нараснал със 78 процента през 2018 г. спрямо 2017 г., според неотдавнашно национално проучване за младежта и тютюнопушенето.\n\r\nТютюнопушенето е основна причина за предотвратимите заболявания в страната, причинявайки повече от 480 000 смъртни случая годишно в САЩ, пише БТА. Управлението за контрол на храните и лекарствата в момента е забранило продажбата на електронни цигари и тютюневи изделия на лица под 18 години.\r\n ", "date": "2018.11.16", "title": "САЩ ограничават е-цигарите, пазят младежта"}
{"url": "https://www.dnes.bg/cars/2018/11/16/20-godishnite-koli-sys-skypa-grajdanska-tova-e.393766", "text": "Шефката на парламентарната бюджетна комисия Менда Стоянова обясни, че ако оттегли своето предложение, \"Гражданската отговорност\" ще скочи 2 или 3 пъти от сегашните й размери. \r\nТя настоя, че някои стари автомобили ще имат облекчения, като такива посочи 14-годишните например.\n\n\n\r\n\"На практика увеличение на данъка ще имат коли само на по 18-19 години, а най-голямо натоварване ще получат мощните 20-годишни автомобили\", поясни тя пред БНТ.\r\n\"Справедливост при данъците максимално няма как да се постигне. Истината е, че от това няма да дойде особен допълнителен приход към общините. Целта е българинът да започне да мисли какво си купува и как това се отразява на околната среда. Трябва чрез този данък българинът да живее много по-екологично\", обясни тя предложенията си за промени в данъка.\r\n                    \n                    \n                \"Това, което предлагам аз, е първо създаване на методика. Това ще даде индикатори за справедливост. Няма единно прилагане, защото няма критерии. Второто е за този разширен кръг лица да се сложи таван от 5 000 лева обезщетение. Надявам се парламентът да приеме това предложение, защото това касае 3 млн. българи, които имат \"Гражданска отговорност\", завърши Стоянова.", "date": "2018.11.16", "title": "20-годишните коли със скъпа \"Гражданска\". Това е!"}
{"url": "https://www.dnes.bg/stranata/2018/11/16/ne-gorivata-sa-ni-skypi-niski-sa-ni-zaplatite-tova-li-e-istinata.393769", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт няколко дни граждани блокират основни пътни артерии, недоволни от високите цени на горивата и от ниския стандарт на живот. Протестите продължават и в следващите дни, най-масовите се очаква да са в неделя и понеделник в София. Нова стратегия на протестиращите предвижда тридневна окупация на Народното събрание, която се организира в социалните мрежи.\n\r\nБившият заместник-министър на енергетиката Явор Куюмджиев и енергийният експерт Димитър Иванов коментираха пред , че проблемът и причините за гражданското недоволство у нас са не толкова, защото горивото е скъпо, а защото заплатите са много ниски.\n\n\n\n\r\n                    \n                    \n                \"Всъщност цената на едро в България е може би една от най-високите в Европейския съюз. Тук се поставя въпросът: Защо?\", подчерта Куюмджиев.\n\r\nТой обясни, че чрез законодателни промени от преди около 10 години управляващите, които са на власт и сега, са въвели много строги правила за акцизните складове на едро.\n\r\nПо този начин преди това бензиностанциите са имали от много повече места, от които да се снабдят с гориво, а сега търговците на едро са много по-малко.\n\r\n\"Пазарът беше жив и конкурентен. С тези промени те го ограничиха до няколко фирми. КЗК винаги се фокусира върху цените на дребно. Това е създадена - според мен умишлено, ситуация, при която цената на едро се определя от 2 - 3 човека\", добави още бившият заместник-министър на енергетиката.\n\r\nЕнергийният експерт Димитър Иванов пък подчерта, че цената на горивото на бензиностанциите или дори на петрола на световните пазари не е толкова важна, а по-важното е колко литра можеш да заредиш със своите доходи.\n\r\n\"Има глобализъм на цените, а има национализъм на заплатите. Така как се живее? Всички разбират за какво става дума\", настоя той.\n\r\nДвамата бяха категорични, че предложението за премахването на биодобавките през зимата, за да паднат цените на горивата, ще даде незначителен резултат от само 1 - 2 стотинки.", "date": "2018.11.16", "title": "Не горивата са ни скъпи, ниски са ни заплатите! Това ли е истината?"}
{"url": "https://www.dnes.bg/sofia/2018/11/16/zadignaha-oborota-na-magazin-za-oryjiia-v-drujba.393765", "text": "Неизвестни обраха оръжеен склад в столичния квартал \"Дружба\".\r\nКрадците  са успели да разбият металната щора, поставена след вратата на склада,  и са задигнали касата.\r\nСигналът за обира е подаден около 6 часа тази сутрин.\r\nВсе още не е ясно  каква сума е взета. Знае се обаче, че не става дума за въоръжен грабеж.  Извършителите все още се издирват.\r\nНа мястото се извършва оглед от разследващите.", "date": "2018.11.16", "title": "Задигнаха оборота на магазин за оръжия в \"Дружба\""}
{"url": "https://www.dnes.bg/sofia/2018/11/16/8-koli-vyv-verijen-sblysyk-na-severnata-tangenta.393770", "text": "Верижна катастрофа с участието на 8 автомобила е станала при Северната скоростна тангента в посока Варна преди разклона за Ботевград, предаде \"Фокус\".\r\nДвижението в участъка не е затруднено.\r\nНя масто има полиция, която разследва ПТП-то", "date": "2018.11.16", "title": "8 коли във верижен сблъсък на Северната тангента"}
{"url": "https://www.dnes.bg/za-da-se-razbirame/2018/11/16/zodiite-koito-sa-dobri-komunikatori-v-liubovta.393731", "text": "Общуването в една връзка е може би най-важното умение, което изгражда и заздравява любовта. Ако не сте съвсем сигурни дали партньорът ви има умения за открита комуникация, можете да погледнете към звездната карта. Някои зодиакални знаци са изключителни в общуването, особено с интимните си половинки. Те са майстори на комуникацията. Винаги знаят какво да кажат, как да споделят, как да накарат човека срещу тях да се чувства предразположен да говори открито.\r\n\r\n\r\nОбикновено се смята, че Овенът е коравосърдечен и твърдоглав заради темпераментната му природа, безконтролните му понякога изблици и импулсивност. Това съвсем не е вярно. Овните въпреки пожароопасния си характер са прелестни партньори що се отнася до комуникацията. Те са наясно с онова, което чувстват и никога не говорят с недомлъвки. Общуват директно и без заобикалки.\r\n                    \n                    \n                Имат невероятното умение да предразполагат другите да споделят с тях. Хората ги търсят за съвет или просто защото знаят, че Овенът ще ги изслуша и ще им даде възможно най-мъдрия съвет.\r\n\r\nБлизнаците често са неразбрани заради двойствената им природа. Стига да поискат, Близнаците могат да са превъзходни комуникатори. Резкият им характер обаче понякога обърква партньорите им, защото в такива моменти те не желаят да говорят и оставят погрешно впечатление на прикрити и темерути.\r\n\r\n ", "date": "2018.11.16", "title": "Зодиите, които са добри комуникатори в любовта"}
{"url": "https://www.dnes.bg/balkani/2018/11/16/misteriiata-se-razplita-gruevski-izbiagal-prez-cherna-gora.393772", "text": "Министерството на вътрешните работи на Черна гора съобщи снощи, че бившият македонски премиер Никола Груевски е влязъл в Черна гора на 11 ноември и същия ден е излязъл от страната, предаде агенция МИА.\n\n\n\n\r\nВ съобщението се допълва, че черногорската полиция \"изцяло е спазила законовите процедури\" в случая, предаде БТА.\n\r\nПо-рано и албанската полиция съобщи, че Груевски е заминал за Унгария през Албания с унгарски дипломатически автомобил. \"На 11 ноември 2018 г. към 19.11 часа /Никола/ Груевски напусна територията на Албания през КПП Хани Хоти и влезе в Черна гора\". Той пътувал в \"автомобил на унгарското посолство в Тирана, с регистрационен номер CD 1013A\", и с паспорт на свое име, съобщи албанската телевизия Топ ченъл.\n                    \n                    \n                \r\nУнгарските власти обявиха, че Груевски е поискал политическо убежище в унгарско представителство извън Македония, но отхвърлиха каквато и да е замесеност в бягството му.\n\r\nВ противоречие с официалните съобщения на черногорската и албанската полиция македонската телевизия ТВ24 твърди, че Груевски все още е на албанска територия и щял да избяга от Албания по море, най-вероятно в посока към Гърция. Последната му дестинация щяла да бъде Турция, където щял да пристигне също по море.\n\r\nМакедонските власти издирват Груевски с международна заповед. Кой ще поеме отговорността за бягството засега е неизвестно, тъй като институциите, въртейки се в кръг, си прехвърлят вината, съобщава сайтът Фактор.\n\r\nСъщевременно съпругата на Груевски Боркица продължава да ходи на работа в Агенцията за ценните книжа, където е координатор в Сектора за проучване и развитие на капиталовия пазар и международно сътрудничество, допълва Фактор. Боркица и двете дъщери на Груевски са в Република Македония.\n\r\nУнгария ще изпрати в Република Македония контингент от 30 полицаи за защита на границата от нелегални мигранти, съобщи унгарското МВР, цитирано от македонския сайт Сакам да кажам. Новината бе съобщена вчера, един час след като кабинетът на премиера Виктор Орбан потвърди, че Груевски е в Будапеща и е поискал убежище в Унгария.\n\r\nКонтингентът ще патрулира по македонско-гръцката и македонско-българската граница и е екипиран с всъдеходни автомобили, уреди за нощно виждане, ръчни термокамери за откриване и нелегални мигранти. Подобен контингент от 15 полицаи ще бъде изпратен и в Сърбия.\n\r\nУнгарски полицаи и досега бяха част от европейските полицейски сили, които защитават македонската граница от нелегални мигранти.", "date": "2018.11.16", "title": "Мистерията се разплита: Груевски избягал през Черна гора"}
{"url": "https://www.dnes.bg/stranata/2018/11/16/izkustveni-gnezda-iz-rodopite-za-izcheznali-leshoiadi.393773", "text": "Две нови изкуствени гнезда за изчезналия преди повече от две десетилетия в страната черен лешояд бяха изградени тази есен от екипа на Българското дружество за защита на птиците (БДЗП). Така общият брой на гнездата в района е вече дванадесет.\n\r\nПрез следващите две години се очаква да бъдат изградени още гнезда в подходящи за вида местообитания в Източни Родопи. С тях експертите се надяват да привлекат черни лешояди  от националния парк Дадя в съседна Гърция, които да се установят и в българската част на Източните Родопи и постепенно да се възстанови популацията на вида в тази част от неговия ареал.\n\r\nВ Гърция се намира единствената оцеляла популация на черен лешояд на Балканите, а концентрирането на птиците в един район повишава риска от изчезване. В България черният лешояд е бил широко разпространен в миналото, но днес се смята за изчезнал като гнездящ вид. Последните потвърдени данни за размножаването на вида са от 1993 г. Тогава на територията на Студен кладенец в Източните Родопи е регистрирана последната известна двойка от вида в страната.\n                    \n                    \n                \r\nПет от от гнездата са изградени в Защитена Зона \"Крумовица\", а останалите седем в ЗЗ \"Бяла река\". „Към момента поставените гнезда не са заети, но както показва опитът с други видове хищни птици, е необходимо време, за да могат птиците да привикнат и припознаят гнездата“, коментира Добромир Добрев от БДЗП. Гнездата се поставят на определено разстояние едно от друго, за да наподобяват възможно най-много естествена колония на вида и по този начин да повишат атрактивността на мястото на поставянето им. Гнездата се изграждат от естествени материали - клонки от дървета, зелен мъх, сухи клони, за да бъде гнездото възможно най-естествено и атрактивно. \n\r\nИзграждането на гнездата е част от проекта \"Опазване на белоглавия и черния лешояд в Родопите\", осъществяван от Rewilding Europe съвместно с фондация \"По-диви Родопи\" и Българското дружество за защита на птиците.", "date": "2018.11.16", "title": "Изкуствени гнезда из Родопите за изчезнали лешояди"}
{"url": "https://www.dnes.bg/obshtestvo/2018/11/16/gorivata-moje-da-poevtineiat-s-poveche-ot-5-st.393774", "text": "Пет различни предложения за намаляване на цените на горивата са били обсъдени на срещата между вицепремиера Томислав Дончев и петролната асоциация. \r\n\"Ако се вземат достатъчно мерки, понижаването на цените на бензина и дизела може да е с повече от 5 стотинки на литър. Част от идеите, обаче, предполагат законодателни промени и тепърва ще се анализират\", посочи Дончев пред Нова тв.\r\n\"Обяснения има всякакви. Но при тази ситуация, при която исканията, питанията и недоволството са насочени срещу цените на бензина, аз поканих Петролната и газовата асоциация, която обединява вносители, производители и търговци на горива да проведем разговор. Ако има истинска конкуренция, това означава, че цените са реални\", обясни вицепремиерът.\n\n\n\r\n                    \n                    \n                \"Факт е, че в България поддържаме минимален акциз на горивата, ставката на ДДС не е от високите в Европа, факт е, че цената на горивата не зависи от благосъстоянието на държавите, това са борсови стоки.  Факт е, че на бензиностанциите цената е по-ниска, отколкото в редица други държави членки на ЕС. Наред с това е факт, че очакванията на българите са при ниски ставки на акциза и на ДДС цените да са още по-ниски\", коментира още Томислав Дончев.\r\nПо думите на вицепремиера, ако не се въведе данъка за старите коли, няма да се случи нищо фатално.\r\n\"Очакваните приходи от него не са някаква впечатляваща сума. При всички случаи става дума за под 20 млн. лв. на година, като тези пари няма да постъпят в държавния бюджет, а в общинските\", коментира той.\r\nВицепремиерът коментира и протестите, като подчерта, че всеки има право да изрази мнението си и гнева си, но не трябва да се нарушава конституционния ред: \"Ние трябва да изберем какво искаме. Искаме ли малко повече сигурност на пътя, искаме ли да предприемем някакви мерки въздухът да е по-чист. Този данък няма да реши проблемите сам по себе си. Необходими са комплексни мерки. С учудване забелязвам как може да има два паралелни протеста – дните да протестират срещу данъка, а на една седмица отстояние да се протестира за чистия въздух. Данъкът не е само приход, той е и стимул.  Димът от един стар дизелов автомобил е директно вреден за здравето. Там има канцерогенни компоненти\".\r\nТомислав Дончев настоя, че в момента няма предпоставка за оставка на правителството и предсрочни избори. \r\n\"От гледна точка на парламентарна аритметика – предпоставки за предсрочни избори няма. За мен лично изпълнението на задълженията в Министерски съвет е доколко има полза и доколко има смисъл. Аз лично ще работя, докато усещам полза и смисъл от работата си\", каза още той.", "date": "2018.11.16", "title": "Горивата може да поевтинеят с повече от... 5 ст.!"}
{"url": "https://www.dnes.bg/politika/2018/11/16/petrov-ne-kazal-nenormalni-deca-falshiva-novina.393784", "text": "НФСБ излезе с официална позиция след скандала с депутата от политическата сила Петър Петров, който пред Дарик радио обяви, че децата с увреждания трябва да бъдат отглеждани в специални домове, а след това отрече да е казвал такова нещо.\n\r\n\"Тези деца, е моето дълбоко убеждение, че трябва да бъдат дадени в домове, където с тях да се занимават специалисти\", твърди той.\r\nВ аудиозапис, качен на сайта на радиото, Петров добавя, че е \"виждал това чудо, как тези деца, ненормални във всяко едно отношение, как изнасят концерти, как рисуват\" в един завод за телове до Мездра, чието име не може да се сети.\n\r\nНяколко часа по-късно Петров се отрече от думите си: \"Изобщо не съм казвал, че децата с увреждания трябва да бъдат оставени в домове, за да могат майките им да работят\".\r\n                    \n                    \n                От НФСБ пък коментираха, че това е опит да се създаде фалшива новина.\r\nВ позицията на партия се казва: \"Грижата, отговорността към децата с увреждания е обща – тя е както на семейството, така и на държавата, както на близките, ката и на специалистите\".\r\n\"Споделяйки усилията на семейството, не подценявайки родителската грижа към всяко едно дете с увреждане, смятаме, че специалистите са тези, чиито квалифицирани услуги спомагат за неговото по-добро развитие. За нас това е отговорната позиция към децата с увреждания – а именно общата грижа на семейството, но и на държавата към тях\", допълват от НФСБ.\r\nСпоред депутатите на Валери Симеонов всичко останало било търсене на евтини спекулативни внушения и насаждане на напрежение в обществото.", "date": "2018.11.16", "title": "Петров не казал \"ненормални деца\". Фалшива новина!"}
{"url": "https://www.dnes.bg/sofia/2018/11/16/spirashta-dyha-gledka-beton-kyshta-zazidana-mejdu-blokove-v-sofiia.393777", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИмот в столичния квартал \"Манастирски ливади\" се сдоби със спираща дъха гледка – бетон. \r\nКъщата на Румяна Йорданова се оказа зазидана между блокове, а от хола и вече спокойно може да вижда какво се случва у съседите.\r\nПо нейни думи отстоянието от къщата ѝ до следващата сграда е 2,75 метра, предаде репортерът на  Благой Цицелков.\r\n\"Преди 1 година започна строителството без да съм предупредена. Отговориха ми от общината, че са направени всички регулации, на без да ме попитат. Това е незаконно. Дори няма улица, там където строят. Ние не можем да живее без слънце, без въздух и отстояние. Къщата ми става неизползваема. Този ПУП съсипва и нещастниците, които ще дойдат да живеят в тези сгради\", категорична е Йорданова.\r\n                    \n                    \n                \"В ПУП-а в, който е одобряват през 2016 година, тя не е заинтересована страна. Първият ПУП, който е регулирал всички сгради, тя е заинтересована страна там. Реално погледнато, при прегледа на всички документи се установи, че имотът на госпожата има неуредени сметки по регулацията. Подробният устройствен план не предвижда ниско етажно строителство – каквато е къщата на госпожа Йорданова\", аргументира се главният архитект на район \"Триадица\" Иван Шишков.\r\n\"По УПИ 12 имотът на клиента ми приема неправилна форма. Общината приема това като ъглов имот без динамично строителство – сиреч могат да правят почти каквото си искат\", уточни адвокатът на Румяна Йорданова Николай Николов.", "date": "2018.11.16", "title": "Спираща дъха гледка – бетон! Къща, зазидана между блокове в София"}
{"url": "https://www.dnes.bg/stranata/2018/11/16/svada-v-kupeto-noj-ubiha-myj-vyv-vlaka-za-sofiia.393787", "text": "Мъж е убит с нож във влака Пловдив-София тази сутрин, издирва се жена за престъплението, съобщават от МВР. \n\r\nНачалникът на композицията се обадил в полицията малко преди 8 часа и спрял влака до Вакарел.\r\nИзпратени са полицаи от Ихтиман и лекари. 50-годишният мъж е направил кръвоизлив и е починал в 8:33 часа в линейката, на метри от болница \"Света Анна\" в София. \n\r\nОказало се, че по време на пътуването мъжът се скарал с друг пътник, който го пробол с нож. \r\nОт БДЖ коментираха случая, че международният бърз влак № 494 от Истанбул през Пловдив за София престоява в гара Вакарел от 08:01 ч. поради възникнала саморазправа между пътници. \n\r\nКъм момента в композицията се извършват оглед и следствени действия от компетентните служби, което не позволява влакът да продължи своето пътуване, пише националният ни превозвач. \n                    \n                    \n                \r\nСъздадена е своевременна организация за обезпечаване на пътуването за всички 120 пътника като са пренасочени и настанени в следващия преминаващ влак. Бързият влак № 1620 от Пловдив за София е потеглил от гара Вакарел в 09:12 ч., допълват от БДЖ.\r\n ", "date": "2018.11.16", "title": "Свада в купето, нож.. Убиха мъж във влака за София"}
{"url": "https://www.dnes.bg/obshtestvo/2018/11/16/minavash-prez-most-tunel-planinski-prohod-plashtash-taksa.393754", "text": "За преминаване по отделни съоръжения по пътищата в страната ни, като мостове, тунели или планински проходи, също ще могат да се събират такси. Това предвижда нов проект на Наредба за условията и реда за събиране на таксите за специално ползване на републиканските пътища на Министерството на регионалното развитие и благоустройството.\n\n\n\r\nДосега в България такива такси не са налагани, припомня в. \"Сега\".\r\nПредвижда се и ред, по който да се плащат таксите за път, отдаден на концесия. У нас такива пътища няма, но имаше спорадични заявки за интерес от потенциални кандидат-инвеститори.\n\r\nНе е ясно какви ще са таксите, но те ще могат да се плащат в левове или в евро - за регистрираните в чужбина превозни средства. \n                    \n                    \n                \r\nОт тях ще са освободени автомобилите на МВР, НСО, ДАНС, Спешната помощ и на въоръжените сили. Допълнително заплащане няма да се дължи, ако вече има тол такса. \n\r\nПлащането на таксата ще става на контролно-пропускателни пунктове преди или след преминаване по съоръжението и ще се дава платежно, гласи още наредбата. \n\r\nПлатените съоръжения ще бъдат посочени в приет с решение на правителството списък. От Агенция \"Пътна инфраструктура\" (АПИ) дават да се разбере, че става дума за бъдещи обекти. Такива са тунелите под проходите \"Шипка\" и \"Петрохан\". Заговори се и за евентуални нови трети и четвърти мост над Дунав към Румъния. В момента се плаща за преминаване и на двата съществуващи моста - при Русе и при Видин.\r\nОт пътната агенция успокоиха, че съоръженията по магистралите няма да бъдат платени, тъй като за тях ще важат тол таксата за камионите и електронната винетка за леките коли.\n\r\nПроектонаредбата предвижда също в случаите, когато специалното ползване обхваща различни републикански пътища, един от които е предоставен на концесия, таксите да се определят в две части и да се заплащат по сметка на АПИ и на концесионера.\r\nДо момента у нас няма пътища на концесия. Имаше запитвания от фирми от Далечния изток за евентуално тяхно участие в пътното строителство у нас, без да се стигне до по-конкретна информация. Данните за предоставените на концесия пътища и за сметките в обслужващите банки на агенцията и на концесионера ще бъдат обявявани в централната администрация и областните пътни управления на АПИ.\n\r\nФирмите, които искат да изградят и експлоатират търговски крайпътни обекти и площадки за оказване на пътна помощ срещу заплащане и пътни връзки към тях, както и рекламни съоръжения, също ще трябва да плащат такса.\n\r\nАПИ ще поддържа системите за продажба на електронни винетки, маршрутни карти и разпространението на бордови устройства за тол таксуването, става ясно от проект на постановление на Министерския съвет за изменение и допълнение на Правилника за прилагане на Закона за пътищата.\r\nПътната агенция ще осъществява всички дейности по техническата и софтуерна поддръжка на компонентите на Електронната система за събиране на пътни такси - електронни винетки и тол такси, ще управлява процесите и контролира правилното отчитане на дължимите такси и събирането им.", "date": "2018.11.16", "title": "Минаваш през мост, тунел, планински проход – плащаш такса!"}
{"url": "https://www.dnes.bg/obshtestvo/2018/11/16/skypa-zima-parno-voda-lekarstva-gotvete-po-2000-leva.393753", "text": "Най-малко по 2 000 лева допълнително над обичайните ни разходи ще отвее зимата от джобовете ни, показват сметките на \"Монитор\".\n\n\n\r\nНад половината от сумата ще отиде за отопление, а останалата - за топли дрехи, обувки, лекарства. \n\r\nПрез миналия отоплителен сезон за 3-стайна санирана панелка само за парно (без топла вода) средният разход бе около 900 лв. \n\r\nКато добавим към сметката поне 350 лева за топлата вода, то излизат 1350 лв.\r\nОбщо по цени за София от 95,98 лв. за мегаватчас топлинна енергия - това прави малко над 14 мегаватчаса. \n\r\nПо новите цени за столицата от 111,12 лв./мвтч, които са с 15,8% по-високи от миналата зима, разходът ни тази зима се очаква да излезе над 1562. лв., или с 212 лева по-скъпо. \n                    \n                    \n                \r\nШансът ни е, че отоплителният сезон може да се окаже по-къс, защото имахме по-дълго циганско лято.\r\nВчера от НСИ обявиха, че 1 541 лв. е общият доход средно на лице от домакинство в периода юли-септември. Той нараства със 7.7% спрямо същото тримесечие на миналата година.\r\nСпоред сметките общият разход средно на лице от домакинство е 1 518 лв. и се увеличава с 9.8% спрямо периода юли-септември 2017 година.\n\r\nНай-много от доходите си харчим за храна - 30.1%, следват разходите за жилище - 16.5%, данъци и социални осигуровки - 12.3% и транспорт и съобщения - 11.7%.", "date": "2018.11.16", "title": "Скъпа зима: Парно, вода, лекарства… гответе по 2000 лeва"}
{"url": "https://www.dnes.bg/zvezdi/2018/11/16/djema-atkinsyn-na-34-liubimkata-na-futbolistite.393707", "text": "\n\r\nНа днешния 16 ноември рожден ден празнува британската актриса и модел Джема Аткинсън. Родена през 1984 година в градчето Бъри, Англия, още като тийнейджърка Джема се снима в популярния на острова сериал \"Hollyoaks\", който я прави любимка на младежите из цяла Англия.\n\r\nСлед като напуска снимачната му площадка, тя се ориентира и към музикалната сцена на шоуто за таланти \"Soapstar Superstar\", където доказва страхотните си гласови данни. Изявява се и на модния подиум.\n\r\nСнимала се е за някой от най-известните списания като FHM и Maxim.\n                    \n                    \n                \r\nСподеля, че е страстна фитнес маниачка и не пропуска тренировка. Освен това тренира и бокс.\n\r\nПризнава, че се е подлагала на операция за уголемяване на бюста си.\n\r\nПрез 2006 година списание FHM‍  я нарежда на 32-ро място в класацията си за най-секси жени на планетата.\n\r\nДжема Аткинсън нашумява и с връзката си преди време с футболната звезда Кристиано Роналдо.\n\r\nКрасивата британка очевидно си пада по футболисти, след като бе сгодена за нападателя Маркус Бент. До сватба обаче така и не се стигна.", "date": "2018.11.16", "title": "Джема Аткинсън на 34: Любимката на футболистите"}
{"url": "https://www.dnes.bg/usa/2018/11/16/600-sa-izcheznalite-sled-ogneniia-ad-v-kaliforniia.393755", "text": "Жертвите на пожара в Северна Калифорния вече са 63, съобщиха днес местните власти, предадоха световните агенции. Това е най-смъртоносният пожар в историята на щата.\n\n\r\nВ южната част на Калифорния, където бушува друга огнена стихия, има трима загинали, така че общо жертвите стават 66. \n\r\nСпасителни екипи продължават да претърсват опустошения от пламъците град Парадайз, който се намира на 290 километра северно от Сан Франциско.\n\r\nС огнената стихия в Северна Калифорния се борят 5400 пожарникари с 622 единици специализирана техника, 24 хеликоптера, 107 булдозера и 74 самолета-цистерни, предаде ТАСС. Стихията разруши 9700 домове и други постройки, допълва Асошиейтед прес.\n                    \n                    \n                \r\nЗа изчезнали се водят над 600 души, предаде Франс прес.\n\r\nСпоред АП заради стихията са били преместени 52 000 души. Според Ройтерс заради пожарите в цяла Калифорния 250 000 са били принудени да напуснат в даден момент домовете си.\n\r\nЗаради лошото качество на въздуха, дължащо се на пожара в Северна Калифорния днес училищата в Сан Франциско, Сакраменто и в други градове остават затворени, допълва БТА.\r\n ", "date": "2018.11.16", "title": "600 са изчезналите след огнения ад в Калифорния"}
{"url": "https://www.dnes.bg/index/2018/11/16/luksozen-mercedes-za-petgodishen-moje-v-chechnia.393756", "text": "Петгодишно дете получи за подарък чисто нов \"Мерцедес\". \r\nЛуксозната изненада му направи президентът на Чечня Рамзан Кадиров, съобщи .\r\nПричината - детето поставило световен рекорд. Момчето, което си извоюва прозвището \"чеченският Шварценегер\" направило 4 105 лицеви опори за 2 часа и 45 минути.\r\nУви, руските представители на книгата \"Гинес\" отказали да регистрират постижението, заради незначителни забележки.\r\n ", "date": "2018.11.16", "title": "Луксозен \"Мерцедес\" за петгодишен? Може, в Чечня"}
{"url": "https://www.dnes.bg/snimka-na-denia/2018/11/16/studyt-idva-s-viatyr-ot-sever-v-petyk-nai-mnogo-do-10-s.393757", "text": "В петък над по-голямата част от страната ще бъде предимно облачно. В Северна България и източните райони ще има превалявания от слаб дъжд, в Предбалкана и Североизточна България от дъжд и сняг.\n\r\nПо-значителни разкъсвания на облачността ще има над Югозападна България и Горнотракийската низина. \n\r\nСъс слаб, в Източна България умерен вятър от север-североизток, в страната ще продължи да прониква по-студен въздух. \n\r\nМаксималните температури в повечето райони ще са между 5° и 10°, в Североизточна България по-ниски, . \r\nПо Черноморието ще бъде предимно облачно, на места със слаби валежи от дъжд. Ще духа умерен север-северозападен вятър. Максималните температури ще са между 6° и 8°. Температурата на морската вода е 15°. Вълнението на морето ще бъде 3-4 бала.\n                \n                \r\nВ планините ще има значителна облачност и на отделни места ще превали слаб сняг. Ще духа умерен северен вятър. Максималната температура на височина 1200 метра 2°-3°, на 2000 метра – около минус 5°. \r\n ", "date": "2018.11.16", "title": "Студът идва с вятър от север, в петък най-много до 10°С"}
{"url": "https://www.dnes.bg/stranata/2018/11/16/10-sm-sniag-padna-na-shipka-prohodyt-e-razchisten.393758", "text": "Сняг и заледени пътища по високите части на страната. Снощи на прохода \"Шипка\" е паднал около 10 сантиметра сняг. \r\nПлатното е разчистено, но шофьорите трябва да се движат с особено внимание. \r\nВ района на места има и гъста мъгла, допълва Нова тв\r\nПанорамният път Шипка - Бузлуджа е затворен. \r\nСпряно и движението и по пътя към паметника на Свободата,  заради снега и лошите условия.\r\nПрез уикенда ни очаква студено време, сняг от началото на следващата седмица. \r\nВ планините остава облачно и със снеговалежи на места.\r\n ", "date": "2018.11.16", "title": "10 см. сняг падна на \"Шипка\", проходът е разчистен"}
{"url": "https://www.dnes.bg/index/2018/11/16/receptata-dnes-avokado-s-pylnej-ot-mocarela-i-domati.393667", "text": ":\r\n2 броя добре узряло авокадо\r\n15 чери доматки\r\n10-12 топки бейби моцарела\r\n1-2 с.л. песто\r\nсол, черен пипер на вкус\r\n1-2 с.л. зехтин\r\nбалсамов оцет\r\n \r\n:\r\n \r\nРазрежете чери доматките наполовина и ги сложете в купа заедно с бейби моцарелата, пестото, зехтина, сол и черен пипер на вкус. Разбъркайте добре. След това разрежете наполовина по дължина авокадото и премахнете костилката и обелката му. Подредете го в подходяща чиния. Напълнете всяко със сместа от домати и моцарела и за финал поръсете с няколко капки балсамов оцет.\r\n\r\n", "date": "2018.11.16", "title": "Рецептата Dnes: Авокадо с пълнеж от моцарела и домати"}
{"url": "https://www.dnes.bg/akoshtete-vqrvaite/2018/11/16/10-te-stypki-s-koito-da-otkajete-cigarite.393732", "text": "Всеки пушач знае колко трудно е дори само да си помисли за спиране на тютюнопушенето, камо ли да го осъществи реално. Навикът, пристрастеността към държането на цигарата, вкусът ѝ, удоволствието от това да си запалиш, докато пиеш любимото си кафе или алкохолно питие, приказвайки си с приятели, е несравнимо.\r\nВъпреки че няма пушач, който да не е наясно с вредите от цигарите, отказването им е невероятно предизвикателство.\r\nНякои успяват от раз, но повечето се връщат към вредния навик понякога дори след години въздържание.\r\nЗа да направите отказването по-лесно и безболезнено, вижте някои начини за спирането на цигарите, които могат да ви помогнат в това трудно изпитание, важно за вашето здраве.\r\n                    \n                    \n                \r\nРазчертайте бял лист хартия на две вертикални половини. В едната напишете всичко, което харесвате в пушенето, а от другата всичко, което не одобрявате. Бъдете напълно искрени със себе си и не поставяйте повече точки в полето на позитивната страна на пушенето.\r\nАко сте достатъчно смели можете да допишете дори мнението на вашето семейство и близки, какво те не харесват и харесват в пушенето. Някои от отговорите може да ви наведат на определени мисли.\r\n\r\nЗа да се справите по-лесно трябва да сте наясно с трудностите, които ви предстоят. Когато човек знае какво го очаква е по-подготвен и уверен в успеха си и това, че не трябва да се отказва.\r\n", "date": "2018.11.16", "title": "10-те стъпки, с които да откажете цигарите"}
{"url": "https://www.dnes.bg/pop/2018/11/16/za-pyrvi-pyt-maikyl-buble-idva-za-koncert-v-sofiia.393793", "text": "Канадската суперзвезда Майкъл Бубле ще изнесе за първи път концерт у нас, съобщиха от \"София Мюзик Ентърпрайсис\".\r\nШоуто е предвидено за 14 септември в София, в зала \"Арена Армеец\". \r\nВ своята кариера досега Бубле има реализирани пет изключително успешни световни турнета, носител е на четири награди Grammy и има над 60 милиона продадени албума по целия свят.\r\nПрез август тази година той се завърна на сцената след дълго отсъствие, с концерти в Дъблин, Лондон и Сидни, където изпълни най-големите си хитове пред повече от 150 000 души.\r\nПредстоящото световното турне на музиканта ще започне със серия от 27 концерта в Америка, които стартират във Флорида на 13 февруари 2019.\r\nКонцертът на Майкъл Бубле ще бъде изцяло със седящи места, като капацитетът на \"Арена Армеец\" ще бъде лимитиран до 10 000 души. \r\nПродажбата на билети стартира на 23 ноевмри, петък, и могат да бъдат закупени в мрежата на Ивентим.", "date": "2018.11.16", "title": "За първи път: Майкъл Бубле идва за концерт в София!"}
{"url": "https://www.dnes.bg/obshtestvo/2018/11/16/djambazki-pred-bulgaria-on-air-vlastta-ni-ne-e-na-vsiaka-cena.393786", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрез последната седмица възгласи за оставка огласят площадите на големите градове. Майките на деца с увреждания не спират да протестират срещу вицепремиера Валери Симеонов и настояват за оставката му, след като ги нарече \"кресливи жени с уж болни деца\". \n\r\nКоментарите от страна на НФСБ, който шокират протестиращите майки, продължават, след като депутатът Петър Петров каза пред \"Дарик\", че \"тези деца трябва да бъдат дадени в домове, където с тях да се занимават специалисти\".\n\n\n\n\r\n\"Всеки български гражданин има право на протест. По-добре е когато хората са активни в обществото, а не само от вкъщи да коментират. Важно е обаче какви са резултатите. Протестиращите искат оставка на правителството, което значи да се формира правителство с БСП и ДПС. Хората, които протестират, трябва добре да знаят, че оставката на сегашното правителство ще върне тези партии на власт\", обясни евродепутатът Ангел Джамбазки пред .\r\n                    \n                    \n                Той недвусмислено заяви, че нито едно управление не може да бъде на всяка цена. \n\r\n\"Не може да седиш във властта на всяка цена. Предстоят европейски избори, на които ще се види мнението на обществото за управлението. Тези избори може да бъдат приети като вот на доверие или недоверие към правителството\", посочи той.\r\nСпоред него протестиращите хора въстават срещу политическата система.\r\n\"Те искат народът да управлява. Но това трябва да бъде облечено по юридически начин. Говорим за промяна на Конституцията. Управлението е съставено от 4 подписа – премиерът и тримата вицепремиери. Всеки трябва да си подбира думите. Има видима промяна в хората, които отиват на тези протести. Ако в началото бяха лично засегнати майки на деца с увреждания, сега са здрави и прави мъже – подозирам политическа намеса в протестите от страна на ДПС\", отбеляза още той. \n\r\n\"Не че правителството не прави глупост след глупост – екзотична е идеята да вдигаш данъци в изборна година. Екзотично е да не се каже колко точно ще бъде увеличението. Има ли критична маса български граждани, които иска дадено нещо – ще трябва да получат удовлетворение\", изтъкна Ангел Джамбазки.", "date": "2018.11.16", "title": "Джамбазки пред Bulgaria ON AIR: Властта ни не е на всяка цена!"}
{"url": "https://www.dnes.bg/sofia/2018/11/16/vmro-razgranichavame-se-ot-kolegite-ot-nfsb.393783", "text": "\"Разграничавам се от изказванията на мои колеги от НФСБ. Аз, а и всички мои колеги във ВМРО не споделяме начина, по който депутати от НФСБ коментират протестите\", написа депутатът от \"Обединени патриоти\" (ВМРО) Александър Сиди във Facebook.\n\r\nВчера депутатът от НФСБ Петър Петров обяви пред Дарик, че децата с увреждания трябва да бъдат дадени в домове и ги нарече \"ненормални\".\r\n\"Дори, когато имаш различни виждания от тези на някоя група граждани, трябва да уважаваш законното им правото да ги изявят. Още по-ужасно е да нападаш майките на деца, които съдбата е ощетила така жестоко. Никой представител на Организацията никога не си е и не би си позволил да употреби подобни думи по адрес на трети лица. Животът на тези семейства е достатъчно тежък, за да бъдат подлагани на допълнителни унижения\", категоричен е Сиди.\r\n                    \n                    \n                \"Ние от ВМРО дълго работихме с Национално представителните организации на хората с увреждания, за да намерим най – приемливия вариант за работеща реформа, за да помогнем на всички в неравностойно положение да водят достоен и пълноценен живот. Не приемам всички непремерени изказвания и отказвам да нося отговорност за тях. Искаше ми се медиите да бяха обозначавали по – точно, че репликите, които разбуниха обществото са направени от \"фронтоваци\", а не от обобщаващото \"патриоти\". Върху патриотизма не трябва да се поставят кални клейма\", пише още депутатът.", "date": "2018.11.16", "title": "ВМРО: Разграничаваме се от колегите от НФСБ!"}
{"url": "https://www.dnes.bg/bulgaria/2018/11/16/za-6-meseca-vlastite-ni-pitali-facebook-za-23-akaunta.393776", "text": "От началото на годината до края на юни българските власти са отправили 18 искания за предоставяне на информация от Facebook, едно от които е било поискано по спешност. \r\nТе са били за общо 23 акаунта в социалната медия. От тях Facebook е отговорила на 83%. \r\nТова става ясно от актуализирания доклад за прозрачността на Facebook, който разкрива как компанията се справя с неподходящото съдържание и исканията за потребителски данни от страна на правителствата, \r\nЗа първи път Facebook обяви в четвъртък отделни данни за тормоз в социалната мрежа, заявявайки, че е идентифицирала около 2,1 милиона такива постинги в услугата между април и септември, като около 15% са открити проактивно преди оплаквания на потребителите.\r\n                    \n                    \n                Сред другите забележителни актуализации са рязък ръст през първата половина на годината в исканията за цензура на руските и пакистанските власти и заявки за потребителски данни от индийските власти, показва статистиката на Facebook.\r\nПрез последните две години Facebook е подложена на обстрел заради самоувереността си в разработването на инструменти за борба с екстремисткото съдържание и пропагандни операции. А американските разузнавателни агенции стигнаха до извода, че Русия се е намесила в изборите през 2016 г., за да помогне на Доналд Тръмп да ги спечели, като е подкопавала доверието към кандидата на демократите Хилари Клинтън. Русия отрече всякаква намеса в изборите.\r\nМеждувременно председателят и главен изпълнителен директор на Facebook Inc Марк Зукърбърг защити реакцията си към руските намеси в най-голямата социално-медийна мрежа в света и представи нов план, насочен към задушаване на неправомерното поведение, като същевременно запази Facebook като жизненоважен център за онлайн речта, предава Bloomberg. ", "date": "2018.11.16", "title": "За 6 месеца властите ни питали Facebook за... 23 акаунта"}
{"url": "https://www.dnes.bg/obshtestvo/2018/11/16/bedniiat-bylgarin-zastrashen-ot-nezdravoslovna-inflaciia.393782", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Инфлацията в момента е на най-високото си ниво от пет години насам\", заяви в студиото на  \"България сутрин\" икономистът Георги Вулджев. Той обясни, че множество фактори и ръст в цените на основни продукти стоят в основата на обезценяването на парите.\r\n\"Най-голяма инфлация има в транспорта, което се дължи на повишаването на цените на петрола.  - обясни експертът. -  Също така и в хранителните стоки, заради лошата реколта и скачането на цените на пшеницата. Инфлация има и при дрехите, заради високите цени на памука\".\r\n\"Ако погледнем през септември, инфлацията се вдига с 0,3% за един месец, но през октомври е вече 0,7%. Има възходящ ред\", обясни финансистът Мика Зайкова пред \r\n                    \n                    \n                Годишната инфлация в България се ускорява леко до 3,6% през септември при темп от 3,5% месец по-рано, става ясно от данните на Националния статистически институт (НСИ).\r\nИкономистът Георги Вулджев коментира, че със сигурност има проблем с контрола, който определена компания има върху данъчните складове и държавата трябва да помисли как да реформира тази система. Според него трябва да се помисли за друг данъчен режим.\r\n\"Цените на горивата вече спадат, като реакция на спада, който се случва и на глобалните пазари в цените на петрола. Те достигнаха един пик от 85 долара за варел в началото на октомври и от тогава са паднали на 66. Същото се случва и с горивата, сигурно ще падат и още\", обясни Вулджев.\r\nСпоред Зайкова най-заплашени са бедните хора, защото се увеличават хляба, млякото и цените на продуктите в малката кошница, и то с една инфлация, която не е здравословна.\r\nТя коментира и Бюджет 2019 г.\r\n\"Бюджетът трябва да отговаря на 3-годишната прогноза, а той не отговаря. Не може 4 години подред да формираш излишък и накрая да напишеш, че имаш дефицит. Този бюджет е не само предизборен, а вреден за България\", заяви Зайкова.", "date": "2018.11.16", "title": "Бедният българин застрашен от нездравословна инфлация"}
{"url": "https://www.dnes.bg/zvezdi/2018/11/16/otkradnaha-skutera-na-roden-aktior-i-tv-vodesht.393775", "text": "Актьорът Стефан Щерев остана без своя скутер тази сутрин. \r\nТой сигнализира за кражбата в социалните мрежи, а ретро возилото му изчезва за втори път.\r\n\"Тази сутрин пак го нямаше. Бежовият ретро скутер с червена седалка. Някой много го харесва явно. Ако го иска, да попита. Ще му дам добра цена. Но да го вземе така, е просто кражба. Моля, споделете. Благодаря\", написа Щерев.\r\n ", "date": "2018.11.16", "title": "Откраднаха скутера на роден актьор и тв водещ"}
{"url": "https://www.dnes.bg/stranata/2018/11/16/dvama-zadyrjani-za-namushkaniia-myj-vyv-vlaka-za-sofiia.393800", "text": "Двама души са задържани във връзка с намушкания мъж във влак край Вакарел, съобщиха от МВР.\n\r\nПрипомняме ви, че днес в 08:00 часа мъж бе смъртоносно намушкан във влака  София – Пловдив, в близост до спирка Вакарел. \r\nМъжът е починал на път за  болница \"Света Ана\" в София. \r\nПорвоначално от полицията съобщиха, че се издирва жена, сега стана ясно, че задържаните са двама. \r\nПо повод случая от 12:00 часа директорът на ОДМВР-София ст. комисар Николай Спасов и зам.-директорът комисар Юри Николов ще дадат брифинг пред полицейския участък във Вакарел.", "date": "2018.11.16", "title": "Двама задържани за намушкания мъж във влака за София"}
{"url": "https://www.dnes.bg/usa/2018/11/16/sasht-se-kaniat-da-predadat-fetullah-giulen-na-turciia.393789", "text": "Американският президент Доналд Тръмп е дал указания на Федералното бюро за разследване, на министерството на правосъдието и на вътрешното министерство да потърсят законни начини и средства, с които да осигурят екстрадицията и връщането на Турция на проповедника Фетуллах Гюлен. Това съобщиха турски медии, позовавайки се на американския канал Ен Би Си като източник на новината.\n\r\nАнкара от дълго време оказва натиск на САЩ да й предадат проповедника Фетуллах Гюлен, който е подсъдим в Турция за организиране и ръководене на осуетения опит за преврат, извършен на 15 юли 2016 г. от фракция в армията. При метежа бяха убити над 250 души, а около 2200 ранени.\n\r\nТурция от две години повдига въпроса за екстрадирането на Гюлен и предаването му на турското правосъдие при всяка среща с американски представители. Според правителствени източници на американската страна е била предоставена подробна документация за Гюлен и неговото движение Хизмет.\n                    \n                    \n                \r\nЗа последен път турският президент Реджеп Тайип Ердоган е разговарял по казуса с Тръмп по време на посещението в Париж миналата седмица за церемонията по случай 100-годишнината от края на Първата световна война.\n\n\n\r\nЕн Би Си прави връзка между искането за екстрадиция на Гюлен и убийството на саудитския журналист и дисидент Джамал Кашоги в саудитското консулство в Истанбул на 2 октомври. Посочва се, че администрацията на Тръмп е обезпокоена от натиска на Ердоган срещу кралството на Саудитска Арабия и настояването й за наказване на всички отговорни за убийството. С цел да смекчи позицията на Анкара в дипломатическото противопоставяне със Саудитска Арабия във връзка с убийството на журналиста Вашингтон обмислял вариант да върне Гюлен на Турция.\n\r\nОтговорни представители от администрацията на Тръмп сега търсят законови средства и пътища да предадат Гюлен на Анкара, за да отклонят натиска на Ердоган срещу саудитската кралска династия, твърди Ен Би Си. Медията се позовава на четирима източници, според които от Белия дом е била поискана информация във връзка със статута на пребиваване на Гюлен в САЩ.\n\r\nГоворителката на Държавния департамент на САЩ Хедър Науърт заяви пред репортери, че двата случая не са свързани помежду си, макар с публикуваните твърдения да се прави опит те да бъдат обвързани, съобщава Си Би Ес.\n\r\nСАЩ са получили множество искания от турското правителство, свързани с Гюлен, и продължават да разглеждат материалите. Случаят е предаден на министерството на правосъдието, каза тя.\n\r\nФетхуллах Гюлен живее в Пенсилвания от 1999 г. и притежава Зелена карта. Той обитава планинско имение на площ от 26 акра в планинския район Поконо.\n\r\nПредставител на турската страна, когото цитира американската медия, посочи, че турското правителство също не прави връзка между убийството на Кашоги и искането за екстрадиция на Гюлен от САЩ.\n\r\n\"Ние само искаме САЩ да предприемат конкретни действия за екстрадирането на Гюлен и да го предадат на турската страна. А що се касае до убийството на Кашоги в саудитското консулство в Истанбул, ние ще продължим да работим за пълното осветляване на това престъпление, както и за наказване на извършителите\", казва той.\n\r\nСъщевременно според неофициална информация на среща между турски и американски отговорни представители е бил обсъден въпросът за евентуално прехвърляне на Фетуллах Гюлен в Република Южна Африка, ако не бъде намерен начин за екстрадирането му по законен път директно от САЩ в Турция.\n\r\nНежеланието на САЩ да екстрадират ислямския проповедник бе една от основните причини за охладняването на двустранните отношения между двете държави. В последно време има индикации, че Анкара и Вашингтон се опитват да разтопят ледовете помежду си.\r\n/БТА/", "date": "2018.11.16", "title": "САЩ се канят да предадат Фетуллах Гюлен на Турция?"}
{"url": "https://www.dnes.bg/stranata/2018/11/16/blysnaha-11-godishno-dete-na-zebra-v-burgas.393794", "text": "11-годишно дете е било блъснато на пешеходна пътека в Бургас.\r\nИнцидентът станал около 19 часа в четвъртък, на кръстовището на ул. \"Калоян\" и \"Сан Стефано\", до офиса на БЧК.\r\nПо данни на полицията лек автомобил \"Тойота Корола Версо\" с бургаска регистрация, управляван от 58-годишния А.К. отнема предимството и блъска пресичащото по пешеходна пътека 11-годишно момче.\r\nДетето е в болница, с фрактура на долна челюст, но без опасност за живота, пише \"\".\r\n ", "date": "2018.11.16", "title": "Блъснаха 11-годишно дете на \"зебра\" в Бургас"}
{"url": "https://www.dnes.bg/obshtestvo/2018/11/16/ot-ianuari-shte-kupuvame-elektronni-vinetki-na-starite-ceni.393804", "text": " Националното тол управление към АПИ е специализираното звено, което ще се занимава със събирането на електронните винетни такси, които ще заменят старите хартиени стикери от началото на 2019 година. В него ще работят 921 души, а до края на тази година ще бъдат назначени 393. Около 600 от тях ще имат контролни функции. \". Това каза , в ефира на \r\n                    \n                    \n                \r\nТерминалите за самотаксуване са договорени,  доставката е за 500 броя, те ще бъдат разположени в търговски обекти по протежение на пътната мрежа, вероятно в бензиностанциите, съобщи Антонов.\r\n\r\n", "date": "2018.11.16", "title": "От януари ще купуваме електронни винетки на старите цени"}
{"url": "https://www.dnes.bg/notifikacii/2018/11/16/nagradi-ot-ns-za-taibe-iusein-i-petyr-kasabov.393792", "text": "\n\r\nИ шефката на парламента Цвета Караянчева откровено се зарадва на златната българска спортистка Тайбе Юсеин и награди с почетен плакет световната шампионка по борба.\r\nНаграда от Народното събрание получи и треньорът на Тайбе Юсеин Петър Касабов.\n\r\nТайбе Юсеин покори нови върхове в спорта през тази година. Световната шампионка ликува с планетарната титла в категория до 62 кг на първенството в Будапеща.\r\nПо-рано през годината тя стана и европейска шампионка, като е единствената наша състезателка със злато от планетарно и континентално първенство в олимпийските видове спорт през 2018 г.\r\n ", "date": "2018.11.16", "title": "Награди от НС за Тайбе Юсеин и Петър Касабов"}
{"url": "https://www.dnes.bg/kino/2018/11/16/film-za-boian-petrov-shte-byde-izlychen-na-bansko-film-fest.393806", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа 18-ти пореден път зимния ни курорт Банско ще се превърне в столица на екстремното кино. 36 филма ще се състезават за наградата на \"Банско филм фест\", чието начало е следващата седмица. \r\n\"Любителите на пътешествията, приключенията, екстремните спортове и планините – излезте от ежедневието и елате на кино. Представяме над 100 филма от най-екзотичните точки на планетата. Всички филми са премиерни за България, а някои дори и за света\", отбеляза директорът на фестивала Натали Петрова. \r\nТя разкри, че един от филмите, които ще бъдат излъчени, е за загиналия алпинист Боян Петров. \r\n\"Част от филмите засягат културата на планинарските народи. Фокус на фестивала са и хората с увреждания. Публиката е от цялата страна. Културата възпитава. Тя тръгва от семейството. Ние обогатяваме не само учебния процес, но и стимулираме науката. Надяваме се от училищата да излязат кадърни хора, които да останат да живеят в страната ни\", отбеляза Петрова пред . \r\n                    \n                    \n                \"36 филма са в конкурсната програма. Кинофестивалът се посвещава на човека, който го създаде и за жалост ни напусна наскоро – Петър Атанасов. На негово име ще има награда за сценарии\", сподели още Натали Петрова.", "date": "2018.11.16", "title": "Филм за Боян Петров ще бъде излъчен на \"Банско филм фест\""}
{"url": "https://www.dnes.bg/obshtestvo/2018/11/16/etiketi-s-dve-ceni-kak-da-se-pazim-ot-ulovkite-na-cherniia-petyk.393778", "text": "Когато при кампании от типа на \"Черния петък\" търговците обявяват определен процент намаление, но поставят върху етикета на стоките само една цена, човек се чувства леко объркан и в крайна сметка не е сигурен – въпреки анонса за отстъпка, дали реално купува по-евтино. Това е така, защото е трудно са е ориентира дали въпросната цена е тази, на която може да си купи избрания артикул или ще трябва от нея да извади посочения процент намаление, за да разбере колко струва той в момента. Това заяви Константин Райков, член на Комисията за защита на потребителите (КЗП), по БНР. \n\n\r\nКонстантин Райков посочи и коментира още \"класически\" капани на \"Черния петък\". \n                    \n                    \n                \r\nИма фалшиви намаления. Това са случаите на масирани рекламни кампании в електронни медии и с брошури за отстъпки при покупката на дадени стоки в определен ден или уикенд. Когато се отиде в магазина, те липсват, обясни Райков.\r\n\"Така или иначе, потребителят вече е в търговския обект, разглежда другите видове стоки и – ако не е достатъчно чувствителен към тези хватки и ходове, винаги си тръгва с нещо, купено от там\", коментира той. \r\nДруг трик са т.нар. недействителни отстъпки. \"Търговецът обявява определен процент отстъпки, но те не са реални, тъй като стоката никога преди това не е продавана на по-високата цена\", посочи Райков.\r\nСъгласно закона, един месец преди кампанията тази стока трябва да е продавана на старата цена, за да се счита по-ниската за истинско намаление. Когато пък преди кампанията \"Черен петък\" е имало някакво друго намаление от 20%, а след това за нея се добавят още 50% и нещата се представят така, че потребителят остава с впечатлението за отстъпка в размер на 70%, отново не са спазени основните законови изисквания.\r\n\"За да бъдат съвкупни двете намаления, трябва във всеки случай стоката да се е продавала на съответната стара цена поне един месец\", разясни още Райков.\r\nА има и реални намаления, от които обаче потребителят нищо не печели. Например, даден търговски обект поддържа доста по-високи цени и дори при сериозен процент отстъпки, стоките там остават значително по-скъпи, отколкото на друго място.\r\n\"Затова е хубаво да се проучва цената при няколко търговеца, включително и ретроспективно, т.е. малко назад да се връщаме. Някои хора споделят, че отиват в даден магазин, виждат нещо, харесват си го и чак след един месец, например отиват да си го купят\", коментира Райков. \"Това, че някои хора подхождат с известни резерви към кампаниите за намаления, означава, че не се хвърлят директно в покупките, когато видят -50%, -60%, -70% отстъпки, а разсъждават и преценяват дали имат необходимост от тези стоки\", каза още той. \r\n\"В онлайн пространството пък се появяват лица, които създават сайтове и целят чрез лъжливи реклами да \"продадат\" стока, да получат плащането за нея и да не я доставят, което вече е чиста измама\", предупреди Райков.\r\nМного характерна е и т.нар. \"техническа грешка\". \"Рекламира се и се предлага стока на една цена, а след като я поръчате, се оказва, че е по-скъпа с десет лева, например\", допълни той.     \r\nРайков потвърди, че при подобни кампании инспекторите на контролния орган присъстват активно в търговските центрове, за да следят процеса, но и да реагират при необходимост. Той обясни, че при установяване на административни нарушения най-често се налагат санкции, които достигат до 3000 лв. При по-леките понякога се дават предписания на търговците да приведат дейността си в съответствие с изискванията на закона. За по-сериозните, нелоялните практики – когато търговецът с преддоговорната информация или чрез анонса е заблудил потребителя за характеристиките или за цената на рекламираните стоки, санкциите са от 1000 до 30 000 лв. Забранява се и прилагането на тази нелоялна практика в бъдеще, като при неспазване на забраната, глобата за търговеца може да достигне до 50 000 лв.", "date": "2018.11.16", "title": "Етикети с две цени... Как да се пазим от уловките на Черния петък?"}
{"url": "https://www.dnes.bg/stranata/2018/11/16/14-godishno-momiche-pochina-v-baniata-si-tokov-udar.393826", "text": "14-годишно момиче от село Катуница е починало вследствие на токов удар в банята на дома й. \r\nВчера детето влязло да се къпе и тогава внезапно го ударил ток. \r\n\"Трагедията е много голяма\", заяви пред \"Фокус\" кметът на селото Красимир Юруков. \r\nВ къщата в момента се извършва оглед от полицията. Има и съдебни медици.", "date": "2018.11.16", "title": "14-годишно момиче почина в банята си. Токов удар!"}
{"url": "https://www.dnes.bg/sofia/2018/11/16/za-chist-vyzduh-kachestveni-goriva-otgovornosti-za-kmetovete.393818", "text": "Повече контрол над твърдите горива и повече отговорности за местната власт в борбата с мръсния въздух. Това предвиждат промените в Закона за чистотата на въздуха, които парламентът прие на първо четене.\n\r\nСпоред вносителите със законопроекта се предлагат възможности за подобряване качеството на атмосфрения въздух. Въвеждат се норми за съдържание на сяра, пепел и влага в твърдите горива за битово отопление, които са основен източник на замърсяване в населените места. Държавната агенция по метрологичен и технически надзор ще извършва контрол на горивата, като ще бъде оборудвана специализирана лаборатория. Предвижда се и конфискуване на некачествените горива в ползва на държавата.\n\n\n\r\n                    \n                    \n                С текстовете на местните власти се възлага и отговорността да изготвят програми за подобряване качеството на въздуха, които трябва да дават конкретни резултати. Въвежда се санкция за кметовете, които не постигат подобрение в качеството на въздуха, което ще се оценява на база на предходните три години.\n\r\nОт опозицията се съгласиха, че замърсяването на въздуха е сериозен проблем, но не смятат, че с този закон ще се реши проблема. От БСП и ДПС се обявиха против кметовете да бъдат основно отговорни за качеството на въздуха. Те отбелязаха, че няма и текстове, с които да се променят навиците на хората и да се въведат сакнции за горене на гуми и стари дрехи например.\n\r\n\"Спорна е разпоредбата, че кметовете на общини трябва да бъдат отговорни за чистотата на въздуха. Това е комплексен проблем, недопустимо е прехвърлянето на тежестта само върху тях\", каза Джевдет Чакъров от ДПС.\n\r\nТой посочи и че с идеята резултатите да се отчитат на базата на последните три години, кметове ще отговарят за бездействията на предишните градоначалници.\n\r\nИван Иванов от БСП пък заподозря, че с промените и изискванията за по-качествени твърди горива, ще се вдигне цената им.\n\r\n\"В навечерието и началото на отоплителния сезон сме напът да вдигнем цените на твърдите горива. Изискванията ще утежнят джоба на хората. Какво ще правят хората тази зима? Хората ще разберат какво се случва и утре ще берете горчивите плодове на това нещо\", настоя соцдепутатът.\n\r\nИвелина Василева от ГЕРБ обаче нарече това \"опит за груба манипулация\" и подчерта, че тези текстовете в закона няма как да засегнат този отоплителен сезон.\n\r\n\"Не се опитвайте да си играете със страховете на хората. 40 млн. лева повече са отделени в бюджета за подпомагане на енергийно уязвимите хора\", припомни тя.\n\r\n\"Рисковете за здравето на хората са факт и ние не можем да ги пренебрегнем. Вярвам дълбоко, че решаването на този проблем не може да има политически багри. Не можем да изберем каква храна да консумираме и каква вода да пием, но може да изберем какъв въздух да дишаме\", каза Василева и уточни, че между първо и второ четене могат да бъдат прецизирани текстовете за отговорностите на местните власти.\n\r\nПромените в закона идват след като България получи уведомително писмо от ЕК, с което е призована да изпълни изцяло решението на Съда на ЕС от април 2017 г., установил неспазване на пределно допустимите концентрации на фини прахови частици.", "date": "2018.11.16", "title": "За чист въздух – качествени горива, отговорности за кметовете..."}
{"url": "https://www.dnes.bg/balkani/2018/11/16/gruevski-izteglil-vsichko-ot-smetkite-si-niama-imoti.393810", "text": "Бившият македонски премиер Никола Груевски още през септември е изтеглил всички пари от сметките си, пише скопският Независен весник.\n\n\r\nТова е станало в периода, когато се очакваше Апелативният съд да вземе окончателно решение дали да го изпрати в затвора.\r\nИнформацията за изтеглянето на парите е неофициална, пише БТА. \r\nОт Специализираната прокуратура обаче официално потвърдиха, че няма какво да замразят, тъй като в момента Груевски няма пари и имоти на свое име, а банковите му сметки са на нула.\r\n ", "date": "2018.11.16", "title": "Груевски изтеглил всичко от сметките си, няма имоти"}
{"url": "https://www.dnes.bg/dnes-te-kazaha/2018/11/16/16-11-2018.393840", "text": "Aко искаме да се грижим за бежанци от война, има си конвенция на ООН, а този глобален факт на мен ми намирисва като на пакт, който ще подготви глобалното преселение на народите Вицепремиерът Красимир Каракачанов за глобалния пакт за миграция на ООН ", "date": "2018.11.16", "title": "16.11.2018"}
{"url": "https://www.dnes.bg/sofia/2018/11/16/s-devetkata-i-na-moskovska-fandykova-s-troleia.393808", "text": "Столичният кмет Йорданка Фандъкова е отишла на работа тази сутрин с тролей. Тя е пътувала по линия №9. \r\nПричината кметът да ползва градски транспорт е инициативата на Столичната община за по-чист въздух.\n\r\nВсички общински служители днес няма да ползват личните и служебните си автомобили, за да дадат пример. \r\nПред сградата на общината на ул. \"Московска\" 33  паркоместата са преградени с кашпи с цветя, за да не могат да се използват, пише \"\".\r\nВ инициативата за по-чист въздух, която се организира съвместно с посолството на Великобритания у нас, се включиха хиляди служители от частния сектор, банки, министерства, институции, районни администрации, над 100 училища и детски градини. Целта е да се насочи внимание към личния принос на всеки за подобряване качеството на въздуха.\r\n                    \n                    \n                \"Нито една институция не може да се справи сама с този проблем. Без личното участие на всеки, няма да успеем. Моят призив към всеки, който иска да се включи, е да избере своят начин как да го направи: да остави личния си автомобил за ден, да избере да се придвижва с градския транспорт, пеша, или с екологична алтернатива като електромобил под наем\", призова вчера Фандъкова.", "date": "2018.11.16", "title": "С деветката и на \"Московска\". Фандъкова с тролея!"}
{"url": "https://www.dnes.bg/temida/2018/11/16/specprokuraturata-nezabavno-ne-puskaite-ivancheva.393839", "text": "Специализираната прокуратура протестира незабавно определението на Специализирания наказателен съд, с мерките за неотклонение на подсъдимите за корупция Десислава Иванчева и Биляна Петрова бяха изменени в по-леки - \"домашен арест\", съобщиха от прокуратурата.\n\r\nВ протеста е изразено категорично несъгласие с извода на съда за влошено здравословно състояние на двете подсъдими. Становището на прокуратурата се основава изцяло на заключенията на представените и приети по делото съдебно-медицински експертизи.\n\r\nВ експертизата за здравословното състояние на Биляна Петрова е посочено, че към настоящия момент то е подобрено, в сравнение с предходното изследване. Вещите лица са посочили конкретни показатели в тази посока.\n                    \n                    \n                \r\nВ експертизата за състоянието на Десислава Иванчева се сочи, че в момента не се наблюдава обостряне на здравословни проблеми, които да налагат оперативна или друга спешна интервенция. Препоръчва се продължаване на предписаното и провеждано до момента лечение. \n\r\nПо повод твърденията на Иванчева за влошаване на психическото й състояние, вещите лица заявиха в съдебната зала, че за нея не се налага хоспитализирането й в специализирано лечебно заведение, както и промяна в прилагането й до момента лечение.\n\r\nОсвен протест, прокуратурата внесе в съда и искане да се спре предварителното изпълнение на мерките за неотклонение \"домашен арест\" на Иванчева и Петрова до произнасяне на въззивната съдебна инстанция . \n\r\nТова искане е направено с оглед предотвратяване на възможността подсъдимите да се укрият и да извършат ново престъпление.\n\r\n ", "date": "2018.11.16", "title": "Спецпрокуратурата незабавно: Не пускайте Иванчева!"}
{"url": "https://www.dnes.bg/balkani/2018/11/16/ako-stane-problem-koi-shte-ni-pomogne-nai-mnogo-nato-i-es.393771", "text": "\"Няма по-добро място от Европейския съюз. И Гърция, като изпадна в криза, кой застана до нея - Европейският съюз. Ако стане проблем, кой ще ни помогне най-много - НАТО и ЕС\". Това заяви премиерът Бойко Борисов пред Третата среща на високо равнище в Солун, посветена на европейската перспектива, свързаността, индустриалното развитие и сътрудничеството със Западните Балкани, съобщи правителствената пресслужба.\r\n\"Нашата свързаност е и геостратегическа във всяка една сфера. И колкото по-скоро видим Македония в ЕС и НАТО, толкова по-добре за България и Гърция\", каза още Борисов.\r\nТой посочи, че някои неща трудно се приемат, както и с десетилетия трупаните исторически конфликти, но дали това е изгодно за бизнеса.\r\n                    \n                    \n                \"Не е ли добре да има свързаност София-Скопие, да имате София-Солун, но и Солун-Скопие-Тирана-Белград? Така и бизнесът, и транспортните коридори всеки да ги предпочете там, където му е удобно\", каза още премиерът Борисов.\n\n\r\nВ обръщението си към лидерите от балканските страни той риторично запита какво по-добро от това Гърция да има излаз на Дунав, а по този начин да се развиват Дунавската, Румънската, Черноморската стратегия.\r\n\"На Бургас да имате кей и вие, а съответно България и Северът да имаме - в Солун и Александруполис\", обърна се премиерът Борисов към гръцкия си колега Алексис Ципрас.\r\nБългарският министър-председател подчерта, че вече е време да спрем да говорим за Западни Балкани, тъй като Гърция, Румъния, България, които вече са в ЕС, не могат да бъдат изключвани или разделяни в ключови сфери.\r\nБорисов сподели пред форума в Солун идеята Александруполис да бъде свързан с магистрала и да се модернизира жп линията с Бургас, припомни и важни акценти от Четиристранната среща на високо равнище във Варна, на която гост по покана на българския премиер бе израелският му колега Бенямин Нетаняху.\r\nВ изказването си министър-председателят Борисов се фокусира още върху важни за региона инфраструктурни отсечки и върху газовата свързаност. \"В момента няма нищо, което да ни спира да продължим да развиваме търговските ни отношения, стокооборотите, както и тази свързаност, за която говоря\", завърши Борисов.\r\nВ Третата среща на високо равнище в Солун, която се домакинства от премиера на южната ни съседка Алексис Ципрас, участват още министър-председателят на Сърбия Ана Бърнабич, вицепремиерът на Румъния Ана Бирчал, министри от региона.", "date": "2018.11.16", "title": "Ако стане проблем, кой ще ни помогне най-много – НАТО и ЕС!"}
{"url": "https://www.dnes.bg/zvezdi/2018/11/16/oshte-edna-sinoptichka-rodi-stankulova-s-momichence.393844", "text": "Никол Станкулова стана майка на момиченце. Бебето се е появило на бял свят миналата седмица. \r\nЧаровната синоптичка трябвало да роди в края на ноември, но обстоятелствата наложили момиченцето да проплаче преждевременно чрез секцио. \r\nСпоред близки до семейството, детето ще бъде кръстено на една от бабите си. \r\nДоскоро Станкулова съобщаваше прогнозата за времето от големия екран. През цялата бременност тя не качваше снимки в социалните мрежи на наедрялото си коремче, нито коментираше личния си живот в медиите. Но от появите й в ефир си личеше, че е в напреднала бременност. \r\nПо-рано колежката на Никол - Гери Малкоданска, роди момченце. Освен нея, още една синоптичка стана майка - Десислава Банова, която дари бившия президент Росен Плевнелиев със син.\r\n\r\n ", "date": "2018.11.16", "title": "Още една синоптичка роди, Станкулова с момиченце"}
{"url": "https://www.dnes.bg/stranata/2018/11/16/86-godishen-v-shvatka-s-56-godishen-spasi-pensiiata-si.393821", "text": "86-годишен мъж от Разград е оказал люта съпротива на значително по-млад рецидивист, който опитал да го ограби в дома му и да измъкне портмоне със 680 лева.\r\nНападението станало към 10:30 часа в четвъртък. Тогава 56-годишният В.С. ит шуменското село Стуйно обикалял улиците на Разград в търсене на жертва. Уж предлагал водосточни тръби. Така попаднал на 86-годишният М.В., който го поканил в дома си, разказва \"Труд\".\r\nПри влизането в къщата, продавачът се нахвърлил върху възрастния мъж, мислейки че е лесна жертва. Опитал да му измъкне със сила портмомето, в което имало 10 банкноти по 50 лева и още 9 по 20 лв.\r\nДомакинът излязъл жилав и запазил самообладание. Успял да се измъкне от ръцете на грабителя и излязъл навън, крещейки. Тогава нападателят хукнал да бяга.\r\nВъзрастният човек веднага подал сигнал в полицията, а грабителят бил издирен и задържан. Оказало се, че той е криминално проявен и осъждан.", "date": "2018.11.16", "title": "86-годишен в схватка с 56-годишен – спаси пенсията си!"}
{"url": "https://www.dnes.bg/temida/2018/11/16/ubitiiat-vyv-vlaka-narygan-sled-zabelejka-za-chalga.393843", "text": "Забележка е вероятната причина за днешното убийство на 50-годишен мъж във влака на гара Вакарел.\r\nКриминалисти разпитват двамата задържани, които си прехвърлят вината за престъплението.\n\n\r\nМъжът казал, че жената е намушкала жертвата. Тя пък твърдяла обратното. И двамата са криминално проявени. Ромите надули чалга и човекът им направил забележка. След това един от двамата го намушкал смъртоносно.\r\nРано тази сутрин работещите на гара Вакарел виждат човек, който слиза от влака Пловдив-София и пада на перона. В същото време двама души от пътниците се опитват да избягат от мястото.\r\n\"Забелязах да лежи един човек на перона и около него имаше струпали се хора - началник-влака и останалите, включително и полицията. Нямам представа, когато, така чух случайно от другите хора минаващи пътници, че при слизането на влака е наръган и някакъв човек е избягал\", разказва пред БНР Найден Георгиев - собственик на заведение в района.\r\n                    \n                    \n                Минути по-късно полицаите задържат мъж и жена от Ихтиман. И двамата са криминално проявени.\r\n\"Лицата - евентуално извършители на деянието са задържани. Две са - мъж и жена. Мъжът на 38 г. криминално проявен. Жена на 47 г. криминално проявена\", уточни старши комисар Николай Спасов – директор на Областната дирекция на МВР София.\r\n50-годишният намушкан мъж е получил кръвоизлив и е починал в 8:33 часа в линейката, на метри от болница \"Света Анна\" в София. Сигналът е бил получен в 8:07 часа, а медиците са пристигнали на място в 8:23 часа. Въпреки че преодолели разстоянието от Вакарел до София само за 10 минути, усилията им се оказали напразни.", "date": "2018.11.16", "title": "Убитият във влака – наръган след забележка за чалга"}
