{"url": "https://www.dnes.bg/zvezdi/2018/05/24/folk-pevicata-emiliia-katastrofira-v-bolnica-e.377418", "text": "Поп-фолк певицата Емилия катастрофира, пътувайки с годеника си Жорж Башур, съобщава Нова телевизия. \r\nАвтомобилът е шофирал млад мъж, чието състояние е най-тежко.\r\nТримата са настанени в столична болница. \r\nШофьорът на автомобила е в реанимацията в изключително тежко състояние с черепно-мозъчна травма и гръдно-коремна травма и опасност за живота.  \r\nЕмилия е настанена в клиника по хирургия с гръдна травма. Годеникът й Жорж Башур е с лицева травма в лицево-челюстна хирургия. \r\nИ двамата са без пряка опасност за живота.", "date": "2018.05.24", "title": "Фолк певицата Емилия катастрофира, в болница е"}
{"url": "https://www.dnes.bg/obshtestvo/2018/05/24/za-24-mai-selfi-s-kniga-a-ne-ot-diskoteka.377409", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Във Велико Търново млади хора се заеха с благородната, но трудна задача - хора от различни поколения отново да превърнат четенето на книги в свое ежедневие.\r\nИдеята е освен със селфита от нестандартни места социалните мрежи да бъдат залети от снимки на хора с техните любими книги, пише Bulgaria ON AIR.\r\nИнициаторите били провокирани от едно от последните проучвания, според което сме една от най-малко четящите нации в Европа.", "date": "2018.05.24", "title": "За 24 май: Селфи с книга, а не от дискотека!"}
{"url": "https://www.dnes.bg/notifikacii/2018/05/24/zashto-jenite-sled-40-pylneiat-poveche.377345", "text": "Преди да навършим 40 години се оказва много по-лесно да коригираме теглото си и диетите ни действат ефективно. Но изведнъж, след навършване на 40 години, това се променя драстично. Коремчето изскача все по-често над колана, кожата на ръцете започва да увисва, губи се еластичност и което е най-притеснително – излишните килограми започват да се трупат сякаш от въздуха! На какво се дължи това обаче и можем ли да го променим?\r\n\r\nНай-честата причина за този така явен процес са именно хормоните. Тъй като възрастта след 40 години е период на предменопауза, яйчниците започват да редуцират производството на естроген. С намалял естроген, тялото трупа повече мазнини, за да може да поддържа нормален хормонален баланс и това съответно води до качване на килограми.\r\r\nКолкото повече жените приближават менопаузата, тялото започва да редуцира производството на прогестерон. Намалелите нива на прогестерон не водят директно до покачване на телесната маса, но имат принос към подуването и задържането на вода, които все пак повишават теглото и можете да се изумите от това, мерейки се на кантара.\r\n", "date": "2018.05.24", "title": "Защо жените след 40 пълнеят повече?"}
{"url": "https://www.dnes.bg/notifikacii/2018/05/24/gazprom-niama-da-iska-obezshtetenie-za-spiraneto-na-iujen-potok-ot-bylgariia.377410", "text": "Европейската комисия задължи \"Газпром\" да продава синьо гориво на конкурентни цени в страните от Централна и Източна Европа, а руският газов монополист няма да иска от България обезщетение за спирането на проекта \"Южен поток\". Това са част от елементите в споразумението между ЕК и \"Газпром\", с което компанията си спестява солидни глоби заради воденото срещу нея разследване за злоупотреби с монополно положение на част от пазарите в ЕС.\n\r\nНа руския монополист са наложени нови правила, които според Еврокомисията значително ще променят начина, по който \"Газпром\" извършва дейност на пазарите в Централна и Източна Европа. Те предвиждат промяна в ценовата политика и допускане на конкуренти на тези пазари, пише БНР.\r\nПрез 2015 г. Брюксел констатира, че руският монополист нарушава правилата на ЕС, като разделя на пазарите на газ според националните граници в осем държави-членки (България, Чехия, Естония, Унгария, Латвия, Литва, Полша и Словакия). Тази стратегия вероятно е позволила на \"Газпром\" да налага по-високи цени на природния газ в пет от тези държави-членки – България, Полша, Литва, Латвия и Естония.\n\r\nС днешното решение се слага край на тази практика, заяви комисарят по въпросите на конкуренцията Маргрете Вестагер.\n\r\n\"Поетите задължения (от руската компания – бел.ред.) също така отразяват опасенията, че \"Газпром\" би могъл да използва пазарното си положение за доставки на газ в България, за да получи специално отношение за газовата инфраструктура. По-точно \"Газпром\" няма да може да търси обезщетения от българските си партньори за спирането на проекта \"Южен поток\".\n\r\n\"Газпром“ трябва да премахне всички наложени на клиентите си ограничения за репродажбата на газ през граница. Комисията също така отчита и интереса на страни като България, които нямат интерконекторни връзки, за да си позволят диверсифициране на газовите доставки. Комисарят по въпросите на конкуренцията Маргрете Вестагер уточни какви мерки са предприети в тази връзка.\n\r\n\"Газпром“ трябва да даде избор на клиентите си да променят дестинацията, до която искат да доставят газа. Клиенти, които по принцип купуват синьо гориво, за да го доставят, например, на Унгария, Полша или Словакия, да могат да го доставят вместо това на България или Балтийските страни. И \"Газпром\" трябва да предлага тези промени и в двете посоки на фиксирани и прозрачни цени\".\n\r\nОт \"Газпром\" определиха решението на ЕК да закрие антимонополното дело срещу руската компания за \"най-разумния изход\" за газовия пазар, съобщи ТАСС.\n\r\nВестагер обясни, че приетото от ЕК решение премахва създадените от \"Газпром\" пречки, възпрепятстващи свободния пренос на газ в Централна и Източна Европа. То задължава компанията да предприеме положителни стъпки за по-нататъшното интегриране на пазарите на газ в региона и да помогне за постигането на истински вътрешен енергиен пазар в Европа.\n\r\nДоговорените задължения на \"Газпром\" ще са в сила осем години.", "date": "2018.05.24", "title": "\"Газпром\" няма да иска обезщетение за спирането на \"Южен поток\" от България"}
{"url": "https://www.dnes.bg/notifikacii/2018/05/24/sasht-gotovi-ako-kim-predprieme-bezrazsydni-deistviia.377411", "text": "Президентът Доналд Тръмп заяви днес, след като отмени планираната за 12 юни среща със севернокорейския лидер Ким Чен-ун, че американските въоръжени сили са в готовност, ако Ким предприеме \"безразсъдни действия\", предаде Ройтерс, цитирана от БТА.\n\n\r\n\"Американските сили са в готовност, ако е необходимо\", каза Доналд Тръмп в Белия дом. Кампанията на максимален натиск над Северна Корея ще продължи, добави той.\r\nЮжнокорейският президент Мун Дже-ин свика спешно шефа на тайните служби и министъра на обединението, след като Тръмп отмени срещата с КимЧен-ун, съобщи южнокорейската агенция Йонхап, цитирана от Франс прес. \r\n\"Южна Корея се опитва да разбере какви са намеренията на президента Тръмп и какво означават те\", заяви говорител на президентството.", "date": "2018.05.24", "title": "САЩ готови, ако Ким предприеме \"безразсъдни действия\""}
{"url": "https://www.dnes.bg/stranata/2018/05/24/panagiurishte-pobelia-gradushka-blokira-grada.377412", "text": "В Панагюрище натрупа 15 сантиметра ледена покривка заради градушката с големина на череша. \r\nУлиците за кратко са се превърнали в реки. \r\n\"По спомен на 74-годишния ми дядо такава градушка е валяла, когато е бил на 12\", сподели пред Dnes.bg жителка на града.\r\nВ късния следобед на 24 май част от града бе блокиран, на шофьорите се наложи да спрат и да изчакат, тъй като колите бяха потопени до средата на джантите.\r\nНаводнени са дворове и градини.\r\nНа този етап няма официални данни за нанесени материални щети.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.05.24", "title": "Панагюрище побеля, градушка блокира града"}
{"url": "https://www.dnes.bg/zvezdi/2018/05/24/mila-kunis-s-chisto-nova-pricheska.377349", "text": "Мила Кунис се понесе на вълната на промените, обземащи повечето звезди със смяната на сезона и дебютира нова визия.\r\nАктрисата избра да промени косата си като заложи на къс равен боб с бретон. Цветът все още си остава тъмен, но фенове не пропуснаха да отбележат колко различна изглежда тяхната любимка.\r\nТя дебютира с новата си прическа на церемонията на наградите Billboard като се появи в класически тъмен тоалет, дело на David Koma.\r\nТематично, съпругата на Аштън Кътчър е избрала и тъмен грим, с който подчертава светлите си очи.\r\nОще новини за звезди четете на ", "date": "2018.05.24", "title": "Мила Кунис с чисто нова прическа"}
{"url": "https://www.dnes.bg/politika/2018/05/24/radev-duhovnostta-i-znanieto-izjiviavat-tejki-vremena.377413", "text": "\"Духовността и знанието в България изживяват тежки времена, често недооценени и обидно третирани. На вас се падна отговорната мисия да ги пренесете през тези изпитания\". С тези думи президентът Румен Радев се обърна към гостите на традиционния прием в Националния исторически музей по случай Деня на българската просвета и култура и на славянската писменост – 24 май, съобщават от пресцентъра на държавния глава.\r\n \r\n\"Ваше призвание е да бъдете будители на българския народ. Да съхраните  една вековна култура и да я обогатите с таланта и труда си\", обърна се държавният глава към българските учени, артисти, писатели, художници, поети, музиканти, творци и журналисти.\r\n \r\nПрезидентът Радев изрази признателността си към българските учители, от които започва пътят към знанието на всеки човек. \"Приемам домакинството на този прием като символично, защото буквите, езикът и културата са наш общ дом\", заяви още Румен Радев.\r\n \r\nС музикални изпълнения гостите на приема поздрави хорът на Националното музикално училище \"Любомир Пипков\", както и квартет \"Кодам\".", "date": "2018.05.24", "title": "Радев: Духовността и знанието изживяват тежки времена"}
{"url": "https://www.dnes.bg/notifikacii/2018/05/24/hit-v-niu-iork-vmesto-chasha-kafe-kratka-sledobedna-driamka.377414", "text": "За да презаредят батериите си в \"града, който никога не спи\" нюйоркчани отдавна се наливат с еспресо или с \"мъдри\" коктейли от прясно изстискани зеленчуци. Днес те откриват и предимствата на сиестата, пише Франс прес, цитирана от БТА.\n\r\nВече има много студиа за йога и медитация. За да преодолеят умората, породена от свръхконкурентна бизнес среда и дългите пътувания от дома до работата, някои нюйоркчани се поддадоха и на модата на чай матча и кава, популярна напитка против стрес, която се прави от корени.\n\r\nСега в Ню Йорк, както и в друга американски мегаполиси, в разцвета си са кабините за сиеста.\n\r\nСред най-големите обекти е центърът за подобряване на здравето на нюйоркчани Nap York. Той бе открит през февруари, в триетажна сграда близо до \"Таймс скуеър\". За 12 долара можете да наемете малка дървена кабина за половин час по всяко време на деня или нощта.\r\nУспехът не закъснява: от седем кабини Nap York бързо достига 22. А на покрива на сградата скоро ще има за посетители и шест хамака, които ще могат да се наемат срещу 15 долара за половин час.\n\r\n\"Много трудно беше да се намери покой в Ню Йорк\", казва Стейси Велорич, маркетингов директор на Nap York. \"Искахме да можем да посрещнем изтощените нюйоркчани\".\n\r\nДолар за минута\n\r\nСпоред Центъра за превенция на болестите (Centers for Disease Control and Prevention), една трета от американците не спят достатъчно. Последиците са проблеми с настроението и концентрацията, намалена трудоспособност, отсъствия от работа ... и цена за американската икономика, достигаща 411 милиарда долара годишно, сочи проучване от 2016 година на Rand Corporation.\n\r\nЛаура Ли е сред хората, които предпочитат 35 минути сиеста пред чаша кафе.\n\r\nКоректорка в списание за пътувания, тази жена на 28 години, прави сиеста всяка седмица при YeloSpa, луксозен център за грижи, който от 11 години предлага кабини, а в тях човек може да си почине за кратко.\n\r\nГоспожа Ли влиза в една шестоъгълна кабина с виолетова светлина: като космонавтка тя се изтяга на един матрак под наклон, с краката във въздуха, за да намали сърдечния ритъм и да улесни дрямката.\n\r\nСлед 35 минути тя ще се събуди заради \"симулиран изгрев\", пояснява Мая Даскалова, която управлява YeloSpa на Пето авеню, съвсем близо до известната кула на Тръмп.\n\r\nЦената на този възстановяващ сън: 1 долар на минута при минимум 20 минути и максимум - 40.\n\r\n\"Идвам през дните, когато имам много работа, просто за да имам повече енергия през оставащия следобед. Защото не пия кафе и когато съм уморена, не мога да правя нищо друго, освен да подремна\", казва г-жа Ли.\n\r\nТя не споделя с колегите си, че ходи на сиеста в едночасовата обедна почивка. Пред приятелите си обаче тя говори за този свой навик, а на тях често им се струва, че е странно тя да плаща, за да поспи.\n\r\nМнозина виждат в това \"загуба на време и пари\", казва тя. \"За мен обаче, докато мога да си го позволявам, това си струва. Просто се чувствам по-добре след дрямката и това е достатъчно\".\n\r\nПромяна в отношението\n\r\nГ-жа Даскалова, управителката на YeloSpa, казва, че обществото е на път да се промени.\n\r\n\"Да си върнеш добрата форма за останалата част от деня е много по-добре, отколкото да рухнеш в офиса\", казва тя.\n\r\nКои са новите последователи на сиестата? Сред тях са хората, които работят дълги дни, които живеят далече от Манхатън и правят почивка преди да продължат с вечеря, бременните жени, родители на бебета, които не са мигнали през нощта, гуляйджиите, които не са затваряли очи цяла нощ...\n\r\nСамият Кристофър Линдхолст, който е страдал от хронично безсъние, създава през 2004 година компанията MetroNaps. Тя произвежда \"енергийни капсули\", в които човек може да се усамоти, за да поспи.\n\r\nПървите са били монтирани в Емпайър Стейт Билдинг, но след това са били отстранени заради засилените мерки за сигурност в известния небостъргач.\n\r\nОттогава компанията продава капсулите си на фирми, университети, болници, летища... \"За 15 години отношението на хората напълно се промени\", казва Линдхолст. \"Има по-силно осъзнаване на значението на съня и ползите от него\".\n\r\nСамо че, за да бъдат преодолени предразсъдъците за сиестата, която често се асоциира с мързела, \"ще трябва да мине цяло едно поколение, още повече, че една сиеста не продължава повече от 10 до 20 минути, което не е по-дълго от почивка за по цигара или кафе пауза\", допълва той.\n\r\nЕдна от неговите капсули е разположена на видно място в нюйоркските офиси на новата компания за спокойствие \"Thrive Global\" на Ариана Хъфингтън.\n\r\nВ книгата си \"Революцията на съня\" (2016), която постигна успех, известната съоснователка на Huffington Post подчертава необходимостта да се сложи край на \"илюзията, че за да успееш, трябва да се изтощиш\". ", "date": "2018.05.24", "title": "Хит в Ню Йорк! Вместо чаша кафе - кратка следобедна дрямка"}
{"url": "https://www.dnes.bg/politika/2018/05/24/borisov-bylgariia-i-makedoniia-da-polzvat-obshti-posolstva-kydeto-niamat.377415", "text": "Премиерът Бойко Борисов предложи там, където България и Македония нямат посолства, да ползват общи дипломатически представителства.\n\n\n\r\n\"Скандинавските държави си споделят посолства, за да пестят пари. Можем да направим така, че там, където ние нямаме, вие, където нямате, да работим съвместно\", каза Борисов при откриването на приема на българското посолство в Рим за 24 май, на който бе и македонският премиер Зоран Заев.\n\r\nБорисов допълни, че тази идея може да се осъществи, \"като станем по-прагматици, тогава ще разберем, че можем още по-добри неща да направим\".\n\r\n\"Венците на Македония и България пред паметника на Кирил и Методий в българското посолство в Италия не си пречат\", продължи българският министър-председател.\r\n                    \r\n                    \r\nЗоран Заев пък отчете, че от подписването на договора за добросъседство и приятелство между България и Македония са изминали 9 месеца и те са доказали, че от него следват добри неща.", "date": "2018.05.24", "title": "Борисов: България и Македония да ползват общи посолства, където нямат"}
{"url": "https://www.dnes.bg/index/2018/05/24/stivyn-tailyr-pilee-pari-za-kokain-2-mln.377362", "text": "\r\nРок легендата гостува на водещия Джеймс  Кордън и призна, че е успял да вбеси дъщеря си Лив, след като тръгнал да  сваля приятелката ѝ Камерън Диас. Още по-шокиращо бе признанието му, че  е похарчил над 2 млн. долара за кокаин.\r\n70-годишната звезда разказа как се запознал с Диас по време на парти на Стела Маккарти. Той, дъщеря му и Камерън били в една .\r\n\"Погледнах тази красива жена и ѝ казах: \"Камерън, ако някога ти трябва придружител за премиера или сещаш се...  Ако ти се иска да се разходиш из Лондон...\" И тогава Лив ме поряза с  думите: \"Татко, не сваляй най-добрата ми приятелка\" и аз се засрамих за  момент\", сподели фронтменът на Аеросмит.\r\nРок идолът на милиони не крие, че  многократно е постъпвал в клиника за рехабилитация. По-шокираща е  сумата, която е похарчил за наркотици.\r\n\"Около 2 млн. долара за кокаин. Изшмърках половината Перу\", призна си Тайлър.\r\nОще новини за звезди четете в ", "date": "2018.05.24", "title": "Стивън Тайлър пилее пари за кокаин, $2 млн.!"}
{"url": "https://www.dnes.bg/obshtestvo/2018/05/24/vasil-naidenov-neka-bydem-malko-po-duhovni.377416", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Днешният празник ни донесе и продължава да носи редица хубави моменти. Трябва да уважаваме българското слово, поезия, литература и духовност. Нека да бъдем малко по-духовни и витални, нека не приземяваме себе си и хората около нас непрекъснато. Трябва да сме малко над нещата.\n\r\nТова пожела музикантът Васил Найденов от студиото на \"Денят ON AIR\". Тъй като празнуваме словото днес, той подчерта, че една песен става хит, едва когато текстът ѝ успее да ни докосне както съзнателно, така и подсъзнателно.\n\r\n\"Публиката е нещо много страшно. Тя има животинска интуиция, която е много важна. Хората започват много добре да усещат, когато си неадекватен на сцената. И позитивите, и негативите ги поемаме певците, но зад нас стоят много хора. Българинът е изключително музикален и емоционален. Понякога дори си създаваме малко повече емоция, отколкото трябва. Младите трябва да бъдат по-социално активни\", отбеляза Найденов пред .\r\n                    \r\n                    \r\nТемата на разговора обхвана и политическия живот у нас. Според госта времето на елегантно говорещите и държащи се политици е отминало, а вместо това е дошла безпардонността.\n\r\n\"Това ражда насилие. Който и да повярва, че е непобедим, започва краят. Политиците ни обясняват колко трябва да сме благодарни, че ги има. Въпреки атомните изригвания и цялото човешко унищожение на природата, тя успява да пробие и да се възстанови. Природата е над нас и ще ни победи. Природата ще победи хитреците. Не се е родил този, който ще излъже света и космоса. Всичко ще си дойде на мястото\", настоя артистът.", "date": "2018.05.24", "title": "Васил Найденов: Нека бъдем малко по-духовни!"}
{"url": "https://www.dnes.bg/mish-mash/2018/05/24/koga-e-momentyt-da-se-ojenite-spored-zodiiata.377334", "text": "Астрологията може да ни информира донякъде как всеки човек, според зодията си, минава през живота и как точно направлява съдбата си. Това важи с особена сила, когато става въпрос за формиране на различни отношения.\r\nАко мислите за брак или знаете, че искате да се омъжите/ожените един ден, има различни етапи, през които ще преминете, обмисляйки сватбата си и именно те зависят от вашия зодиакален знак.\r\nРазбира се, има хора, които нямат интерес към брака, но и те някой път стигат до него, по различни причини. Като цяло различните знаци подхождат по различен начин към въпроса за вдигането на сватба.\r\nНякои вярват, че трябва да са постигнали успешна кариера, преди да могат да споделят живота си с друго човешко същество. Други третират брака като свое собствено приключение и са по-отворени да го направят спонтанно.\r\r\n                    \r\n                    Какъв е вашият подход към брака, ако вярвате в зодии, четете по-долу:\r\n\r\nХората от тази зодия са готови да се оженят, едва когато са изпробвали всеки друг вид или стил на общуване и вече са се отегчили от тях. За един истински Овен, бракът е нещо, което трябва да се случи импулсивно. Този огнен знак не се страхува от хаос в живота си. Затова дори и бракът да се окаже грешна стъпка, той няма да се уплаши.\r\n\r\nЗа всеки Телец важи правилото – той/тя няма да сключи брак, преди да се почувства сигурен във финансов план. Представителите на тази зодия вярват, че не може да се изгради здраво и щастливо семейство, ако съпрузите нямат финансова стабилност. Затова Телците не бързат да се женят и всъщност са по-склонни да изчакат най-точния момент.\r\n\r\nАко един човек от зодия Близнаци иска да се ожени, той започва да прави планове за сватба, веднага щом си намери постоянен партньор, който също да харесва идеята за брак. Близнаците показват своята любов и привързаност, чрез действия. За тях е важно да участват активно в процеса на планиране на сватбата, в противен случай може да се разочароват от нея.\r\n\r\nРакът няма да се ожени, докато не е убеден, че връзката го задоволява емоционално. Ако той има и мъничко съмнение в сериозността на своя партньор, сватба няма да има. Обикновено представителите на тази зодия преминават през няколко връзки, които не са били това, от което са се нуждаели, преди да открият човека, с когото да са готови да изградят общо бъдеще.\r\n\r\nХората от тази зодия се женят, когато си намерят партньор, който да ги цени достатъчно. Лъвът се нуждае от половинка, която да му показва любовта и подкрепата си. Той няма да сключи брак, ако не се чувства обичан и уважаван. Ако Лъвът започне да мисли за сватба, това е и защото е открил партньор, който го насърчава да показва най-доброто от себе си.\r\n\r\nДевата няма да се ожени, докато не се почувства добре по отношение на кариерата си. За тези хора решението да сключат брак е свързано пряко с конкретните цели, които са си поставили за себе си и живота си. Те действат внимателно – стъпка по стъпка. Ако вече са постигнали успех в работата си и смятат, че вече им е време за семеен живот, те започват да мислят за сватба.\r\nЗа останалите зодии четете на ", "date": "2018.05.24", "title": "Кога е моментът да се ожените според зодията?"}
{"url": "https://www.dnes.bg/notifikacii/2018/05/24/putin-se-nadiava-sreshtata-trymp-kim-chen-un-da-se-systoi.377417", "text": "Руският президент Владимир Путин каза, че Москва съжалява за отменянето на срещата на американския президент Доналд Тръмп и севернокорейския лидер Ким Чен-ун. Той каза това на обща пресконференция с френския президент Еманюел Макрон след срещата им в Санкт Петербург, предаде Ройтерс, цитирана от БТА.\r\nПутин изрази надежда, че срещата Тръмп - Ким Чен-ун в крайна сметка ще се състои.\r\n\"Всички ние разчитахме, че това ще бъде началото на освобождаване на Корейския полуостров от ядрено оръжие. Надяваме се, че диалогът ще продължи и че срещата ще се състои\", добави Путин, цитиран от Франс прес.\r\nЕманюел Макрон каза, че иска процесът на неразпространение на оръжията да продължи, съобщи АФП.", "date": "2018.05.24", "title": "Путин се надява срещата Тръмп - Ким Чен Ун да се състои"}
{"url": "https://www.dnes.bg/za-da-se-razbirame/2018/05/24/kakyv-e-liubovniiat-vi-jivot-spored-meseca-na-rajdane.377350", "text": "Знаете ли, че месецът, в който сме родени разкрива какви сме в любовта.\r\nВсеки месец от годината принадлежи към определен сезон, периоди, които се случват в природата и оказват влияние върху нашата нагласа към света.\r\nКакъв е вашият любовен живот според рождения ви месец, вижте в следващите редове.\r\n\r\nЛесно могат да ви омагьосат в любовта. Не харесвате клишетата и винаги успявате да убедите половинката си да опитате нещо ново. Вашата силна природа ви помага да споделите мислите си с партньора, но имате проблем да чуете от какво се нуждае отсрещната страна. Лидерските ви качества често прозират и в любовта.\r\n\r\r\n                    \r\n                    Любовният живот на родените през февруари е доста приключенски. Когато сте влюбени може да бъдете изключително страстни, но и да се отдалечите много бързо емоционално, ако нещо не ви хареса. \r\nНезависимо от това, обичате да водите философски разговори с партньора до себе си. Държите на романтиката и винаги намирате начин да я покажете към любимия човек.\r\n", "date": "2018.05.24", "title": "Какъв е любовният ви живот според месеца на раждане?"}
{"url": "https://www.dnes.bg/sofia/2018/05/24/tiradjiiata-udaril-avtobus-na-trakiia-zaspal-na-volana.377397", "text": "Шофьорът на тира, който удари автобус на градския транспорт на магистрала \"Тракия\" и рани 16 души, вече с обвинение, предаде \"Нова телевизия\".\n\n\n\n\r\nТурският гражданин ще отговаря за средна телесна повреда, причинена на повече от едно лица. Камионът се е движил с несъобразена скорост.\r\nПред разследващите мъжът вече е признал, че е заспал зад волана. Пробите за алкохол и наркотици в кръвта му са отрицателни. Състоянието на пострадалите след удара между село Горни Лозен и София остава стабилно.\r\nШофьорът на автобуса на градския транспорт ще бъде опериран. Той има тежка травма на ръката. Според него тирът се е движил с около 100 км в час. Видял го е в момента на удара.\r\nСлед инцидента експерти повдигнаха въпроса безопасно ли е автобуси на градския транспорт да се движат по магистралата.", "date": "2018.05.24", "title": "Тираджията, ударил автобус на \"Тракия\", заспал на волана"}
{"url": "https://www.dnes.bg/obrazovanie/2018/05/24/140-g-hram-na-knigite-nacionalnata-biblioteka.377389", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Освен празник на Националната библиотека \"Св. св. Кирил и Методий\" днешният 24 май е специален с това, че през 2018 се навършва кръгла годишнина от предложението през 1878 г. да бъде основана градска библиотека. \n\r\nЕдва месец след Освобождението е бил необходим на българските управници да вземат решение, че за да е силна и просперираща България, ѝ е нужно развитие на културата и създаване на книжовен храм. За 140 години Националната библиотека е събрала милиони книги, документи и безценни съкровища, предаде Bulgaria ON AIR.\n\r\n\"Писмеността, културата, духовността са онова, което прави народността, това което е. Ние сме това, което сме благодарение на нашата култура! Празник на писмеността нямат много народи. Затова трябва да ценим цялото си книжовно наследство такова, каквото е\", казва Александър Мошев, архивист в \"Български исторически архив\".\r\n                    \r\n                    \r\nА то е оцеляло през вековете заради хора като Александър, пазители на безценни книги, ръкописи и документи.\n\r\nСред хилядите древни ръкописи, писания датиращи от 10 - 11 век, богатството на Националната библиотека \"Св. св. Кирил и Методий\" се разкрива в едно от най-значителните за българския народ и духовност произведения. През 1765 г. Софроний Врачански прави прави първия препис на \"История славянобългарска\", а детайлите, качеството и прецизната изработка не позволяват на времето да го докосне.\n\r\nТайните на Националната библиотека се съхраняват в повече от 1 млн. и 600 хил. документа от българската история. Документи от национално значение!\r\n ", "date": "2018.05.24", "title": "140 г. Храм на книгите! Националната библиотека"}
{"url": "https://www.dnes.bg/notifikacii/2018/05/24/kndr-kaza-che-e-razrushila-iadreniia-si-poligon.377398", "text": "Северна Корея каза, че е разрушила днес ядрения си полигон в присъствието на чуждестранни журналисти, предаде Асошиейтед прес.\n\r\nПолигонът \"Пунгери\", използван за извършването на шест ядрени опита от 2006 до 2017 г., се намира дълбоко под планина в рядко населената североизточна част на страната.\n\r\nРешението на Севера да закрие този обект е смятано за жест на добра воля от страна на севернокорейския лидер Ким Чен-ун преди планираната среща с президента на САЩ Доналд Тръмп.\n\r\nПървата експлозия, на която журналистите станаха свидетели, бе в около 11 часа местно време. Според севернокорейски официални лица с нея е бил срутен северният тунел. С още две експлозии, към 14,20 и 16 часа, са били разрушени западният и южният тунел.\rИзточният тунел бе затворен още след първия ядрен опит през 2006 година.\n\r\nЗакриването на обекта включваше още разрушаване на наблюдателни пунктове и казарми, използвани от охранители и други работници.\n\r\nЖурналистите, сред които имаше и телевизионен екип на АП, пристигнаха сутринта и останаха там общо около 9 часа. До това отдалечено място се стига за 11 часа с влак от град Вонсан, намиращ се на изток от столицата Пхенян. \n\r\nС поканата към чужди медии Северна Корея вероятно се надява, че драматични кадри, на които се виждат експлозии и срутване на входовете на тунелите, ще обиколят света, посочи АП.\n\r\nЮжнокорейското правителство приветства ликвидирането на ядрения обект, предаде ТАСС. \r\n\"Надяваме се тази стъпка да бъде начало на пълната денуклеаризация на Северна Корея\", каза говорител на външното министерство в Сеул.", "date": "2018.05.24", "title": "КНДР каза, че е разрушила ядрения си полигон"}
{"url": "https://www.dnes.bg/obshtestvo/2018/05/24/65-avtentichni-bylgarski-hora-za-chas-i-18-minuti-v-pleven.377399", "text": "\nВ празничния 24 май хиляди граждани и гости на Плевен наблюдаваха опита за рекорд на Гинес с изпълнението на 65 автентични български хора за час и 18 минути.\n\r\nХора от всички поколения се събраха на централния площад \"Възраждане\" пред храма-мавзолей \"Свети Георги Победоносец\" и се вълнуваха заедно с изпълнителите на танците - фолклорен клуб \"Северняците\" с хореограф Джейлян Демирев.\n\r\nНачалото на танците бе отделено за северняшките хора, които поведе съпругата на хореографа - Диана Господинова. На финала се включи и Демирев, пише БТА. \n\r\nОколо 250 изпълнители от три поколения показаха майсторство с хора от всички фолклорни области - северняшката, тракийска, шопска, пиринска, добруджанска.\r\n                    \r\n                    \r\nДжейлян Демирев, който е и член на ръководството на Асоциацията на хореографите в България, бивш ръководител Северняшкия ансамбъл, е автор на идеята България да влезе в книгата за рекордите на Гинес с ярка демонстрация на богатото разнообразие и красота на автентичните хора.\n\r\nЗа да представят опита си пред комисията за включване в книгата на рекордите, три камери заснеха танците. Жури, съставено от доайените на хореографите - доц. Красимир Петров, доц Петър Григоров, доц. д-р Стефан Въгларов, оцениха изпълнението на танците. Накрая те поздравиха участниците. \n\r\nСпоред журито ще бъде напълно заслужено клуб \"Сверняците\" да бъде вписан в книгата на Гинес, \"което ще бъде един световен рекорд за българското танцово изкуство\". \r\nПредседателят на общинския съвет Мартин Митев също поздрави участниците.\n\r\nНотариус Славомир Иванов гарантира с подпис опита за рекорд. Веселието продължи с участието на зрителите.\n\r\nС изпълнението на 65 хора бе отбелязана 10-годишнината на клуб \"Северняците\" и 55-годишнината на хореографа Джейлян Демирев. По думите му дали са успели ще разберат след около месец, но по-важното според него е, че са създали истински празник на 24 май за хиляди любители на българските танци.\n\r\nПроектът бе финансиран от община Плевен и спонсори.", "date": "2018.05.24", "title": "65 автентични български хора за час и 18 минути в Плевен"}
{"url": "https://www.dnes.bg/obshtestvo/2018/05/24/istorichesko-borisov-i-zaev-zaedno-pred-groba-na-sv-kiril.377400", "text": "\nЗа първи път България и Македония почитат съвместно паметта и делото на Светите братя Кирил и Методий в базиликата \"Санта Мария Маджоре\" в Рим.\n\r\nМинистър-председателят Бойко Борисов е на посещение в Италия и Ватикана и оглавява делегация за най-големите извън България чествания по случай Деня на българската просвета и култура и на славянската писменост.\n\n\r\nТази година честванията в Рим се характеризират с редица безпрецедентни съвместни прояви с делегацията на Република Македония, водена от министър-председателя Зоран Заев. \n\r\nСъвместното честване на исторически събития, значими за двете държави, и почитането на големи исторически личности, се оценява като символ на новия етап в отношенията между София и Скопие след подписването на Договора за добросъседство през август миналата година, пише БТА.\r\n                    \r\n                    \r\nТържествата започнаха с поклонение на двамата премиери и придружаващите ги лица пред гроба на Свети Кирил в базиликата \"Сан Клементе\". \n\r\nСлед това българската и македонската официални делегации се отправиха към \"Санта Мария Маджоре\" - една от четирите папски базилики. В нея се намира възпоменателна плоча за освещаването на славянските книги, донесени от Св. Св. Кирил и Методий.\n\r\nПремиерът Бойко Борисов и водената от него делегация поднесе цветя и на паметника на патриарха на българската литература Иван Вазов в Рим. Монументът беше открит през 2010 г. от Борисов на площад \"Торвалдсен\", в близост до парка \"Вила Боргезе\" и Музея за модерно и съвременно изкуство.\n\r\nВижте повече за посещението в галерията!", "date": "2018.05.24", "title": " Историческо: Борисов и Заев заедно пред гроба на Св. Кирил"}
{"url": "https://www.dnes.bg/za-da-se-razbirame/2018/05/24/10-vecherni-navika-koito-narushavat-synia-ni.377343", "text": "Огромна част от възрастните хора изпитват трудности със съня и заспиването. Безсънието е сред най-често срещаните разстройства при съвременния човек. Случва се заради куп причини, като една от главните сред тях е стресът.\r\nИма обаче и дейности, които вършим всяка вечер в ежедневието си, които пък от своя страна пречат изключително много на добрия сън и причиняват не само безсъние, но и възпрепятстват някои важни процеси в тялото.\r\nКои са тези дейности?\r\n\r\nПодобно на кофеина, никотинът има тонизиращ ефект върху тялото. Той увеличава сърдечния ритъм и кръвното налягане, стимулирайки мозъчната дейност. Това предразполага към будуване вместо към отпускане и заспиване. Пушенето не трябва да се случва поне 2 часа преди лягане.\r\r\n                    \r\n                    \r\nУпражненията могат да имат добър ефект върху заспиването, тъй като умората си казва думата. Но след това не се учудвайте, ако започнете да се будите и да не можете да заспите. Ефектът се дължи на превъзбудената нервна система и мускулатура, които не са релаксирани след тренировката. Вземането на горещ душ допълнително предизвиква затруднения в съня.\r\n", "date": "2018.05.24", "title": "10 вечерни навика, които нарушават съня ни"}
{"url": "https://www.dnes.bg/notifikacii/2018/05/24/migranti-v-gyrciia-protestirat-blokiraha-magistrala.377401", "text": "Около 250 кандидати за убежище в Гърция блокираха днес оживена автомагистрала в северната част на страната на втория ден от протеста си срещу лошите условия и пренаселеността в близкия лагер, където са настанени, предаде Асошиейтед прес, цитирана от БТА. \r\nМирният протест на кюрдски мигранти от приемния център Диавата край Солун продължи един час и предизвика големи задръствания.\r\nЛагерът Диавата е предвиден за 750 души, но броят им постепенно нарасна до 1850 заради засиления наплив на мигранти, пристигащи от Турция. Новодошлите обитатели на лагера спят в палатки или на земята.\r\nГръцките власти отварят отново лагери, строени в началото на миграционната криза през 2015 г., когато повече от милион мигранти наводниха страната.\r\nПовечето от лагерите по-късно бяха закрити, а техните обитатели преместени в апартаменти в гръцките градове или препратени в други европейски страни.", "date": "2018.05.24", "title": "Мигранти в Гърция протестират, блокираха магистрала"}
{"url": "https://www.dnes.bg/stranata/2018/05/24/jylt-kod-za-obilni-valeji-v-kiustendil-i-blagoevgrad.377402", "text": "Жълт код за обилни валежи с гръмотевици е обявен за днес в областите Кюстендил и Благоевград. Това сочи справка на сайта на Националния институт по метеорология и хидрология (НИМХ) при БАН. \r\nМетеоролозите предупреждават, че днес ще има валежи, придружени с гръмотевици, като в отделни райони на областите количествата ще достигнат до 35 л/кв. м.", "date": "2018.05.24", "title": "Жълт код за обилни валежи в Кюстендил и Благоевград"}
{"url": "https://www.dnes.bg/obshtestvo/2018/05/24/da-napravish-kambana-sys-syrce-za-bylgariia-syrbiia.377198", "text": "Една-единствена фамилия отлива камбаните в България в момента - Георги и Виктор Лимонови, които са баща и син. Традицията на семейството в този занаят се пази и продължава от 1872 г. насам.\r\n\"Аз лично се занимавам с това от почти 20 години. Прапрадядовците ми са започнали да правят камбани. Иначе техните родители и техният дядо също са се занимавали с леярство, но са правили други неща - включително свещници и други църковни неща. Те са от Банско и в “Света Троица” в Банско има свещници от моя прапрапрадядо от 1863 г.\", разказва Виктор Лимонов.\r\nКогато решава да продължи бизнеса на прадедите си, знае, че трябва да прави камбаните със сърце и любов и да не допуска компромиси с качеството им.\r\r\n                    \r\n                    \"Колкото и неромантично да звучи, нищо не ми казаха за професията. И съм научил, че не трябва да се правят компромиси, защото днес компромисът може да носи полза, но утре носи вреда”, посочва той. А всички тези неща са особено важни и защото от тяхната камбанолеярна излизат всички камбани в страната от почти 70 години насам.\n\r\n\"Ние сме основният род, който прави камбани. Имало е и още едни - братя Алексиеви, които са се занимавали с това докъм 50-те години на миналия век, но след това са спрели. Срещат се и различни камбани на хора, които са били чираци някъде и опитват да ги правят сами - правят една-две и по този начин някога се е учил занаятът. Сега няма такова нещо. \"Това е тежка професия и няма желаещи”, казва с нотка на съжаление Виктор Лимонов.\n\r\nНякога самата занаятчийска работа е била такава, че са имали чираци и калфи и всеки е израствал в професията, докато я работи - от най-дребното до най-сложното. Самият Лимонов има две дъщери, но не вижда заплаха за бизнеса си.\n\r\n“И моят дядо също имаше две дъщери, това вече е дежавю, не е непозната ситуация”, казва с усмивка той. От ръцете му са излизали камбани от по половин тон. Но не размерът е най-важен. Всички камбани са уникални. Всеки леяр в света си има форми и сплав, с която ги пълни. В друга форма същата сплав не става. Всеки е стигнал по емпиричен начин до формата и материала и си ги прави такива.\n\r\n“Само като видя камбаните, си ги познавам нашите, където и да са по света”, казва с усмивка Лимонов, но допълва, че произведенията им имат и отличителен знак, по който всеки може да ги разпознае, където и по света да са камбаните.\r\n\"В началото на XX в. в периода 1905-1910 г. моят прадядо прави елипсовиден печат, в който пишел \"Лазар Велеганов\", после дядо ми беше Благо Велеганов, а сега ние пишем само фирма \"Велеганов, Пловдив\", основана 1872 г.\", обяснява майсторът, пише .\n\r\nА български камбани има на няколко места в света. \"Правили сме за Македония, Сърбия, българските общности в чужбина, включително в Турция. Но предимно за България правим”, уточнява той.", "date": "2018.05.24", "title": "Да направиш камбана със сърце – за България, Сърбия..."}
{"url": "https://www.dnes.bg/notifikacii/2018/05/24/ruskiiat-poslanik-v-es-otrovena-li-e-naistina-iuliia-skripal.377403", "text": "Интервюто на Юлия Скрипал дава възможност отново да се повдигне въпросът дали тя наистина е била отровена, и то с бойно отровно вещество, заяви руският постоянен представител в ЕС Владимир Чижов, цитиран от ТАСС.\n\n\n\r\n\"Тя изглежда чудесно, на външен вид не носи никакви следи от отравяне с това, което британските власти определиха като бойно отровно вещество. Не съм специалист в тази област, но мога да предположа, че бойното отровно вещество унищожава всичко живо в дадена зона достатъчно ефективно, дори в слаба концентрация\", каза Чижов.\r\n\"Фактът, че тя изглежда практически здрава ни кара да се замислим дали наистина е имало отравяне, а ако е имало, с какво е било извършено, да не говорим от кого\", добави Чижов.\r\n/БТА/", "date": "2018.05.24", "title": "Руският посланик в ЕС: Отровена ли е наистина Юлия Скрипал?"}
{"url": "https://www.dnes.bg/obshtestvo/2018/05/24/blagotvoritelna-akciia-deca-s-uvrejdaniia-na-zeleno-uchilishte.377404", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Родители на деца с увреждания от Русе превърнаха 24 май в двоен празник за своите момичета и момчета. Те успяха да съберат средства чрез благотворителни инициативи, за да заведат децата си на зелено училище.\r\nТова е втората подобна акция на клуба на \"Майки със смели сърца\" след посещението на зоологическата градина в Букурещ, организирано преди година, разказва Bulgaria ON AIR.\r\nСнежинка Захариева е майка на 7-годишни близнаци. Те споделят, че в семейството не са спали от вълнение за предстоящото пътуване. Синът ѝ Лъчко очаква с нетърпение първото си зелено училище.\r\nЗа родителите е изключително важно да осигурят на децата си нормални условия, въпреки всички трудности. \r\nЗеленото училище ще продължи четири дни, като освен забавления за децата с увреждания, е предвидена и рехабилитация.", "date": "2018.05.24", "title": "Благотворителна акция: Деца с увреждания на зелено училище"}
{"url": "https://www.dnes.bg/notifikacii/2018/05/24/trymp-otmenia-planiranata-si-sreshta-s-lidera-na-kndr-kim-chen-un.377405", "text": "Президентът на САЩ Доналд Тръмп отмени срещата си със севернокорейския лидер Ким Чен-ун, планирана за 12 юни в Сингапур, заради \"огромната ярост и отявлената враждебност\" в неотдавнашната декларация на Северна Корея, предаде Асошиейтед прес, цитирана от БТА.\n\n\r\nВ декларацията севернокорейското правителство нарече вицепрезидента Майк Пенс \"политическо чучело\" и заяви, че е еднакво готово и за ядрена конфронтация, и за масата за преговори, отбелязва АП.\n\r\nВ писмо до Ким Чен-ун, публикувано днес от Белия дом, Тръмп заявява, че въз основа на тази декларация смята за \"неподходящо в сегашния момент да се състои отдавна планираната среща\". \r\nСеверна Корея говори за ядрените си способности, \"но нашите са толкова внушителни и мощни, че се моля на Бог никога да не бъдат използвани\", пише президентът на САЩ, цитиран от АП.\n\r\nТой приканва Ким да не се колебае да му се обади или да му пише, ако промени мнението си по въпроса за срещата на върха.\n\r\nС отменянето на срещата светът се лишава \"от голям шанс за траен мир\", пише Тръмп в писмото до Ким. \r\n\"Имах усещането, че между Вас и мен се изгражда чудесен диалог\", пише Тръмп, който продължава да се надява, че един ден ще се срещне с Ким, отбелязва Ройтерс.\r\n ", "date": "2018.05.24", "title": "Тръмп отменя планираната си среща с лидера на КНДР Ким Чен Ун"}
{"url": "https://www.dnes.bg/notifikacii/2018/05/24/rusiia-nasha-raketa-ne-e-minavala-granicata-s-ukraina.377406", "text": "Нито един зенитно-ракетен комплекс на руските въоръжени сили не е преминавал руско-украинската граница, заяви руското министерство на отбраната в отговор на обявените днес изводи на международния екип, който разследва свалянето над Украйна през 2014 г. на самолета на малайзийските линии, изпълняващ полет MH17, предаде ТАСС, цитирана от БТА.\n\n\r\nСпоред международния разследващ екип ракетата \"Бук\", която е свалила самолета, е била на въоръжение на руската 53-а зенитна ракета бригада, базирана край град Курск, откъдето е била прехвърлена в Източна Украйна.\n\r\n\"Запознахме се с изявленията на днешната пресконференция на представителите на международната следствена група по разследване на катастрофата на малайзийския Боинг, изпълняващ полет МН17 в небето над Украйна. Нито един зенитно-ракетен комплекс на руските въоръжени сили никога не е преминавал руско-украинската граница\", заяви руското министерство на отбраната.\r\nРусия е предоставила изчерпателни доказателства, че катастрофата на Боинга се дължи на използване на украински зенитно-ракетен комплекс \"Бук\", заяви министерството.\n\r\nМеждународната следствена група е изключила от разследването на обстоятелствата показания на свидетели на трагедията, че ракетата е била изстреляна от територия под контрола на украинските въоръжени сили. \n\r\nСледователите са обосновали изводите си само с компютърно редактирани изображения от социалните мрежи, отбеляза руското министерство на отбраната.", "date": "2018.05.24", "title": "Русия: Наша ракета не е минавала границата с Украйна!"}
{"url": "https://www.dnes.bg/stranata/2018/05/24/poroen-dyjd-i-gradushka-v-lovech.377407", "text": "Пороен дъжд, придружен с градушка, на места с големина на лешник, валя днес в Ловеч. \r\nСамо за следобеда са паднали 15 литра на кв. м, съобщиха от Хидрометереологичната обсерватория в града.\r\nНякои от улиците бяха наводнени. Екипи на пожарната изтегляха закъсали автомобили и отводняваха наводнени участъци, пише БТА.", "date": "2018.05.24", "title": "Пороен дъжд и градушка в Ловеч"}
{"url": "https://www.dnes.bg/stranata/2018/05/24/gyrmen-na-protest-sreshtu-romite-i-nezakonnite-im-kyshti.377408", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        С шествие в гоцеделчевското село Гърмен си спомниха за драматичните събития отпреди 3 години. Тогава местни жители бяха пребити от група роми. Последваха множество протести. Те доведоха до над 100 заповеди за събарянето на незаконни постройки в ромската махала. \n\r\nДнес обаче много малка част от тях са изпълнени, а хората в Гърмен отново имат проблеми с ромското население, предава .\n\r\nШествието започна от сградата на общината в Гърмен и продължи до мястото, където преди три години тежко пострадаха няколко мъже от селото. Местните хора изразиха недоволството си от бездействието на институциите, които през 2015 г. установиха, че почти всички постройки в ромската махала са незаконни, но впоследствие принудително бяха съборени само малка част от тях.\r\n                    \r\n                    \r\nМестните хора твърдят, че сега в ромския квартал една след друга никнат нови незаконни постройки. \n\r\nВ Гърмен казват, че заради масовите протести преди 3 години е имало кратко затишие на ромските набези. Сега обаче в селото отново се краде.\n\r\nХората в Гърмен са категорични, че няма да спрат да протестират срещу ромите и незаконните им постройки. \n\r\nДо последно ще настояват издадените над 100 заповеди за събаряне на незаконните постройки да бъдат изпълнени, предаде Антон Чавдаров.\r\n ", "date": "2018.05.24", "title": "Гърмен на протест - срещу ромите и незаконните им къщи"}
{"url": "https://www.dnes.bg/obshtestvo/2018/05/24/vyrvi-narode-vyzrodeni-na-praznika-cvetia-znamena-baloni.377386", "text": "\nТрадиционно шествие по случай Деня на българската просвета и култура и на славянската писменост - 24 май, премина в центъра на София. Начело бяха президентът Румен Радев и министърът на образованието и науката Красимир Вълчев.\n\n\r\nГвардейски представителен духов оркестър изпълни химна на българската просвета \"Върви, народе възродени\".\r\nПод тържествените звуци на песента стотици граждани се отправиха от сградата на президентската администрация по булевард \"Цар Освободител\" към паметника на Светите братя Кирил и Методий пред Националната библиотека.\r\nОт сградата на БАН към шествието се присъединиха столичният кмет Йорданка Фандъкова и председателят на БАН академик Юлиан Ревалски, както и учени от академията. В празника участваха много деца, които носеха знамена, балони и цветя.\r\r\n                    \r\n                    В шествието участваха представители на Българската православна църква, общественици и политици. По-рано днес в патриаршеската катедрала \"Св. Александър Невски\" беше отслужен молебен за 24 май.\r\nПразнични шествия имаше в цялата страна. Вижте как премина празникът в снимки!", "date": "2018.05.24", "title": "Върви, народе възродени! На празника - цветя, знамена, балони..."}
{"url": "https://www.dnes.bg/obrazovanie/2018/05/24/vylchev-ubeden-uchitelskata-obshtnost-neizbejno-shte-se-podmladi.377385", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        24 май е най-хубавият български празник. Ние всъщност празнуваме това, което ни свързва - азбуката, образованието. Денят на българската просвета и култура и славянската писменост се чества от сънародниците ни по целия свят, отбеляза пред Bulgaria ON AIR министърът на образованието Красимир Вълчев.\n\r\nПо думите му това е празник на бъдещето, тъй като \"чрез образованието ние ще пребъдем\". \n\r\nКрасимир Вълчев коментира и проблема със застаряването на учителите в България, който все повече се изостря.\n\r\n\"Учителската общност е пред неизбежно подмладяване. Вече много учители навлизат в пенсионна възраст. Проблем с обезпечаването на специалисти ще има във всички сфери през следващите години, но без учители не можем, тъй като те са тези, които трябва да подготвят кадри за всички останали професии\", категоричен бе той.\r\r\n                    \r\n                    \n\r\n ", "date": "2018.05.24", "title": "Вълчев убеден: Учителската общност неизбежно ще се подмлади!"}
{"url": "https://www.dnes.bg/eu/2018/05/24/54-dovolni-ot-es-44-viarvat-che-sme-vliiatelni-v-briuksel.377371", "text": "Очакването за влизането на нови играчи в политиката е силно в България, сочи проучване на Европейския парламент, направено в 28-те държави членки.\r\nСпоред изследването едва 20 процента от българите се опасяват, че новите партии могат да застрашат демокрацията, което е най-ниският резултат, регистриран в ЕС. Германия и Швеция са на другия полюс с абсолютно мнозинство от анкетираните, виждащи в новите партии риск за демокрацията.\r\n57 на сто от българите разчитат на нови партии да донесат промяната. 53 на сто гледат позитивно на поява на политически новаци. 52 на сто вярват че те ще предложат решение на старите проблеми, а само един от четирима не би им се доверил да опитат.\r\r\n                    \r\n                    Близо половината българи изказват готовност да гласуват в изборите за Европейски парламент през май 2019 г, докато 17% отсега са решили, че няма да ходят до урните. Водещите мотиви на склонните да гласуват са гражданският дълг и навикът да участват в избори. Между 30 и 36 на сто гледат на вота си като на подкрепа за ЕС.\r\nИкономическите теми са посочени от българите като най-интересни в предизборната кампания. В същата група са още Румъния, Литва и Латвия. В Западна Европа са вълнуват най-вече от борбата с тероризма, в Централна и Южна от миграцията, а в Скандинавия - от социалната закрила, показва допитването. Други теми от интерес за българите са безопасността на храните, социалната закрила, защитата на външните граници и на личните данни, показва изследването.\r\nБългарите продължават да дават по-голямо одобрение на европейските дела, отколкото на националното управление. Всеки втори (47%) харесва посоката, в която се развива в ЕС, а един от трима (33%) е доволен от дереджето у нас. България е една от общо 10 европейски държави, в които хората виждат ЕС в по-добра светлина.\r\nНай-силни предпочитанията за ЕС за сметка на националното управление са сред литовците и румънците, следвани от българите. В групата са още Латвия, Словакия, Словения, Словакия, Италия, Испания и Гърция. Като цяло гърците са най-скептично настроени както към ЕС, така им към собствените си политици. Девет на сто запитаните намират, че нещата вървят на добре в Гърция и 15 на сто - в Европа.\r\nСпоред анализаторите обяснението е в разбирането на хората, че те нямат добри перспективи в страната си, че разликите в доходите са твърде големи или безработицата е висока. Авторите на изследването твърдят, че колкото е по-висока безработицата в една страна, толкова нагласите са по-негативни.\r\nПовече от половината българи (56%) смятат, че страната е спечелила от влизането си в ЕС, а на обратното мнение са 21 на сто. В ЕС в ползите от членството вярват средно 67%. Най-категорични в избора си са малтийците и ирландците, където съответно 97 и 93 на сто от анкетираните виждат ползите от от ЕС. 54% от българите са доволни, че България е член на ЕС.\r\n44 на сто от българите са на мнение, че София е влиятелна в Брюксел, което е близо до средните стойности в ЕС. Датчаните, шведите, холандците и германците са убедени, че думата на техните министри се чува силно в ЕС, докато прибалтийците и гърците се чувстват пренебрегнати.", "date": "2018.05.24", "title": "54% доволни от ЕС, 44% вярват, че сме влиятелни в Брюксел"}
{"url": "https://www.dnes.bg/obshtestvo/2018/05/24/napred-naukata-e-slynce-bylgariia-praznuva-24-mai.377370", "text": "България отбелязва днес Деня на българската просвета и култура и на славянската писменост.\r\nВ цялата страна ще има празнични прояви и шествия по повод 24 май. В София празничното шествие ще започне в 10.30 часа. То ще тръгне от площада пред Археологическия музей, ще продължи по бул. \"Цар Освободител\", бул. \"Васил Левски\" до паметника на \"Св. Св. Кирил и Методий\" пред Националната библиотека.\n\r\n24 май е обявен за официален празник със Закона за изменение на Кодекса на труда, приет от Деветото Народно събрание на 30 март 1990 г.\r\nЗа първи път празникът в памет на делото на Светите братя Кирил и Методий, създатели на славянската писменост, се чества в епархийското училище \"Св. Св. Кирил и Методий\" в Пловдив на 11 май по стар стил през 1851 г. - по инициатива на Найден Геров.\r\r\n                    \r\n                    И днес Българската православна църква почита паметта на Светите равноапостоли Кирил и Методий на 11 май.\r\nПрез 862 или 863 г. Константин-Кирил Философ създава най-старата българска азбука - глаголицата. Оригинално творческо дело, тя предава удивително точно звуковите особености на българската реч и е пригодена към фонетичните особености на старобългарския език.\r\nС глаголицата се слага началото на голямото просветителско и книжовно дело на Кирил и Методий. Двамата братя превеждат от гръцки на старобългарски език някои от най-необходимите за богослужението книги - т.нар. Изборно евангелие, Хризостомовата /Златоустовата/ литургия, Служебник /молитви и четива за различните църковни служби/, части от Псалтира и Требника. С това се полагат основите на старобългарския литературен език.\r\nВ Моравия Кирил и Методий отиват през 863 г. и остават там три години и половина по молба на моравския княз Ростислав, който иска да създаде славянска църква и така да се противопостави на германизацията. През 867 г. двамата братя отиват да защитят делото си пред папата в Рим, където блестящият полемичен дар на Кирил принуждава папа Адриан Втори да признае официално славянските книги. В римската църква \"Св. Марина\" е отслужена литургия на славянски език.\r\nКирил се разболява и умира в Рим на 14 февруари 869 г., където е погребан в базиликата \"Св. Климент\". Методий продължава своята проповедническа и просветна дейност сред западните славяни до смъртта си на 6 април 885 г. Кирило-Методиевото дело е съхранено и продължено от техните ученици - Климент, Наум, Сава, Горазд и Ангеларий, припомня БТА.\r\nВ края на девети век двамата братя са канонизирани от църквата за светци. Още в най-ранното средновековие, 11 май е определен за ден в памет на славянските първоучители, защото тяхното апостолско дело ги обединява в едно и те са равни по достойнство.", "date": "2018.05.24", "title": "Напред, науката е слънце! България празнува 24 май!"}
{"url": "https://www.dnes.bg/notifikacii/2018/05/24/vlak-derailira-v-italiia-dvama-dushi-zaginaha.377372", "text": "Двама души загинаха и 18 бяха ранени тази нощ при дерайлиране на влак в северна Италия, недалеч от Торино, съобщиха местни медии, цитирани от Франс прес и Асошиейтед прес.\r\nВлакът дерайлирал в 11.20 часа местно време, след като се блъснал в ТИР, спрял на жп прелез близо до град Калусо малко преди преминаването на композицията. Едната от жертвите е машинистът на влака.\r\nПо-късно починал един от двамата тежкоранени пътници, превозени с хеликоптер до болница. Водачът на камиона не е пострадал, съобщи агенция АНСА. ТИР-ът с литовска регистрация пътувал за склад недалеч от мястото на катастрофата.\r\nРегионалното железопътно управление съобщи, че бариерата била надлежно спусната преди наближаването на влака, но по неизвестни причини камионът се врязал в нея и спрял на релсите. (БТА)", "date": "2018.05.24", "title": "Влак дерайлира в Италия, двама души загинаха "}
{"url": "https://www.dnes.bg/snimka-na-denia/2018/05/24/slynce-oblaci-i-dyjd-za-praznichniia-24-mai.377375", "text": "Днес облачността в Западна България ще е по-често значителна. Главно там ще има превалявания, придружени с гръмотевици, според прогнозата на НИМХ-БАН, цитирана от БТА.\r\nВалежите ще са по-интензивни и на повече места в планинските райони в часовете около и след обяд. Вечерта явленията ще затихват. В източните райони ще е предимно слънчево. Ще духа слаб до умерен вятър от изток-североизток.\r\nМаксималните температури в повечето места ще са между 24 и 29 градуса, в София - 22-23 градуса. Атмосферното налягане ще се понижи и след обяд ще е около средното за май.\r\nПо Черноморието ще бъде предимно слънчево с по-значителни увеличения на облачността в южните райони. Валежи са малко вероятни. Ще духа умерен североизточен вятър, който вечерта ще отслабне. Максималните температури на въздуха ще са между 22 и 25 градуса. Температурата на морската вода е 20-22 градуса. Вълнението на морето ще е 2 бала.\rВ планините ще е предимно облачно, с превалявания от дъжд, на места - придружени с гръмотевици. Без валежи и с повече слънце ще се задържи в масивите в източните райони. Вечерта явленията ще отслабнат. Ще духа до умерен източен вятър. Максималната температура на височина 1200 метра ще е около 17 градуса, на 2000 метра - около 10 градуса.\r\nПрез следващите два дни времето остава неустойчиво, с вероятност за краткотрайни валежи и гръмотевични бури, има условия и за градушки. Явленията ще са главно в часовете около и след обяд и преди полунощ, в петък - главно в източната половина, в събота - из цялата страна.\r\nВятърът ще бъде от изток-североизток, слаб, в Източна България - умерен. Дневните температури слабо ще се понижат.", "date": "2018.05.24", "title": "Слънце, облаци и дъжд за празничния 24 май"}
{"url": "https://www.dnes.bg/notifikacii/2018/05/24/severna-koreia-sreshtata-na-vyrha-sys-sasht-zavisi-ot-tiah.377377", "text": "Заместник-външният министър на Северна Корея Цой Сон-хи заяви, че бъдещето на срещата на върха между севернокорейския лидер Ким Чен-ун и американския президент Доналд Тръмп зависи от поведението на Съединените щати, съобщиха ДПА и ТАСС.\r\n\"Ако САЩ игнорират добрата воля на КНДР и продължат да извършват незаконни и възмутителни постъпки, аз ще предложа на висшето ръководство на страната да преразгледа решението за провеждане на среща между лидерите на КНДР и САЩ\", посочи севернокорейският дипломат, чието изявление беше разпространено от държавната агенция КЦТА.\r\n\"Дали САЩ ще се срещнат с нас на масата на преговорите или в решителна ядрена схватка зависи изцяло от решенията на Вашингтон и неговите действия\", добави Цой Сон-хи. Тя разкритикува също американския вицепрезидент Майк Пенс за изказването му в интервю за телевизия Фокс нюз в понеделник, в което той сравни Северна Корея с Либия.\rПенс заяви, че Северна Корея може да повтори съдбата на Либия, ако Ким Чен-ун не се откаже от ядреното оръжие и предупреди севернокорейския лидер \"да не разиграва\" Доналд Тръмп.\r\nЦой Сон-хи окачестви това изявление като \"глупаво и безсрамно\" и изрази учудване, че подобни думи могат да излизат от устата на американския вицепрезидент. (БТА)", "date": "2018.05.24", "title": "Северна Корея: Срещата на върха със САЩ зависи от тях "}
{"url": "https://www.dnes.bg/index/2018/05/24/receptata-dnes-pylneni-patladjani-s-kuskus-i-sirene.377275", "text": "\r\n4 патладжана\r\n200 г кускус\r\n300 г сирене\r\n300 г сушени домати в зехтин\r\n2 супени лъжици песто\r\nсол,черен пипер\r\n300 г кашкавал\r\n50 мл олио\r\nЗа соса:\r\n1 малка консерва домати\r\n4 домата\r\n1 глава лук\r\n5 скилидки чесън\r\nщипка захар\r\n \r\n\r\n \r\nПатладжаните се разрязват надлъжно и се оставят за около 30 минути, да се изтече горчилката. Овкусяват се със сол и черен пипер и се запичат на 200 градуса, докато омекнат и хванат кафява коричка. Когато са изпечени издълбаваме вътрешността им, слагаме я в тиган заедно с другите нарязани зеленчуци и ги задушаваме добре. Сваряваме кускуса. Добавяме го заедно със сиренето към зеленчуците, които вече са добре омекнали и готвим още 5 минути.\r\n \r\nПълним патладжаните, слагаме настърган кашкавал и запичаме. Докато се пекат, в тиган с малко мазнина, задушаваме съставките за соса. По желание може да добавите и 1-2 лъжици песто. Сервираме патладжаните полети с доматения сос.\r\n\r\n", "date": "2018.05.24", "title": "Рецептата Dnes: Пълнени патладжани с кускус и сирене"}
{"url": "https://www.dnes.bg/notifikacii/2018/05/24/trymp-ne-moje-da-blokira-kritici-v-twitter.377373", "text": "Федерален съдия в Ню Йорк реши вчера, че президентът на САЩ Доналд Тръмп няма право да блокира в акаунта си в Туитър критични към него потребители, съобщиха световните агенции.\r\nСъдията Наоми Бъкуолд се произнесе по иск, внесен през юли миналата година от седем души, чийто достъп до страницата на Тръмп в социалната мрежа беше блокиран от президента.\r\nСред ищците са нюйорски актьор, преподавател по социология в Мериленд, тексаски полицай и певица от Сиатъл, както и правозащитна организация към Колумбийския университет.\r\nВ иска се посочваше, че блокирайки достъпа им в акаунта си в Туитър, Тръмп е нарушил Първата поправка на Конституцията на САЩ, гарантираща правото на свобода на словото и изразяване на протест.\rСпоред съдийското решение, коментарите в акаунта на президента и на други длъжностни лица представляват публични форуми и блокирането на потребители на Туитър заради техните политически възгледи нарушава правата им по Първата поправка.\r\nНе е известен общият брой на потребителите, блокирани от Тръмп в Туитър, но според някои оценки те са няколко стотин, отбелязва Франс прес.\r\nСъдията не нарежда изрично на Тръмп да \"деблокира\" тези хора, изразявайки мнението, че президентът сам трябва да вземе решение по въпроса. (БТА)", "date": "2018.05.24", "title": "Тръмп не може да блокира критици в Twitter"}
{"url": "https://www.dnes.bg/notifikacii/2018/05/24/bnb-s-novi-pravila-kym-bankite-za-kreditite-ni.377376", "text": "Банките, които работят у нас, от 1 януари 2021 г. ще оценяват риска при одобряване на кредити по нови методики и ще следят стриктно за издължаването на кредитополучателите.\n\r\nУС на БНБ, чийто шеф е Димитър Радев, одобри новите правила на Европейския банков орган. Те ще са в сила от 2021 г., ако централната банка не реши да съкрати този срок.\r\nСпоред новите правила банките ще прилагат стандартизиран модел, за да установят кои са източници на риск при различни категории или групи от длъжници, съобщи .\n\r\nТрезорите трябва да изследват рисковите фактори не само в момента на неизпълнение, но поне една година преди то да настъпи.\r\nПри отпускането на заеми експертите им трябва да имат предвид чувствителността на рисковите характеристики към икономическите условия, поради което е задължително да се предприемат мерки веднага след появата на значителни разминавания.\n\r\nВсички трезори ще имат рейтингова скала за длъжници, отпускането на заемите трябва да бъде съобразено с мястото на съответния длъжник в нея. Редът за кредитиране не трябва да създава привилегировани длъжници, предвиждат новите условия.", "date": "2018.05.24", "title": "БНБ с нови правила към банките за кредитите ни "}
{"url": "https://www.dnes.bg/obshtestvo/2018/05/24/zasilva-li-se-ruskata-ekspanziia-sled-otteglianeto-na-sasht.377380", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Визитата на Румен Радев в Русия е част от една по-обща политика, която ще бъде демонстрирана и в по-далечно бъдеще след оттеглянето на САЩ от сцената. \n\nБългарският президент представлява държавата ни, но в неговата делегация нямаше представители на изпълнителната власт или на бизнеса. Така стоеше малко самотен. Не е хубаво политическото разделение в България да бъде показвано и в международното пространство.\r\n  \r\nТака анализаторът проф. Михаил Константинов коментира в студиото на \"България сутрин\" по официалната визита на президента Румен Радев в Русия и срещата му с Владимир Путин.\r\n                    \r\n                    \r\nСпоред Константинов в момента България е в благоприятната позиция да защити интересите си, но тези вътрешни боричкания могат да провалят всичко.\n\r\n\"Изискват се синхронни действия на политиците у нас, за да просперира България. Съвсем скоро трябва да се разреши и енергийният проблем, който е доста сериозен.\n\r\nПо думите на социалния антрополог Харалан Александров има прозорец за възможност, която позволява подобряване на отношенията ни с Русия.\n\r\n\"Радев беше доста самотен на тази визита. От едната страна стоеше Руската Федерация с цялата си мощ, а от другата президент, който сякаш не беше подкрепен нито от държавата си, нито от народа\", смята той.\n\r\nАлександров е категоричен, че руската експанзия ще продължи, особено на Балканите, с оглед отдръпването на САЩ от глобалната политика.\n\r\n\"Нормално е Русия да се опита да разшири влиянието си. Реално нишката България - Русия никога не е била прекъсвана, просто не винаги е била много силна. Важно е, че страната ни даде силна кандидатура за регионално лидерство\", добави още анализаторът.\n\r\n\r\n ", "date": "2018.05.24", "title": "Засилва ли се руската експанзия след оттеглянето на САЩ?"}
{"url": "https://www.dnes.bg/obshtestvo/2018/05/24/lichnite-ni-dokumenti-s-greshki-v-prevoda-s-netochnosti.377374", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Личните ни документи с грешки в превода и с неточности в изписването на български език. Това установи проверка на Bulgaria ON AIR. Оказва се, че с години никой не е забелязал фрапантните гафове. \n\r\nДва закона отговорят за това как е редно да бъдат изписани имената ни в личните документи. И типично по нашенски се разминават. Според Закона за гражданската регистрация трите ни имена се състоят от собствено, бащино и фамилно име. А според Закона за българските лични документи бащиното ни име трябва да се изписва като презиме. \n\r\nВ личните ни карти е изписано \"презиме\", думата обаче е преведена на английски като \"father`s name\", в буквален превод - \"бащино име\". \r\n                    \r\n                    \r\nГрешка в превода има в международните паспорти. Там името и презимето са изписани на един ред под определението \"Given name\".\n\r\nОткриваме още грешки в превода, но и в изписването и съгласуването на родния ни език. В ред \"гражданство\" е посочено името на държавата ни, а не определението \"българско\". \n\r\nОтправихме питане към МВР как са се получили грешките в българския език и в превода на английски в нашите лични документи. Не успяха да намерят човек, който да застане пред камера, но ни изпратиха учтиво писмо с отговори:\n\r\n\"Издадените след 1999 г. машинночитаеми БЛД са съобразени с всички изисквания на ЕС, като същевременно с това в тях са включени елементи от националните ценности и традиции на Република България. За превода на английски език на полетата \"Father's name\" и \"Given names\" в документи тип \"паспорт\", и в документи тип \"карта\", са използвани професионални преводачи\".\n\r\n\r\n ", "date": "2018.05.24", "title": "Личните ни документи – с грешки в превода, с неточности..."}
{"url": "https://www.dnes.bg/football/2018/05/24/stadionite-na-mondial-2018-rostov-arena.377081", "text": "Новото спортно съоръжение на картата на Ростов е разположено на левия бряг на река Дон. \r\nПо първоначален план стадионът трябваше да е един от най-скъпите в Русия, но с течение на времето, по икономически причини, проектът беше променен и значително опростен. Първоначално бе планирано покривът му да е във формата на крила, но идеята беше изоставена в последния момент.\r\n \r\nВ началото на изграждането му, през юни 2013 г., бяха открити пет снаряда от Втората световна война, запазени почти в оригинален вид. \"Ростов Арена\" е завършен на 22 декември 2017 г., заради което на него не се състояха мачове от Купата на Конфедерациите. Капацитетът му е 45 000 места, а след края на Мондиала ще бъде намален на 37 868.\r\n \r\nСтадионът ще бъде домакин на четири мача от груповата фаза на световното първенство, като на него ще играят Бразилия на Неймар и Уругвай на Луис Суарес. Ще приеме и една среща от 1/8-финалите.\r\n \r\n\r\n \r\n17 юни, група \"Е\": Бразилия – Швейцария\r\n \r\n20 юни, група \"А\": Уругвай – Саудитска Арабия\r\n \r\n23 юни, група \"F\": Южна Корея – Мексико\r\n \r\n26 юни, група \"D\": Исландия – Хърватия\r\n \r\n2 юли, 1/8-финал: Победител група \"G\" – Втори група \"Н\"\r\n\r\n\r\n ", "date": "2018.05.24", "title": "Стадионите на Мондиал 2018: \"Ростов Арена\""}
{"url": "https://www.dnes.bg/world/2018/05/24/merkel-dyrjim-na-iadrenoto-sporazumenie-s-iran.377382", "text": "Германският канцлер Ангела Меркел заяви днес, че Пекин и Берлин държат на съществуващата ядрена сделка с Иран след като САЩ по-рано този месец излязоха от споразумението, сключено през 2015 г., съобщи Ройтерс.\r\nМеркел направи това изявление на съвместна пресконференция с китайския премиер Ли Къцян в Пекин, където пристигна на двудневно посещение.\r\nЛи Къцян посочи от своя страна, че иранският проблем \"се решава на базата на многостранно споразумение и успешното му уреждане зависи от това дали последователно и стриктно се изпълняват съответните договорености\", предаде ТАСС.\r\nКитайският премиер заяви също, че страната му винаги е подкрепяла единна и просперираща Европа и че Китай и Германия подкрепят свободната търговия, предаде Ройтерс.\r\nПо-късно днес Меркел, която е придружавана от малка бизнес делегация, ще се срещне с китайския президент Си Цзинпин. (БТА)", "date": "2018.05.24", "title": "Меркел: Държим на ядреното споразумение с Иран"}
{"url": "https://www.dnes.bg/obshtestvo/2018/05/24/4-g-sled-everest-za-atanas-skatov-niama-nevyzmojni-neshta.377381", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Алпинистът Атанас Скатов продължава да доказва, че няма невъзможни неща. Преди дни той се завърна у нас, след като на 13 май успя да изкачи без кислород върха Чо Ойо. А днешният 24 май е по-специален за Скатов, който преди точно 4 години покори за пръв път Еверест. \n\n\r\n\"Всичко трябва да си носиш сам от базов лагер до последния лагер. 20 часа си абсолютно сам и разчиташ само на себе си. След върха трябва да си свалиш всичкия багаж в базов лагер. Там се състезаваш със себе си\", разказа той за покоряването на Чо Ойо пред .\r\n                    \r\n                    \r\nСкатов подчерта, че след 7,700 метра започва да се усеща чувствително липсата на кислород, защото по думите му се влиза в \"зоната на смъртта\". \n\r\n\"На всеки час вървене гледах да почивам 5-10 минути, да хапна нещо. Чувах гласове, имах чувството, че има някой зад мен\", сподели още алпинистът в \"България сутрин\". \n\r\nВ момента, в който започна да изкачва самия връх, се спуска гъста мъгла, а на мястото липват парапети. На върха Скатов успява само за 10-15 секунди да извади своята камера и веднага започва спускането му.\n\r\nКитайските власти обаче не разрешиха на Атанас Скатов да изкачи Еверест без кислорд и шерпи. Алпинистът призна, че първоначално е бил ядосан и два дни е опитвал да убеди властите да го пуснат. След това осъзнава, че така е било писано и всичко трябва да става плавно.\n\r\n\"Регулация трябва да има, но не и по този начин. В регулацията трябва да има - да си качил 5-хилядник, 6-хилядник, 7-хилядни, 8-хилядник, отиди на Еверест. Не трябва да забраняват солово качване\", отбеляза Скатов.\n\r\nПреди две седмици излезе и третата книга на алпиниста за тройната му експедиция през 2016 г. Атанас Скатов я представи в студиото на Лора Инджова и Златимир Йочев.\n\r\n ", "date": "2018.05.24", "title": "4 г. след Еверест: За Атанас Скатов няма невъзможни неща"}
{"url": "https://www.dnes.bg/obshtestvo/2018/05/24/sistemata-pak-spria-maikite-na-vhoda-na-ns-vse-taka-li-shte-e.377378", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Темата за хората с увреждания отново бе на дневен ред в парламента вчера. Управляващи и опозиция се скараха за законодателството, а в края на юни социалният министър Бисер Петков трябва да представи концепция за закон за социалните услуги.\n\r\n  \r\nНа дебатите в парламента присъстваха и няколко родители на деца с увреждания. В сутрешния блок на Bulgaria ON AIR две от майките споделиха, че отново са имали проблем с влизането в Народното събрание. Те отново са били спрени от охраната в сградата. Причината - тениските, които носят с надпис \"Системата ни убива\".\r\n                    \r\n                    \r\n\"След Шестия национален протест слушаме само обещания - без действия. Ние сме обречени\", каза Юлия Старчева и допълни, че им е обещана среща с Корнелия Нинова и Цветан Цветанов. \n\r\n\"Надяваме се наистина да ни приемат и да чуят нашите искания. Имам чувството, че или не ги четат, или не пишем правилно\", отбеляза Юлия, която е майка на три деца - на 30, 27 и 20 години. 20-годишният Георги е детето с увреждане в семейството. \n\r\n\"Нито едно от нашите искания не беше застъпено в този проектозакон, който евентуално ще се разглежда. Действията ги няма или са много бавни, прави се едно нищо. Тук е въпрос на живот и смърт, децата умират\", подчерта Ралица Енева, която е майка на три момчета. Най-малкият ѝ син, който е на 7 години, е с мускулна атрофия.\n\r\nЮлия и Ралица бяха категорични, че не се страхуват от нищо и ги интересува единствено да се променят политиките по отношение на децата с увреждания в България. \n\r\nЦелите семейства сме поставени в дискриминация, геноцид. Държавата спи, настояха те.\n\r\n\r\n ", "date": "2018.05.24", "title": "Системата пак спря майките на входа на НС. Все така ли ще е?"}
{"url": "https://www.dnes.bg/teatar/2018/05/24/problemi-zaradi-chuvstva-v-edno-frensko-selo.377202", "text": "В трети епизод на седми сезон на сериала \"Едно френско село\" Берио е победен от собствената си партия и решава да накара Люсиен да си плати за липсата й на любов към него.\r\nМладата Леонор се влюбва в Густав, но не подозира колко проблеми може да си създаде заради чувствата си.\r\nКомунистите искат да спечелят следващите избори и обявяват Марсел за герой.\r\nГледайте \"Едно френско село\" всеки делник от 20:30 часа по телевизия .", "date": "2018.05.24", "title": "Проблеми заради чувства в \"Едно френско село\""}
{"url": "https://www.dnes.bg/obrazovanie/2018/05/24/razlichni-deca-razlichni-uchilishta-no-s-obshta-borba-za-jivot.377384", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Това е една история за шансовете в живота. Главните герои се учат да мечтаят, да бъдат силни и да правят добро. Макар на пръв поглед да изглеждат като всички останали, те попадат в графата \"други\". Това е светът на различните деца от различните училища, разказва Bulgaria ON AIR.\r\n \r\nВече 4 години в павликенското село Русаля наред с азбуката децата се учат и на мечти. Всеки малчуган има своя дарба. Родени в нищета, те са благословени да срещнат двама актьори, които създават единственото частно училище за социално слаби у нас.\r\n                    \r\n                    \r\n\"Съдбата така ни завъртя, че попаднахме в такива училища. Влюбихме се в тях и си казахме, че ще работим с такива социално слаби деца. Все повече се влюбвахме взаимно\", каза още Анимари Димитрова.\n\r\nСамо на 100 километра от Русаля, в полите на Троянския балкан, азбуката отдавна е научена. Тук на дневен ред са оцеляването и човечността.\n\r\nПреди години любовта към планината довежда Пламен в село Черни Осъм. Днес той е един от 14-те абитуриенти, които завършват единственото училище за планински водачи у нас.\n\r\nРазлични в много отношения, двете училища имат обща борба. В село Русаля се надяват да станат основно училище и да намерят средства да завършат базата си.\n\r\nВ същото време в Троянския балкан също разчитат на добри хора, за да купят екипировка за децата. Единственото училище за планински водачи е застрашено от затваряне.\n\r\n\r\n ", "date": "2018.05.24", "title": "Различни деца, различни училища, но с обща борба - за живот"}
{"url": "https://www.dnes.bg/mish-mash/2018/05/24/trikyt-na-keit-midyltyn-da-ne-zasenchva-drugite.377348", "text": "Ако си мислите, че Кейт Мидълтън се беше изтупала в нов тоалет за сватбата на принц Хари и Мегън Маркъл – лъжете се. Херцогинята на Кеймбридж се появи с палтото на Александър Маккуин, което беше носила два пъти преди това.\r\nПричината съпругата на принц Уилям да се появи с не особено впечатляваща, носена дреха на сватбата на годината, не е че тя няма време да си избере нов тоалет от грижи по трите си невръстни деца.\r\nОказва се, че Катрин е решила да носи стари тоалети на всички сватби, на които е поканена, само и само да не открадва вниманието от булката. Сменя само бижутата и аксесоарите си.\r\nКейти има и едно друго любимо палто, в малко по-тъмен цвят екрю, с което се появи на венчавката на Лора Паркър Боулс през 2006 година, а после извади от гардеробната си за втори път за сватбата на Зара Филипс и ръгбиста Майк Тиндъл през 2011 г.\r\r\n                    \r\n                    Явно Кейт знае силата си да привлича интереса на медиите с дрехите си и затова, по кралски, гледа великодушно да не го прави, особено когато не е редно да се превръща в център на вниманието.\r\nОще снимки на Кейт вижте на ", "date": "2018.05.24", "title": "Трикът на Кейт Мидълтън да не засенчва другите "}
{"url": "https://www.dnes.bg/obshtestvo/2018/05/24/borisov-blagodari-na-kitai-za-akciiata-za-boian-petrov.377387", "text": "Премиерът Бойко Борисов благодари на китайския посланик Джай Хайджоу за съдействието за организирането и провеждането на спасителната акция за намиране на алпиниста Боян Петров. \n\nНа срещата министър-председателят посочи, че българското правителство оценява високо усилията на китайските власти и институции, които обезпечиха издирвателната акция по въздух и суша. \r\nПремиерът Бойко Борисов и китайският посланик обсъдиха предстоящата среща на лидерите на страните от Централна и Източна Европа и на Китай, която ще се състои в началото на юни в София, съобщиха от правителствената пресслужба.\r\nМинистър-председателят заяви, че очаква провеждането на 7-ата Среща на върха на Инициативата „16+1“, на която да бъдат дискутирани конкретни проекти.\r\nПредстои посещение на министъра на икономиката Емил Караниколов в китайската държава, за да бъдат подготвени меморандуми и споразумения за срещата на лидерите в София.", "date": "2018.05.24", "title": "Борисов благодари на Китай за акцията за Боян Петров"}
{"url": "https://www.dnes.bg/mish-mash/2018/05/24/rapyryt-100-kila-otnovo-zaliaga-nad-uchebnicite.377388", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Един от най-известните рапъри у нас Явор Янакиев - 100 Кила реши да продължи своето образование от 10 клас. В интервю за  той призна, че е осъзнал колко важно е образованието и дори е решен след завършване на средното да запише и висше.\n\r\n\"Причината да напусна училище беше моментът, в който трябваше да взема решение да работя, за да припечелвам така нужните ни пари с брат ми. Имахме подкрепата на майка ни, която работеше дълги години в Гърция. Започнах да работя лятото, след това и зимата, така оставих училището след 10 клас\", сподели рапърът.\r\n \r\nЯвор Янакиев сега е категоричен, че човек винаги има какво да научи и трябва да отделя време за образованието. \r\n                    \r\n                    \r\n\"На хората им се учи, затова записват университети. Лишиха хората, които ни обучават от парички\", констатира с тъга 100 Кила.\n\r\nТой изяви готовност да атакува и висшето образование след средното. Рапърът обяви, че има много голям интерес да работи за Държавна сигурност и подчерта, че е голям родолюбец.", "date": "2018.05.24", "title": "Рапърът 100 Кила отново заляга над учебниците "}
{"url": "https://www.dnes.bg/obshtestvo/2018/05/24/radev-prizova-na-24-mai-da-bydem-neprimirimi-kym-nevejestvoto.377390", "text": "Ако искаме децата ни да растат в страна на знанието и просветата, трябва да сме непримирими към невежеството. А това започва още с правописа. Той е първият урок по демокрация, защото в него всяка буква, всеки символ има своя смисъл и място, а голямата буква е само първа сред равни. \nТова каза президентът Румен Радев в словото си на тържеството пред Националната библиотека \"Св.св. Кирил и Методий\" по повод на Деня на българската просвета и култура и на славянската писменост - 24 май. \n\r\nСледващата стъпка е речникът. Когато думите изпадат в забрава, с тях си отива и част от света. С думите погива и смисълът. Днес оплакваме свободата на словото. Но за да постигнем свободата, първо трябва да владеем словото. Третата стъпка е знанието. Всеки го трупа според своите способности и усърдие, но и най-ученият не трябва да забравя смирението. Защото всеки знае нещо, което другите не знаят, посочи още президентът.\r\r\n                    \r\n                    По думите му най-важната стъпка е свободата на духа, която се отвоюва ден след ден със знание срещу невежеството, с кураж срещу лъжата, с характер срещу натиска.\r\n\"По пътя на духа и знанието всички ние, българите, имаме една щастлива орис: нашият език. Тази реч „омайна и сладка“, на която ние мислим, обичаме, откриваме, сънуваме и която трябва да съхраняваме, защото днес все по-често пишем нехайно, говорим с шепа думи, а знанието все по-рядко се цени. Чудно ли е тогава, че все по-малко чуваме истината? Днес празнуваме знанието и просветата. Невежеството няма празник. Но то заема всеки сантиметър, опразнен от културата\", подчерта Румен Радев.\r\n \r\nНа тържественото честване пред Националната библиотека присъстваха министърът на образованието и науката Красимир Вълчев, столичният кмет Йорданка Фандъкова, председателят на БАН академик Юлиан Ревалски, ректорът на Софийския университет \"Св. Климент Охридски\" Анастас Герджиков, учени, преподаватели, общественици, учители, ученици и стотици граждани.\r\nЧестването започна с тържествен водосвет. Беше прочетено приветствие за празника от Българския патриарх и Софийски митрополит Неофит.", "date": "2018.05.24", "title": "Радев призова на 24 май: Да бъдем непримирими към невежеството!"}
{"url": "https://www.dnes.bg/obshtestvo/2018/05/24/borisov-kym-zaev-v-rim-da-praznuvame-ne-da-se-karame.377391", "text": "Да празнуваме заедно, вместо да се караме. Така се обърна премиерът Бойко Борисов към македонския си колега Зоран Заев при пристигането му в Рим.\r\nМинистър-председателите и водените от тях официални делегации почетоха съвместно делото на Светите братя Кирил и Методий в базиликата \"Санта Мария Маджоре\" в Рим. Тук през 867 г. папа Адриан II освещава славянската писменост и славянските книги.\n\r\nБойко Борисов и Зоран Заев подчертаха значимостта на делото на Св. Св. Кирил и Методий, което допринася за духовността, просветата и обединението на славянските народи.\n\r\nБългарският премиер отбеляза и ролята на Светите братя в областта на дипломацията в този исторически момент. \"На паметната плоча на Св. Св. Кирил и Методий, където са осветени нашите букви, се върнахме към дипломацията. За мен двамата братя са били дипломати\", отбеляза Борисов.\r\r\n                    \r\n                    Той подчерта значимия принос към делото на Светите братя, като припомни аргументите, с които са убедили папа Адриан II в равенството на нашата писменост с тази на другите народи. По думите на премиера, България и Република Македония показват, че празниците трябва да се отбелязват заедно, а не да са повод за раздори.\n\r\nПремиерът Зоран Заев заяви, че на днешния празник, който се отбелязва заедно от двете делегации, се потвърди истинското приятелство между България и Република Македония.\n\r\nПремиерът Бойко Борисов и водената от него делегация поднесе цветя и на паметника на патриарха на българската литература Иван Вазов в Рим. Монументът беше открит през 2010 г. от Борисов на площад \"Торвалдсен\", в близост до парка \"Вила Боргезе\" и Музея за модерно и съвременно изкуство.\r\nМинистър-председателят Бойко Борисов е на посещение в Рим на 24 май и на аудиенция при главата на Римокатолическата църква Негово Светейшество папа Франциск на 25 май.\n\r\nБългарската делегация, ръководена от премиера, включва в състава си представители на вероизповеданията у нас, на академичната общност и дейци на културата.", "date": "2018.05.24", "title": "Борисов към Заев в Рим: Да празнуваме, не да се караме!"}
{"url": "https://www.dnes.bg/notifikacii/2018/05/24/aresti-sled-operaciia-sreshtu-robskiia-trud-na-ostrova.377383", "text": "Британската полиция съобщи, че в резултат на едноседмична операция срещу \"робството\" на работното място са били спасени десетки жертви на този вид експлоатация и са били извършени няколко ареста, предаде Ройтерс.\r\nВ съвместно съобщение на Службата за контрол на сезонния труд и трудовите злоупотреби (GLAA) и на Националната агенция за борба с престъпността (NCA) се казва, че са били открити около 50 предполагаеми жертви, а 10 души са арестувани по подозрение в използване на робски труд.\r\nПо правителствени оценки в Обединеното кралство най-малко 13 000 души са жертва на модерното робство - използвани за принудителен труд, сексуална експлоатация или като домашни слуги. Според полицията броят им вероятно е по-голям и възлиза на десетки хиляди.\rНационалната агенция за борба с престъпността е получила през 2017 г. 5145 сигнала за предполагаеми жертви на робски труд, повече от 2016 г., когато сигналите са били 3804. Те са били свързани със злоупотреби в салони за красота, на строителни обекти, във фабрики, ферми и автомивки.\r\nВъв Великобритания една трета от жертвите на модерното робство полагат принудителен труд. Това са предимно мъже от България, Чехия, Естония, Полша, Румъния и Словакия, каза Службата за контрол на сезонния труд и трудовите злоупотреби. (БТА)", "date": "2018.05.24", "title": "Арести след операция срещу робския труд на Острова"}
{"url": "https://www.dnes.bg/mish-mash/2018/05/24/gushkaneto-na-kravi-nova-modna-terapiia-sreshtu-300-dolara.377394", "text": "Планинска конна ферма в щата Ню Йорк предлага психотерапия, която включва гушкането на крави, и според някои експерти тя може да се превърне в поредния моден тренд, пише в. \"Метро\".\r\nЗдравните сеанси могат да бъдат особено полезни за хората, които обичат животните. Пациентите, преминали през курса на прегръдките с рогатия добитък, твърдят, че се получава невероятно чувство за релаксиране и за изцеряване.\r\nПри гушкането на крави се преодоляват страхови неврози, чувство за тревожност, фобии, като пациентите изграждат по-голямо доверие в себе си.\r\nОт фермата \"Horse&Cow experience\" уверяват, че и на самите крави им е много приятно да бъдат прегръщани, тъй като те са едни извънредно чувствителни животни в емоционално отношение. \"По време на своята дълга еволюция, те са се научили да разчитат езика на тялото на хората\", изтъкват организаторите на новата терапия.\r\r\n                    \r\n                    По този начин животните приемат пациентите като член от своето стадо и отгатват дали хората са щастливи или нещастни, дали изпитват чувство на страх или тревожност. Като съответно им отдават от своето излъчване, което си има съответните характеристики.\r\nКравите имат леко по-висока телесна температура от човешката и пулс, леко по-бавен от нашия. Именно тази комбинация прави гушкането им релаксиращо. Сеанс от час и половина с рогатите лечители струва 300 долара за двама. (БТА)", "date": "2018.05.24", "title": "Гушкането на крави - нова модна терапия срещу 300 долара!"}
{"url": "https://www.dnes.bg/obshtestvo/2018/05/24/prof-titianova-za-prizvanieto-da-lekuvash-i-da-prepodavash.377392", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        България има пореден повод да се гордее с високите постижения на българските лекари. Със своя световен принос в неврологията професор Екатерина Титянова е познато име в международен мащаб.\r\nТя e доктор на медицинските науки, академик на Българската академия на науките и изкуствата и академик на Сръбската кралска академия.\r\nАкад. Титянова има богата научна продукция и световни приноси в различни области на неврологията – изучаване на походката, реорганизация на мозъка след инсулт, иновации в областта на ултразвуковата диагностика на нервната система. Създател е на първата школа по невросонология в България и на Балканска секция по невросонология. За тези си приноси през 2009 г. тя получава наградата „Merrill Spencer“ на Световната група и на Европейското дружество по невросонология.\r\r\n                    \r\n                    Акад. Титянова е носител на национални и международни научни награди, член е на редица национални и международни организации и фондации. \r\nКоординатор е на програмите за следдипломно обучение към Световната федерация по неврология за България. Председател е на Българската асоциация по невросонология и мозъчна хемодинамика. Тя е организатор и президент на 16-я световен форум по невросонология, проведен през 2013 г. в София и на два от регионалните обучителни курса на Европейската академия по неврология /2014, 2017 г./.\r\nАкад. Титянова допринася за развитието на международното научно сътрудничество като международен експерт по мозъчен инсулт на страните от Централна и Източна Европа, координатор за България по проекта „EuroHyp” за лечение на инсулта с хипотермия, външен експерт на Европейската комисия и член на международни експертни съвети и/или координатор по европейски и международни програми. Тя е главен редактор или член на редакционните колегии на престижни реферирани национални и международни научни списания.\r\nСпециализирала е в престижни университети в САЩ, Финландия, Австрия, Германия и Мексико. Ръководител е на Клиника „Функционална диагностика на нервната система“ във Военномедицинска академия – София,. член е на Факултетния съвет и ръководи катедрата по Неврология към Медицинския факултет на СУ „Св. Климент Охридски”.\r\nАкад. Титянова има и съществен принос в развитието на българо-мексиканските културни връзки. Като президент на фондация „Мексико-България” I.A.P. през 1998-2004 година тя организира поредица от културни прояви в Мексико и България под надслов „Сближаване с България” и благотворителни събития за подкрепа на деца в неравностойно положение.\r\nИздава списанията “Мексико” (на български език) и „Bulgaria” (на испански език). Името й е изписано на мономенталната скулптура, дарена на град София от мексиканската скулптурка г-жа Фани Хайат „Танц над облаците”, която е поставена пред Националната галерия за чуждестранно изкуство (Българския Лувър) в град София.", "date": "2018.05.24", "title": "Проф. Титянова - за призванието да лекуваш и да преподаваш"}
{"url": "https://www.dnes.bg/index/2018/05/24/sled-evroviziia-2018-equinox-prodyljava-kato-grupa.377395", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        България се класира на 14-то място в песенния конкурс \"Евровизия\" тази година. \r\nПърва стана представителката на Израел Нета Барзилай с песента \"Тоу\" - \"играчка\", а второто място завоюва Елени Фурейра, която се яви като представител на Кипър и изпълни песен, приличаща на кавър на песента, с която Поли Генова се класира четвърта през 2016 г.\nА след края на \"Евровизия\" групата Equinox подписа договор с една от най-големите музикални компании в света - Universal, предаде .\r\n\"Организацията на песенния конкурс в Лисабон беше брилянтна, имахме време и за забавление, разходки, и за много репетиции. Всичко се случваше в движение. Много е приятно, когато си част от група и се сближиш с останалите ѝ членове, не ти е скучно нито за секунда\", споделиха в студиото на \"България сутрин\" Георги Симеонов и Владимир Михайлов от Equinox.\n\r\nГрупата бе сформирана специално за \"Евровизия\". В нея има опитни музиканти, които са участници и победители в различни телевизионни формати за търсене на таланти. Песента им \"Bones\" грабна сърцата на хората.\r\n\r\n ", "date": "2018.05.24", "title": "След \"Евровизия\" 2018: \"Equinox\" продължава като група"}
{"url": "https://www.dnes.bg/notifikacii/2018/05/24/kremyl-videoto-na-iuliia-skripal-moje-da-e-pod-natisk.377396", "text": "Кремъл заяви днес, че няма основания да вярва в достоверността на видеообръщението на Юлия Скрипал, която бе отровена с баща си през март в Англия, предаде Франс прес.\n\n\r\n\"Нямаме никакво основание да вярваме на това. Все още не знаем в какво състояние е Юлия Скрипал, не знаем дали е направила тези изявления по своя собствена воля или под натиск\", каза пред журналисти говорителят на Кремъл Дмитрий Песков.\r\n\"Не знаем къде се намира, при какви условия, нито дали правата й са спазвани и дали е дееспособна\", добави Песков. Той отново нарече аферата Скрипал \"безпрецедентна международна провокация\" на Великобритания срещу Русия.\r\nТридесет и три годишната Скрипал се появи вчера във видео на агенция Ройтерс, в което казва, че иска да се върне в Русия след възстановяването си. (БТА)\r\n ", "date": "2018.05.24", "title": "Кремъл: Видеото на Юлия Скрипал може да е под натиск"}
{"url": "https://www.dnes.bg/notifikacii/2018/05/24/sledovateli-obiaviha-polet-mh17-e-svalen-s-ruska-raketa.377393", "text": "Международен екип от следователи заяви, че чрез внимателен анализ на видеозаписи е установено, че ракетата \"Бук\", която преди четири години е свалила самолета на малайзийските линии, изпълняващ полет MH17, е била докарана от базирана в Русия руска военна част, предаде Асошиейтед прес.\r\nВилберт Паулисен от холандската национална полиция каза днес, че ракетата е била на въоръжение на руската 53-а зенитна ракета бригада, базирана край град Курск. Показан бе филм, проследяващ според следователите пътя на ракетата от Курск до Източна Украйна, предаде Интерфакс.\r\nПаулисен представи неокончателните резултати от разследването на свалянето на малайзийски самолет, изпълняващ полет МН17.\rПътническият самолет, летящ от Амстердам за Куала Лумпур, бе ударен от ракета над Източна Украйна на 17 юли 2014 г. Загинаха всички на борда - 298 души - пътници и екипаж.\r\nРусия отрича да е замесена в свалянето на самолета.\r\nНа пресконференцията холандският прокурор Фред Вестербеке каза, че има съществен напредък в разследването, но още не може да се каже кой и защо е свалил самолета, предаде ТАСС.\r\nЗаподозрени във връзка с катастрофата са няколко десетки души, каза прокурорът. \r\nГоворител на Европейската комисия призова днес Русия да окаже пълно съдействие на международния екип по разследването на трагедията с полет МН17.\r\nЕС напълно подкрепя работата на разследващия екип. Призоваваме Русия да сътрудничи изцяло за установяването на отговорните. Държавите, които могат, трябва да подпомогнат разследването. Русия досега не е оказала съдействие, добави говорителят.\r\n \r\n(БТА)", "date": "2018.05.24", "title": "Следователи обявиха: Полет MH17 е свален с руска ракета!"}
