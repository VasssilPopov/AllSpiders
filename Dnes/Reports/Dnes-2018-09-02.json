{"url": "https://www.dnes.bg/stranata/2018/09/02/ot-utre-remontirat-pytia-ubiec-krai-svoge.386774", "text": "От утре - 3 септември, започва ремонтът на участъка от път II-16 Своге – София, където стана тежкият пътен инцидент. Това съобщиха от пресцентъра на Агенция \"Пътна инфраструктура\". \n\r\nОтсечката първо ще се фрезова, а след това ще се преасфалтира. Досега предприемането на ремонтни дейности беше невъзможно поради извършваните процесуално-следствени работи.\n\n\n\n\r\nВ останалите участъци от път II-16, в които са констатирани дефекти до момента Изпълнителят Сдружение „Трейс Своге“ е извършил следните строително-монтажни работи: изкърпени са всички дупки и неравности от км 23+000 до км 52+000. Това е участъкът малко след тунел \"Елисейна\" до град Своге.\r\n                    \r\n                    \r\nРемонтирани са и две пропадания при км 71+000 - след разклона за село Ромча, и при км 73+000 - в Искърскотото дефиле.\n\r\nВчера и днес служители на ОПУ - София са направили оглед на всички пътни знаци и където е било необходимо е премахната избуялата от дъждовете растителност за осигуряване на по-добра видимост за шофьорите.", "date": "2018.09.02", "title": "От утре – ремонтират пътя убиец край Своге"}
{"url": "https://www.dnes.bg/eu/2018/09/02/bilo-kakvoto-bilo-es-prati-halogennite-krushki-v-istoriiata.386764", "text": "От днес в Европейския съюз влиза в сила забрана върху производството на повечето видове халогенни крушки. Търговците обаче могат да продължат да продават наличните си на склад количества до изчерпването им. Халогенните крушки ще бъдат заменени предимно с LED осветление. Според Европейската комисия така ще се пести огромно количество енергия, посочва БНТ.\n\r\n \r\nПрез 2012 година ЕС забрани производството на обикновени крушки, от днес в историята отиват и халогенните. Мотивите са, че не са достатъчно енергийно ефективни.\r\n \r\nЗабраната им първоначално беше планирана за септември 2016 година. Заради опасения, че на пазара няма достатъчно алтернативи, срокът беше удължен с две години.\r\n \r\nОт днес производителите ще могат да предлагат само крушки, които имат поне енергиен клас B според европейската скала за етикиране.\r\n \r\nСпоред Еврокомисията халогенните лампи използват пет път повече енергия, отколкото тяхната алтернатива - LED крушките. Със спирането им от производство годишно ще се пести енергия, равна на потреблението на страна като Португалия в продължение на 5 години.\r\n                    \r\n                    \r\nПромените също означават и значително намаляване на отпадъците, защото потребителите от Европейския съюз ще използват по-малко електрически крушки всяка година. Очаква се и намаляване на вредните емисии въглероден двуокис във въздуха. Освен това новите LED крушки ще могат да се рециклират.", "date": "2018.09.02", "title": "Било каквото било: ЕС прати халогенните крушки в историята"}
{"url": "https://www.dnes.bg/mish-mash/2018/09/02/vulkan-po-ulicite-festival-s-ogneni-topki-v-el-salvador.386761", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ Ел Салвадор десетки се наслаждаваха на истинска огнена феерия. Хората в град Неджапа се замеряха с огнени топки по време на фестивал, съобщи Bulgaria ON AIR.\r\nПразникът се провежда всяка година и има за цел да напомни за изригването на един от вулканите в града през 1658 година. Тогава всички жители са били принудени да напуснат домовете си.\r\nФестивалът се радва на голям интерес.\r\n ", "date": "2018.09.02", "title": "\"Вулкан\" по улиците: Фестивал с огнени топки в Ел Салвадор"}
{"url": "https://www.dnes.bg/zvezdi/2018/09/02/djenifyr-loryns-s-liubov-kym-dior.386655", "text": "Споменаването на Дженифър Лорънс изважда асоциативно връзка с филмите ѝ, но на ниво мода – определено с Dior.\r\nЛюбовта на актрисата към модната къща е пословична и предвид това не е изненада колко често я виждаме като рекламно лице на нова кампания или козметичен продукт на марката.\r\nВзаимната любов се пренася и на хартия с новия брой на френското издание на Elle. Горещият август идва с корица, на която фокус е класическият тренч и някои от най-изкусните ювелирни изделия на марката.\r\nЗа допълващата фотосесия се спираме на новите предложения на Dior за сезона, сред които дори изделия от бельото, феерични рокли и блестящи скъпоценни камъни в бижутата.\r\nИконичната визия с изчистен грим и небрежна прическа с вълни отново е на показ, а вие можете да видите всички детайли от кадрите вгалерията на ", "date": "2018.09.02", "title": "Дженифър Лорънс с любов към Dior "}
{"url": "https://www.dnes.bg/notifikacii/2018/09/02/inovacii-v-narkotrafika-marihuana-na-parashut.386767", "text": "Унгарец се опита да прекара 18 кг марихуана в страната през границата със Сърбия, използвайки парашут с двигател, съобщи унгарската полиция, цитирана от ДПА.\r\n49-годишният мъж бил засечен на термовизионна камера от унгарски граничен патрул. Той бил заловен малко след като се приземил в полето край село Тисасигет в четвъртък.\r\nМъжът казал, че е наранил крака си при извънредно приземяване, и бил отведен в болница. Междувременно полицията открила марихуаната с помощта на специално обучени кучета и по-късно мъжът бил арестуван в болницата.\r\nСтойността на заловената марихуана се изчислява на 36,2 млн. форинта (127 000 долара).\r\nПо 170-километровата граница между Сърбия и Унгария след миграционната криза през 2015 г. бе издигната ограда, която на места достига 3 м височина. По нея са инсталирани термовизионни камери, за да се засичат всякакви опити за движение през границата, отбелязва ДПА.", "date": "2018.09.02", "title": "Иновации в наркотрафика: Марихуана на... парашут"}
{"url": "https://www.dnes.bg/notifikacii/2018/09/02/kachinski-v-strah-ot-socialnite-bolesti-na-evropa.386768", "text": "Председателят на управляващата в Полша партия \"Право и справедливост\" Ярослав Качински заяви, че страната му принадлежи на Европейския съюз, но трябва да внимава \"да не се зарази със социалните заболявания на организацията, предават Reuters и \"Фокус\".\n\r\nГоворейки по време на конгрес на партията Качински заяви, че тя е демократична и обвини критиците, че \"служат на мощни интереси и сключват сделки със силните на света\", по този начин атакувайки либералната опозиция в Полша, която има силни връзки с Брюксел.\n\n\n\r\n\"Водим важна битка и срещу нас мятат камъни. Ние постоянно сме атакувани отвън по начин, който е откъснат от реалността и цели да очерни Полша\", убеден е той.\r\nПодчертавайки нуждата Полша да остане в ЕС, Качински заяви, че ЕС кара насила членовете си да спазват определени стандарти, които са противни на традиционните семейни ценности. \n\r\n\"Членството в ЕС е най-прекия път за Полша да постигне равенство със западните си партньори по отношение на жизнения стандарт, но това не значи, че трябва да повтаряме грешките на Запада и да се заразим с върлуващите в него социални заболявания\", убеден е той.", "date": "2018.09.02", "title": "Качински в страх от \"социалните болести\" на Европа"}
{"url": "https://www.dnes.bg/zvezdi/2018/09/02/sled-smyrtta-na-areta-franklin-drama-za-nasledstvoto-i.386769", "text": "Бивш годеник на Арета Франклин, когото тя е наричала \"моят приятел навеки\", изяви претенции за дял от наследството й, настоявайки, че 30-годишната им връзка му дава такова право, макар и да е била с прекъсвания, съобщи в. \"Сънди експрес\".\n\r\nПретенцията на пенсионирания 71-годишен полицай Уили Уилкърсън раздели роднините на Арета Франклин и по нея ще се произнесе съдия, пише БТА.\n\n\n\r\nУилкърсън и Арета Франклин се запознават през 80-те години на миналия век на среща с нейни фенове в Детройт. Те се сближават, но след това се разделят и отново се събират. Арета Франклин нарича връзката им \"огнена\". Двамата отменят годежа си през 2011 г.\r\n                    \r\n                    \r\nАрета Франклин, която се е омъжвала два пъти, казва в интервю: \"Радвам се, че той прави разлика между жената и певицата, защото не всички мъже могат\". По - късно те се сдобряват и връзката им продължава, макар и бурно, до смъртта й.\n\r\nДвамата по-възрастни синове на певицата - Кларънс и Едуард, които се на 63 и 61 години, са склонни да бъде постигнато споразумение. По-малките обаче - Тед и Кикалф, които са на 54 и 46 години, са \"напълно против\".\n\r\n\"Неговото искане напълно раздели четиримата й сина\", каза близък на семейството. Тед и Кикалф \"мислят, че той само е преследвал парите й и е гледал на нея като на билет за безплатен обяд и неограничен личен пенсионен фонд\".", "date": "2018.09.02", "title": "След смъртта на Арета Франклин – драма за наследството й"}
{"url": "https://www.dnes.bg/mish-mash/2018/09/02/bendjamin-franklin-bashta-na-sasht-bashta-i-na-vyrteneto-na-chasovnika.386766", "text": "Тъй като французите трудно ставали рано сутрин, през 1784 година американският политик Бенджамин Франклин пише сатирично есе за това колко много свещи и пари можели да се икономисат, ако се въведе смяна на времето, която да кара хората да стават по-рано.\n\n\n\n\r\nЗа целта Франклин предлага да се въведе данък върху щорите, да се намали производството на свещи и населението да бъде събуждано сутрин с топовни гърмежи, пише \"\".\n\r\n78-годишният Франклин, който е един от Бащите-основатели на САЩ, по онова време живеел в Париж.\r\n                    \r\n                    \r\nВ своето сатирично есе за „Журнал дьо Пари“ известният с пестеливостта си Франклин пише за икономиите на осветление в домакинствата, които биха могли да се реализират благодарение на една промяна на часовото време. Самият той обичал да играе шах до зори, така че много рядко ставал от леглото преди обяд. \n\r\nПод заглавие „Икономически проект за намаляване на разходите за осветление“ той описва как един път случайно се събудил в 6 часа сутринта, само защото щорите не били спуснати. За свое голямо учудване открил, че \"слънцето грее още от съвсем ранни зори\". \n\r\nКато истински учен Франклин изчислил, че ако бъде променено часовото време, парижките домакинства могат да икономисват милиони килограми восък за свещи и газ за лампи.\n\r\nПарижаните обаче посрещнали с присмех съветите на Франклин и неговите предложения потънали в забрава. \r\nПовече от сто години по-късно двама учени, независимо един от друг, предлагат сезонна промяна на часовото време. През 1895 година новозеландският изследовател на насекомите и астроном Джордж Върнън Хъдсън, а през 1907 и британският откривател Уилям Уилет пишат по този въпрос. \n\r\nВ произведението си \"За пилеенето на дневната светлина\" Уилет предлага през лятото стрелките на часовниците да бъдат премествани с 80 минути напред, за да се пестят разходи за осветление. \r\nСтрелките на часовниците трябвало да бъдат местени в четири последователни неделни дни през април с по 20 минути напред. И по същия начин да бъдат връщани назад през септември.\n\r\nВъодушевен от идеята всъщност бил само Уинстън Чърчил, но лятното часово време така и не се наложило във Великобритания. Чак когато Германия и Австро-Унгария въвеждат лятно часово време през 1916 година по време на Първата световна война, техните противници на фронта Великобритания и Франция, както и някои други европейски държави ги последват. През 1919 година, след загубата на войната, Германия отменя лятното часово време.\n\r\nПротестиращите селяни във Франция успяват да наложат исканията си и така лятното часово време е отменено и там през 1922 година, но е въведено отново само година по-късно - през 1923. Единствена Великобритания държи твърдо на лятното часово време. В началото на Втората световна война Берлин си спомня за лятното часово време и го въвежда през 1940 година. Промяната влиза в сила и в окупираните територии. След края на войната много държави се разделят с лятното време. Ежегодното местене на стрелките на часовниците е отменено след основаването на двете германски държави през 1949 година.\n\r\nСитуацията в родината на Бенджамин Франклин е много по-сложна. Още по времето на Първата световна война САЩ въвеждат лятното часово време. До 1966 година обаче няма единен федерален закон и отделните щати въвеждат или отменят лятното часово време на местно равнище, което води до огромен хаос.\n\r\nЕвропейската бъркотия\n\r\nВ годините на европейското икономическо чудо никой не говори за пестене на енергия. Едва след петролната криза от 1973 година европейците си спомнят за лятното часово време. \n\r\nТо бива въведено през 1976 година във Франция. След известно време нейният пример е последван и от други държави на Европейската общност. ФРГ обаче се колебае, защото не иска да задълбочава разделението и чрез различни времеви зони. През 1979 год. ГДР поднася изненада и обявява въвеждането на лятно часово време от следващата година. От 1980 година то влиза в сила и в двете германски държави. Много съседни държави следват техния пример. Разпоредбите за лятното време са уеднаквени през 1996 година и оттогава са в сила за всички страни-членки на ЕС, с изключение на отвъдокеанските им владения.\n\r\nСлед изненадващо ясния вот от общоевропейското онлайн-допитване ЕК иска да отмени ежегодните смени на часовото време. \n\r\nАко беше жив, Бенджамин Франклин навярно би бил безкрайно щастлив да знае колко вълнения е предизвикал с едно безобидно сатирично есе.\r\n", "date": "2018.09.02", "title": "Бенджамин Франклин – баща на САЩ, баща и на въртенето на часовника"}
{"url": "https://www.dnes.bg/obrazovanie/2018/09/02/za-pyrviia-ucheben-den-redom-sys-zvyneca-shum-ot-remonti.386770", "text": "В навечерието на новата учебна година стотици училища все още са в ремонт. В някои от тях строителите ще останат и след 15-ти септември.\n\r\nВ 122 училище в София се подновяват изцяло три класни стаи, училищната лавка, сменят се врати и се боядисва. Ремонтът се извършва с помощ от над 100 хиляди лева от Столичната община. Ивета Германова, директор на 122 ОУ \"Николай Лилиев\", обясни пред bTV\n\n, че фирмата, която извършва ремонта гарантира, че към 10 септември ще бъдат готови, така че да има време и за почистване.\n\r\nЗасега ремонтът продължава в близо 1000 училища, в 50 от тях няма да приключи до 15 септември. Най-мащабни са ремонтите в Кърджали.\r\n                    \r\n                    \r\n\"Всички трябва да влязат в час. Трябва да се направи всичко възможно. Ако в Кърджали няма такива деца, нкикъде другаде няма да има, защото другите случаи са далеч по-малко\", обясни министърът на образованието и науката Красимир Вълчев.\n\r\nПо-голям проблем имат в училищата, където ремонт от години изобщо не е започвал. Като в основноното училище в монтанското село Доктор Йосифово. Въпреки че сградата изглежда като изоставена, тук учат 45 деца.\n\r\nСелският свещеник отец Данчо си спомня времето, когато е учил тук преди повече от половин век. \"Тука всяка сутрин имаше много деца, имаше две паралелки осми клас\", спомня си отец Данчо Аврамов.\n\r\nОт училището обясниха, че бюджетът не позволява големи ремонти. Преди началото на новата учебна година ще сменят само счупените прозорци.\n\r\nОт министерството на образованието уверяват, че дори там, където ремонтите продължават, те няма да пречат на учебния процес.", "date": "2018.09.02", "title": "За първия учебен ден: Редом със звънеца – шум от ремонти"}
{"url": "https://www.dnes.bg/notifikacii/2018/09/02/sauditska-arabiia-s-plan-prevryshta-katar-v-ostrov.386771", "text": "Саудитска Арабия планира да изкопае канал, който да превърне Катар в остров.\n\r\nВисш саудитски служител потвърждава плановете на Рияд да изкопае канал, разделящ Катар от континента, превръщайки го в остров, твърди DW. Катар е дипломатически изолиран от съседите си повече от година, припомня медията. \n\r\nСъветник на саудитския принц Мохамед бин Салман потвърждава, че царството обмисля да изкопае канал покрай границата с Катарския полуостров, което ще го превърна в остров, предава AFP.\n\r\n\"Чакам с нетърпение подробностите за изпълнението на проекта за остров Салва - един велик исторически проект, който ще промени географията на региона\", публикува Сауд ал-Кахани в Twitter в петък.\r\nПлановете за изграждане на подобен канал за пръв път се появиха през април в новинарски уебсайт Sabq, който се счита за близък до саудитското кралско семейство. Коментарът на Ал Кахани обаче може да се счете за най-ясния до момента знак, че саудитският режим е сериозен по отношение на инициативата.\n\r\nТвърди се, че оригиналният план предполага каналът да се простира на около 60 километра (37 мили) по протежение на катарската граница и да бъде с широчина около 200 метра (650 фута).\n\r\nОчаква се цената на проекта да достигне до 2,8 милиарда реала (645 милиона евро или 750 милиона долара). Очаква се част от канала да приюти и съоръжение за ядрени отпадъци.\n\r\nДруги анализи, публикувани във вестник \"Мека\" показват, че пет неназовани строителни компании са били поканени да кандидатстват за проекта, като победителят ще бъде обявен през септември.\n\r\nПроектът за канал на Саудитска Арабия бележи най-новата стресова точка между двете богати на петрол държави. \n\r\nСаудитското кралство и неговите регионални съюзници - Обединените арабски емирства, Бахрейн и Египет - прекъснаха дипломатическите си и търговски връзки с Катар през юни 2017, обвинявайки го, че поддържа близки връзки с Иран и подкрепя различни терористични групи.\r\nДоха отрича обвиненията и твърди, че бойкотът е опит да се наруши неговия суверенитет.\n\r\nСлед избухването на спора миналата година Катар се сблъска със затварянето на единствената си сухоземна граница, а жителите на Катар бяха изгонени от бойкотиращите я страни.\n\r\nДържавна авиокомпания \"Катар Еъруейс\" също получи забранена да лети над въздушните пространства на съседите си. \n\r\nУсилията за медиация от САЩ и Кувейт досега не успяха да разрешат дипломатическия спор.\n\r\n", "date": "2018.09.02", "title": "Саудитска Арабия с план – превръща Катар в остров"}
{"url": "https://www.dnes.bg/football/2018/09/02/zlatko-dalich-ne-bi-vzel-kristiano-ronaldo-egoist-e.386772", "text": "Селекционерът на хърватския национален отбор Златко Далич никога не би искал Кристиано Роналдо в своя тим. Специалистът нарече \"егоист\" звездата на италианския Ювентус.\r\n\"Роналдо е един егоист и никога не бих искал да бъде в моя отбор. Той разсъждава по този начин: искам да вкарам гол, независимо че тимът може и да загуби. Той не се промени в Реал Мадрид, дори след толкова много спечелени титли в Шампионската лига. Не го промениха славата и всички трофеи\", заяви 51-годишният Далич в интервю пред Спортске Новости.\r\nСпециалистът изведе Хърватия до финала на Мондиал 2018, където загуби срещу фаворита Франция.", "date": "2018.09.02", "title": "Златко Далич не би взел Кристиано Роналдо... Егоист е!"}
{"url": "https://www.dnes.bg/notifikacii/2018/09/02/magneziiat-za-kakvo-e-vajen-i-v-koi-hrani-go-ima.386618", "text": "Магнезият е един от най-важните минерали в човешкото тяло. Той участва в извършването на над 600 реакции, протичащи в нашия организъм, като неговата основна функция е да се грижи за благосъстоянието на нервната и мускулната ни система.\r\nВ следващите редове ще ви запознаем с 5 ползи от този минерал и защо той е толкова важен за нас.\n\r\n\n\r\nМакар повечето хора да смятат, че здравите кости се дължат само на приноса на витамин D и калций, магнезият играе също толкова важна роля. Той спомага за усвояването на калция от организма, затова е важно да поддържаме баланс 2:1, на калций и магнезий, в организма.\r\nМагнезият повишава още подвижността на ставите и намалява възпалението, което може да доведе до скованост и крампи.\r \r\nАко сте застрашени от появата на диабет или вече го имате, тази полза от магнезия, може би ще бъде най-важна за вас.\r\nНяколко научни изследвания доказват, че високите нива на магнезия в организма намаляват риска от диабет и регулират нивата на кръвна захар при диабетиците. Cмятa ce, чe oĸoлo 48% oт хората, страдащи от диабет, имaт ниcĸи нивa нa мaгнeзий в ĸpъвтa. Toвa мoжe дa намали cпocoбнocттa нa инcyлинa дa пoддъpжa в норма нивaтa нa ĸpъвнaтa зaxap.\r\n", "date": "2018.09.02", "title": "Магнезият: За какво е важен и в кои храни го има?"}
{"url": "https://www.dnes.bg/sofia/2018/09/02/liato-na-remonti-epizod-poreden-hristofor-kolumb.386754", "text": "Част от столичния булевард \"Христофор Колумб\" отново ще бъде затворен заради ремонт. Променят се маршрутите и на 5 автобусни линии, съобщи.\r\nПромяната влиза в сила от утре и ще важи до 12 септември включително. Тя засяга участъка от булевард \"Асен Йорданов\" до улица \"Неделчо Бончев\". Мостът, който свързва квартал \"Дружба\" с района на летището ще бъде затворен. \r\nПроменят се и  10, 14, 84, 184 и 384. Те ще спират на всички съществуващи автобусни спирки в променените участъци от маршрутите.\r\nДвижението към Летище София се затруднява, защото има ремонт и на \"Източна тангента\". Столичната община препоръчва на всички, които искат да стигнат до района на Терминал 1 или Терминал 2, да ползват булевард \"Брюксел\".\r\n ", "date": "2018.09.02", "title": "Лято на ремонти, епизод пореден: \"Христофор Колумб\""}
{"url": "https://www.dnes.bg/cars/2018/09/02/bitka-na-niurburgring-mazda-vs-larmorghini-i-bmw.386755", "text": "\r\nТест-пилотът на Koenigsegg - Роберт Сервански, премина Северната дъга на „Нюрбургринг” за 7 минути и 37,39 секунди с доработен роудстър Mazda MX-5. Така японският автомобил се оказа по-бърз от от суперколите Lamborghini Gallardo LP 570-4 Superleggera и Lexus LFA, както и от новото поколение на BMW M5.\n\r\nМашината на Сервански е на 11 години, като е преработена за каране на писта. Тя тежи едва 1090 кг., включително пилота и половин резервоар с гориво. Премахнати са климатика и седалката на пасажера, като е поставен специален „кош” за водача.\r\n                    \r\n                    \r\nИма и промени в конструкцията на роудстъра, където са поставени по-мощни спирачки, състезателна изпускателна система, окачване за каране на писта, нова система за охлаждане, специални гуми със 17-цолови джанти и др.\n\r\nПромените по 2,0-литровия бензинов двигател са позволили повишаване на мощността с 30 к.с., като ограничителят на оборотите e вдигнат до 8000 об. Стандартната 6-степенна механична скоростна кутия е заменена с 5-стпепенна със сближени предавателни числа.\n\r\nВ кариерата си Роберт Сервански има рекорди на пистите „Спа” н Белгия и „Сузука” в Япония, но те са постигнати с хиперколата Koenigsegg One:1.\n\r\n", "date": "2018.09.02", "title": "Битка на Нюрбургринг: Mazda vs. Larmorghini и BMW"}
{"url": "https://www.dnes.bg/notifikacii/2018/09/02/18-dushi-sred-tiah-i-policai-raneni-v-kemnic.386756", "text": "Най-малко 18 души, сред които трима полицаи, са пострадали при вълненията в източния германски град Кемниц вчера, предаде ТАСС, като се позова на местната полиция.\r\nПредишните данни бяха за 11 ранени.\n\n\n\n\r\nОбстановката в Кемниц е напрегната след убийството на 35-годишен германец в града на 25 август, за което бяха задържани иракчанин и сириец.\r\nВчера в Кемниц се проведоха протести на крайнодесни групи и контрадемонстрация. По уточнени данни в проявите в града са се включили общо над 11 000 човека.\r\nПредишните информации бяха за 8000 демонстранти.\r\nНощта в Кемниц като цяло е преминала спокойно. Над 2000 полицаи са били разположени в града, където не са били регистрирани нови инциденти.", "date": "2018.09.02", "title": "18 души, сред тях и полицаи – ранени в Кемниц"}
{"url": "https://www.dnes.bg/zvezdi/2018/09/02/magi-siderova-po-seksi-otvsiakoga.386668", "text": "Мисис България, Маги Сидерова, засипа личните си профили в социалните мрежи със сексапилни кадри по бански. \r\nБрюнетката радва мъжкото око с перфектните си форми, а страстта ѝ към спорта и тренировките е очевидна.\r\n \r\nИменно по тази причина Маги Сидерова си спечели мястото в седмичната ни рубрика \"Тяло на седмицата\".\r\n \r\nКрасавицата се отдаде на морска почивка в компанията на своя съпруг, а вместо да последва примера на многобройните родни звезди за съседна Гърция, тя остана вярна на родното черноморие.\r\n \r\nИз селекцията сексапилни кадри, Маги Сидерова поставя фокус върху формите си с предизвикателни пози по бански и тяло, обсипано с морския пясък.\r\n\r\n", "date": "2018.09.02", "title": "Маги Сидерова – по-секси отвсякога!"}
{"url": "https://www.dnes.bg/notifikacii/2018/09/02/za-gines-na-95-g-se-gmurna-na-40-6-m-dylbochina.386743", "text": "Британецът Рей Уули, който живее в Кипър, отбеляза 95-ия си рожден ден, като се спусна до останките на потъналия ферибот „Зенобия” край кипърския град Ларнака.\r\nТой достигна на дълбочина от 40,6 метра, като остана на дъното 45 минути. \r\nТака Уули стана най-възрастният гмуркач в света и постижението му ще влезе в Книгата на рекордите на Гинес, предаде БНР.\r\nКъм него се присъединиха над 200 водолази от различни водолазни школи от Кипър и чужбина, а събитието бе заснето и документирано в съответствие с изискванията на „Рекордите на Гинес”.\r\nС успешното си гмуркане Рей Уули подобри собствения си рекорд, признат от Гинес, поставен преди година. Тогава по случай 94-ия си рожден ден той се гмурна на дълбочина от 38,1 метра и остана под водата в продължение на 41 минути.\r\n ", "date": "2018.09.02", "title": " За Гинес: На 95 г. се гмурна на 40,6 м дълбочина"}
{"url": "https://www.dnes.bg/obshtestvo/2018/09/02/sys-zalp-nad-pirin-vmro-pochete-todor-aleksandrov.386752", "text": "По традиция ВМРО отбеляза годишнина от смъртта на легендарния водач на Организацията Тодор Александров над с. Сугарево в Пирин планина. Тази година се навършват 94 г. от убийството на войводата.\n\r\nНа паметното събитие присъстваха много членове и симпатизанти на ВМРО, българи от Македония, политици от България и Македония. Там бяха лидерът на ВМРО Красимир Каракачанов, евродепутатът Ангел Джамбазки, министърът на околната среда Нено Димов, народните представители от ВМРО Атанас Стоянов, Александър Сиди, Калин Поповски. Сред официалните гости бяха и евродепутатът Андрей Ковачев, и кметът на Сандански Кирил Котев, съобщи пресцентърът на партията.\n\r\nМероприятието започна с българския национален химн, последван от химна на ВМРО „Изгрей зора на свободата“.\r\n                    \r\n                    \r\n50 нови членове се заклеха във вярност към Организацията, целувайки камата, Евангелието и револвера, като по този начин изпълниха дългогодишен, запазен във времето ритуал.\n\r\nКъм хората, събрали се да почетат паметта на Тодор Александров, се присъединиха и участниците в тазгодишния едноседмичен поход „По стъпките на Тодор Александров“. Всяка година членове на ВМРО преминават из Пирин, покоряват върхове и ходят по маршрутите на некоронования цар на планината, както са наричали Александров. На участниците в тазгодишния поход грамоти връчи заместник-председателят на ВМРО Ангел Джамбазки.\n\r\nДо параклиса „Свети Илия“ на гроба на Тодор Александров бе отслужена заупокойна молитва. Преди седмица районът бе изчистен, а табелите по пътеката до мястото бяха обновени от членове на ВМРО. Акцията на патриотите бе част от „Зеленото е родолюбие“ и „Чиста памет“ – начинания които целят опазването на българската природа и на паметниците и историческите места.\n\r\nТържествен залп проехтя като почит към Тодор Александров, отдал живота си на борбата за свобода на българите в Македония.\n\r\n„Всяка година се събираме на това място да почетем паметта на великия Тодор Александров. Роден е в Щип в семейство на българи. Самият той, като други свои връстници, избират нелекия път на борбата. Изучава се и става български учител“, разказа пред събралите се хора председателят на ВМРО, вицепремиер и министър на отбраната Красимир Каракачанов.\n\r\nТой допълни, че и в трудните години Тодор Александров не отстъпва от борбата. Когато всички смятат, че борбата е изгубена, Тодор Александров възражда Организацията. Даже енциклопедия „Британика“ го нарича некоронования цар на Македония, допълни Каракачанов.\n\r\nВицепремиерът категорично заяви, че днес България води политика, с която подкрепя братята ни от другата страна на границата.\n\r\n„Не винаги ние от ВМРО сме срещали разбиране в политиката си. Години наред назад във времето в Македония бившите управляващи от ДМПНЕ надграждаха мита за македонската нация, фалшифицираха историята и всеки, чувстващ се българин в Македония, не можеше свободно да го заяви. Не мислете, че сега, като има договор за добросъседство, нещата просто ще си останат по старому, а ще провеждаме заедно само общи чествания. Ако управниците в Македония си мислят, че като имат подкрепа за ЕС, то може да върнат старата политика, да знаят, че няма да стане“, каза още военният министър.\n\r\n„Ние искаме Македония да бъде свободна, нормална държава и хората от Македония и България да общуват нормално и спокойно. Да няма граници между Македония и България! Това е националният ни интерес, това са и заветите на Тодор Александров и Даме Груев“, допълни той.\n\r\nВ заключение Красимир Каракачанов посочи, че днес на това паметно място са българи от двете страни на границата, което е показателно, че бъдещето на двата народа е общо.\r\n ", "date": "2018.09.02", "title": "Със залп над Пирин ВМРО почете Тодор Александров"}
{"url": "https://www.dnes.bg/mish-mash/2018/09/02/receptata-dnes-rulo-ot-tikvichki.386666", "text": "Докато сме все още в сезона на тиквичките, да ви предложим и една рецепта за студено руло от тиквички с плънка от крема сирене, кашкавал и бекон.\r\n \r\nРецептата е подходяща за хората, които избягват глутен, и също за спазващите ниско-въглехидратен режим на хранене.\r\n \r\nЗа рулото\r\n \r\n500 гр. настъргани тиквички\r\n \r\n6 яйца\r\n \r\n200 грама настъргана моцарела или кашкавал\r\n \r\nкопър\r\n \r\nсол\r\n \r\n1 с.л.зехтин\r\n \r\nЗа плънката\r\n \r\n250 гр. крема сирене\r\n \r\n100 гр. настърган кашкавал\r\n \r\n200 гр. бекон на слайсове\r\n \r\nПърво настъргваме тиквичките и ги слагаме в гевгир да се отцедят за 30 минути.В купа разбиваме яйцата, добавяме добре отцедените тиквички, моцарелата(кашкавала) и подправяме със сол и наситнен копър.В правоъгълна тава застлана с хартия за печене и леко намазана със зехтин изсипваме сместа и я разпределяме равномерно.\r\n \r\nПечем 25минути в предварително загрята на 200 градуса фурна, първите 10 минути на вентилатор, а после на горен и долен реотан.\r\n \r\nГотовият блат навиваме още топъл на руло заедно с хартията и го оставяме да се охлади.\r\n \r\nРазгъваме охладеният блат и намазваме с крема сиренето, отгоре настъргваме кашкавала и подреждаме бекона.\r\n \r\nЗавиваме на стегнато руло и оставяме да се охлади добре в хладилника.\r\n \r\nИзточник: wellcometomykitchen.blogspot.com\r\n \r\n", "date": "2018.09.02", "title": "Рецептата Днес: Руло от тиквички"}
{"url": "https://www.dnes.bg/index/2018/09/02/3847-sorta-bivsh-policai-s-neveroiatna-kolekciia-domati.386749", "text": "Пенсиониран полицай от френската област Пикардия притежава най-богатата колекция от домати в света. За 30 години Паскал Антини е събрал 3847 сорта, пише френският в. \"Фигаро\".\n\r\nПенсионерът се е посветил на хобито си в градината си близо до град Нуайон в китната долина на река Оаз.\n\r\nЗа непросветените доматите по принцип са еднакви - червени и кръгли. Но онези, които посетят градината на френския пенсионер, констатират с изумление, че доматите могат да бъдат оранжеви, жълти, зелени, дори когато са зрели, издължени, плоски, гигантски, дребнички, а някои от тях могат да бъдат дори с доста странен вид.\n\r\nИмената им също могат да бъдат странни - \"Биволско сърце\", \"Свети Петър\", \"Черен кримски\", \"Зелена зебра\", \"Ананас\" и др.\r\nПенсионерът от Пикардия смята, че колекцията му е бедна. Негов приятел, също запален колекционер на домати, е успял да установи, че в света има 36 000 сорта домати, произлезли от различни кръстоски. Някои от тях обаче днес са неоткриваеми, но за сметка на това всяка година се създават нови сортове.\n\r\nБившият полицай признава, че няма достатъчно площ, за да отглежда всички сортове от колекцията си. Затова той прибягва до ротацията и всяка година избира по 633 сорта, които разсажда в трите големи парника в градината си. Тази година сред по-екзотичните модели са \"Срамежливката\" - американски сорт, който е много сладък и жълтеникаво-оранжев, и \"Джаз\" - американски сорт, който е розов и гигантски и от който през юли екземпляр достигна тегло 1,201 килограма. \n\r\nСортът, наречен \"Хиляди и стотици\", пък е с лилипутски размери и доматите тежат само 3 грама. А неотдавна екземпляр от вида \"Пармски къдрав\", който също е сред фаворитите за отглеждане тази година, достигна тегло над 1,300 килограма. Сред избранниците за тази година е и сортът \"Пурпурен смарагд\" с издължена форма на слива, видът \"Сини от Бандол\", който е черен като мастило отвън, сортът \"Фойерверк\", чиято окраска от оранжево-жълтеникави ивички и петна напомня празнична заря, и видът \"Синя Елма\" е с преливащи черно-червено-жълти нюанси.\n\r\nПенсионерът е започнал да събира колекцията си през 1985 г. Тогава негова руска приятелка му донесла непознат за Франция съветски вид. Тя била скрила семчиците в сутиена си, за да не я спрат на границата. След една година сортът дал екземпляр с тегло 1,282 килограма.\n\r\nОт колекцията сега се възползват много френски дипломатически мисии, които си поръчват екзотични видове. Неотдавна клиент на Паскал Антини поръчал цели 122 сорта. В начинанието с търговията и доставките му помагат още петима колекционери на домати, обединили се в колектива \"Доматените мускетари\".\n\r\nПаскал лично е създал 6 сорта домати. Той дава съвети как да се отглеждат домати и помага на производители на хибридни видове и на престижни изследователски институти от целия свят да стабилизират генетично някои сортове.\n\r\nПочитателите на доматите ще могат да се възхитят на доматената колекция на Паскалана 21, 22 и 23 септември на неговия щанд на празника на есенните култури и растения в град Сен Жан дьо Борьогар, южно от Париж. \r\n/БТА/\r\n ", "date": "2018.09.02", "title": "3847 сорта! Бивш полицай с невероятна колекция домати"}
{"url": "https://www.dnes.bg/balkani/2018/09/02/tachi-vreme-e-za-istorichesko-sporazumenie-sys-syrbiia.386750", "text": "Президентът на Косово Хашим Тачи заяви пред дипломати в Прищина, че е време за голямо историческо споразумение между Белград и Прищина, предаде Танюг.\n\r\nНа среща с посланиците на САЩ и страните от ЕС и ръководителите на мисиите КейФОР, ОССЕ и ЕУЛЕКС Тачи каза, че \"не можем да се връщаме назад\", тъй като историята на отношенията между Белград и Прищина е \"трагична\".\n\r\n\"Не можем да стоим на място или в пат позиция, няма и какво да чакаме\", каза Тачи, като добави, че отлагането на решението в отношенията със Сърбия води до напрежение, дестабилизация и големи проблеми не само между двете страни, но и в целия регион.\n\r\nТачи каза, че Косово се е изморило от изоставането в процеса на вътрешна и международна консолидация отчасти заради намесата на Сърбия в държавните работи на Косово, отчасти защото ЕС не успя да постигне консенсус за признаване на Косово или пък защото мнозина са смятали, че нещата в Косово и около Косово ще се решат от само себе си.\n\n\n\r\r\n                    \r\n                    Президентът подчерта, че Прищина се стреми към трайно споразумение с Белград, а не към още едно временно споразумение, което ще оправи нещата само за няколко години напред. \n\r\nСпоред Тачи пълното нормализиране на отношенията със Сърбия означава \"официално взаимно признаване между държавата Сърбия и държавата Косово\", което ще даде възможност за членство на Косово в ООН, ОССЕ /Организацията за сигурност и сътрудничество в Европа/ и НАТО и ще му открие перспективи за членство в Европейския съюз.\n\r\nПо думите на Тачи взаимното признаване между двете държави може да бъде съпроводено и от взаимно споразумение за корекция на границите помежду им.\n\r\n\"Знам, че ще бъде много трудно да се постигне споразумение. То има ожесточени противници и тук, в Косово, и в Сърбия. Знам, че целият този процес носи в себе си неизвестни и многобройни рискове. Но за Косово няма по-голям риск от това да продължи да бъде в тази пат позиция като държава\", заяви косовският президент, цитиран от БТА.\n\r\n ", "date": "2018.09.02", "title": "Тачи: Време е за историческо споразумение със Сърбия"}
{"url": "https://www.dnes.bg/index/2018/09/02/fermer-nameri-deset-perli-v-edna-edinstvena-mida.386751", "text": "Австралийски фермер, отглеждащ перлени миди, намери десет бисера в една от тях, съобщи ТАСС.\r\nСемейството на фермера Джеймс Браун отглежда перли в залива Сигнет, на юг от о-в Тасмания от 60 години. Самият той е открил стотици хиляди перли, откакто работи, но такъв \"урожай\" вижда за първи път.\r\n\"Те не са много големи - разказа Джеймс Браун. - Диаметърът им е от четири до пет милиметра. Мисля обаче, че ще е добре да бъдат продадени като нещо изключително - всички са от една мида\".\r\nЕстествени перли се образуват в една от пет култивирани седефени миди, а в природата в една от хиляда. \r\n \r\n/БТА/\r\n ", "date": "2018.09.02", "title": "Фермер намери десет перли в една-единствена мида"}
{"url": "https://www.dnes.bg/obrazovanie/2018/09/02/mon-gotvi-novi-promeni-ekskurzii-v-uchebno-vreme-do-3-dni.386753", "text": "До 3 дни да бъдат ученическите екскурзии по време на учебно време.\n\r\nТази промяна са записали от министерството на образованието в проект на наредбата за дейностите в училищата, предава Нова тв.\n\r\nОсновният мотив е, че така няма да се нарушава учебният процес. \n\r\nСрещу промяната обраче реагираха директори, учители и туроператори. Най-вече промяната би засегнала така наречените зелени училища. \n\r\n\"Не разбирам тази рестриктивност, която ще ни принуди да спрем да правим пътуващи училища\", споделят туроператори.\n\r\nВ момента училищата сред природата се правят от понеделник до петък. \n\r\nСпоред учители е възможно петдневния формат на зелените училища да се запази, като в петте дни се включат и събота и неделя. \r\n                    \r\n                    \r\nВ този случай обаче едва ли хотелиерите ще могат да приемат наплива на деца. \n\r\nРодители също не приемат предложението и споделят, че сегашният вариант им харесва. \n\r\nТуроператорите споделят, че промяната може да оскъпи ученическите екскурзии. ", "date": "2018.09.02", "title": "МОН готви нови промени: Екскурзии в учебно време – до 3 дни"}
{"url": "https://www.dnes.bg/rusia/2018/09/02/hiliadi-rusnaci-na-protest-otnovo-za-pensionnata-reforma.386758", "text": "Из цяла Русия днес се провеждат протести срещу плановете на правителството да повиши пенсионната възраст, предадоха Асошиейтед прес и ТАСС.\n\r\nВ центъра на столицата Москва се събраха около 7500 човека по призива на Комунистическата партия. Демонстрации имаше също във Владивосток, в Далечния изток, и в сибирските градове Барнаул и Новосибирск.\n\n\n\r\nПроцедурата за въвеждане на пенсионната реформа започна през юни, когато тя бе одобрена на първо четене в Държавната дума, долната парламентарна камера. Протестите срещу нея обаче се засилваха и рейтингът на президента Владимир Путин спадна значително.\n\r\nМиналата седмица Путин направи обръщение по телевизията, в което предложи жените да се пенсионират на 60 вместо на 63 години, както предвижда правителственият план. Понастоящем пенсионната възраст за жените в Русия е 55 години.\r\n                    \r\n                    \r\nРуският президент предложи също санкции срещу работодатели, които уволняват или отказват да назначат хора в предпенсионна възраст, а също и двукратно увеличаване на размера на помощите за безработни в предпенсионна възраст, както и бонуси за многодетни майки, пенсионирали се на възраст от 50 до 57 навършени години.\n\r\nПредложенията на Путин ще бъдат обсъдени и гласувани на второто четене, което трябва да се състои на 24 септември.", "date": "2018.09.02", "title": "Хиляди руснаци на протест: Отново за пенсионната реформа"}
{"url": "https://www.dnes.bg/snimka-na-denia/2018/09/02/sedmicata-idva-sys-slynce-no-i-vyzmojnost-za-valeji.386759", "text": "През нощта ще бъде ясно и почти тихо. Утре преди обяд ще бъде слънчево. След обяд ще се развива купеста и купесто-дъждовна облачност и главно в западната половина от страната краткотрайно ще превали, в отделни райони е възможно и да прегърми.\n\r\nЩе духа слаб, в Източна България и Дунавската равнина - до умерен, вятър от изток-североизток. Максималните температури ще са предимно между 29 и 34 градуса, прогнозират синоптиците от НИМХ към БАН.\n\r\nНад Черноморието ще бъде слънчево. Ще духа слаб до умерен изток-североизточен вятър. Максималните температури ще са между 28 и 30 градуса. \n\r\nТемпературата на морската вода ще е от 26 градуса по северното крайбрежие до 29 градуса - по южното крайбрежие. Вълнението на морето ще бъде 1-2 бала.\r\nВ планините ще бъде предимно слънчево. \r\nВ следобедните часове ще се развива купеста и купесто-дъждовна облачност и на места в западните масиви ще има краткотрайни валежи, ще има условия и за гръмотевична дейност. Ще духа до умерен вятър с източна компонента. Максималната температура на височина 1200 метра ще е около 22 градуса, на 2000 метра - около 15 градуса.\r\n ", "date": "2018.09.02", "title": "Седмицата идва със слънце, но и възможност за валежи"}
{"url": "https://www.dnes.bg/sofia/2018/09/02/chasti-ot-sofiia-ostavat-bez-voda-utre-vijte-kyde.386760", "text": " \"Софийска вода” временно ще прекъсне водоснабдяването в някои части на столицата\n\r\nНа 03 септември 2018 г. (понеделник), във връзка с изпълнение на инвестиционен проект за реконструкция на уличен водопровод на ул. \"Народно хоро\" кв. \"Овча купел\" , се налага спиране на водоподаването от 9:00  до 21:00 часа на клиентите на \"Софийска вода”, живеещи в района на: по ул. \"Народно хоро\" от ул. \"Буземска\" до ул.\" Крушовски връх\", по ул. \"Брезовица\" от ул. \"Народно хоро\" до ул. \"Буземска\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Народно хоро \" ъгъла с ул. \"Брезов рид\".\r\n                    \r\n                    \r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на \"Софийска вода” живеещи в района ще почувстват значително подобреното качество на предоставяните услуги.\n\r\nНа 03 септември 2018 г. (понеделник), във връзка с монтаж на спирателен кран на бул. \"Сливница\", с. Кътина , се налага спиране на водоподаването от 09:00  до 21:00 часа на клиентите на \"Софийска вода”, живеещи в района на: бул. \"Сливница\", ул. \"Сини вир\", ул. \"Пирамидите\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: бул. \"Сливница\", ъгъла с ул. \"Сини вир\".\n\r\nНа 03 септември 2018 г. (понеделник), във връзка с подмяна на сградно водопроводно отклонение на ул. \"Егреците\", вилна зона \"Беловодски път\" , се налага спиране на водоподаването от 10:00  до 17:00 часа на клиентите на \"Софийска вода”, живеещи в района на: по ул. \"Стар Беловодски път\" от ул. \"Беловодски път\" до ул. \"Егреците\", ул. \"Малкото копито\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Стар Беловодски път \" ъгъла с ул. \"Малкото копито\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.09.02", "title": "Части от София остават без вода утре – вижте къде"}
{"url": "https://www.dnes.bg/notifikacii/2018/09/02/nad-kilo-heroin-pod-gazovata-uredba-v-kolata-na-bylgarin.386763", "text": "Гръцките власти намериха в колата на 51-годишен българин един килограм хероин, скрит под газовата уредба на автомобила. \n\r\nНаркотикът е бил в две опаковки и тежи общо 1 кг и 32 грама.\n\r\nЗаедно с българина са арестувани и двама гърци , получатели на наркотика, съобщи \"24 часа\".\n\r\nОперацията по проследяване на заподоздрените и ареста е ръководена от Отдела за борба с организираната престъпност към Дирекция на полицията в Солун.\n\r\nПолицията е имала информация, че двамата гърци са дилъри на наркотици и са следели контактите им. Във фокуса на властите българинът попада след няколко разговора по телефона с гърците. Арестът е извършен по време на среща , на която се е договаряла цената на пратката хероин, съобщават полицаите.\r\nКолата на българина е била паркирана в близост до мястото на срещата между тримата в квартал Евкарпия на Солун и веднага е извършен обиск на автомобила.\n\r\nВ домовете на двамата гърци са открити няколко дози хероин и електронна везна за дозировка на наркотика. Мобилните телефони показали няколко разговора между гърците и българина . Разследва се, дали българският гражданин е бил редовен снабдител на дилърите.\n\r\nЗадържаните са предадени на прокуратурата в Солун с обвинение за участие в престъпна група за трафик и разпространение на наркотици.\r\n ", "date": "2018.09.02", "title": "Над кило хероин под газовата уредба... В колата на българин"}
{"url": "https://www.dnes.bg/temida/2018/09/02/edin-ot-biiachite-v-burgas-na-svoboda-dvama-zad-reshetkite.386762", "text": "Бургаският районен съд пусна под домашен арест Димитър Колев, единият от тримата задържани за масовия бой в плажен бар в Бургас през нощта на 29 август.\n\n\r\nКолев бил с чисто съдебно досие и имал малко дете, за което трябвало да се грижи, пише \"\".\n\r\nГеорги Карчев и Петър Ганев обаче, които са с криминално минало, вече са с постоянна мярка \"задръжане под стража\".  Делото се гледа при закрити врата по разпореждане на съдия Петя Георгиева. Тя обаче не каза какви са мотивите за това.\n\r\nКарчев, Ганев и Колев са с обвинения за хулиганство заради масовия бой в заведението \"Сакса бийч\" на Северния плаж, който върна мутренските временна от 90-те години.\r\n                    \r\n                    \r\n\"Прокуратурата няма да толерира подобно поведение. За единия повдигнатото обвинение е в условията на опасен рецидив, за което законът предвижда от 1 до 6 г. лишаване от свобода, за другите двама до 5 г. , коментира районният прокурор Таня Шулева.\n\r\nСлед инцидента в нощния бар на Северния плаж кметът Димитър Николов издаде заповед, с която се отнема разрешителното заведението да работи след полунощ.\n\r\nОбщо четирима души са привлечени като обвиняеми за масовия бой, но единият все още се издирва, самоличността му е установена. Кадри от сбиването обиколиха интернет пространството и възмутиха обществото. Назначена е експертиза на видеозаписите, казаха от прокуратурата.\r\n ", "date": "2018.09.02", "title": "Един от биячите в Бургас – на свобода, двама зад решетките"}
{"url": "https://www.dnes.bg/politika/2018/09/02/nfsb-protiv-ostavkite-i-protiv-ednolichniia-stil-upravlenie.386765", "text": "НФСБ е против едноличния стил на управление на Борисов по отношение на кадрите, който не е съгласуван с коалиционите партньори и който е в противоречие с т. 6 от Коалиционното споразумение. Това се казва в официалната позиция на Национален фронт за спасение на България, публикувана от вицепремиера Валери Симеонов във Facebook. \n\r\nСпоред него смяната на ръководни кадри \"ликвидира държавността\". В позицията се казва още, че смяната на министри създава чувство на несигурност сред останалите членове на МС.\n\n\n\r\n\"НФСБ ще гласува против оставките на Нанков, Радев и Московски\", се посочва в позицията.\n\r\nЗа какви политическа отговорност можем да говорим, когато нито един от тримата министри – Николай Нанков, Валентин Радев и Ивайло Московски, няма пряка вина за катастрофата в Своге, отнела 17 човешки живота\", гласи още позицията на коалиционния партньор. \r\n                    \r\n                    \r\nСпоред декларацията в този случай става въпрос за грешка на шофьора. \n\r\n\"На кой нормален човек не му е ясно, че с въпросните уволнения министър-председателят цели бързо погасяване на общественото недоволство и опазване на личният рейтинг\", питат още от НФСБ. \n\r\n\"Политическото споразумение между нас и партньорите ни не беше с цел да избутаме някак си европредседателството, да понаместим партийните централи в квотните министерства, да се правим, че не забелязваме ширещата се корупция, лобизъм и беззаконие\", завършват от НФСБ и категорично заявяват, че ще гласуват против оставките на тримата министри - Валентин Радев, Николай Нанков и Ивайло Московски.\"\n\r\nВсяко едно ново назначение изисква време за опознаване на ресора и изграждане на ефективни взаимоотношения във ведомството. Честите смени на хора, заемащи ръководни постове, пораждат временно напрежение и парализа в цели ресори.\n\r\nСмяната на министри, без каквото и да било основание, често дори без елементарна човешка логика, създава чувство на несигурност сред останалите членове на Министерски съвет, тъй като въпросните уволнения не са в резултат на несправяне с работата, а от случайни инциденти, маргинални режисирани протести или недоказани обвинения.\n\r\nКак можем да очакваме, че изградени с десетилетия професионални специалисти ще изпълняват съвестно служебните си задължения, когато са поставени под ежедневен страх да бъдат уволнени, без основание и без причина, унизени пред обществото и принудени да представят въпросните уволнения като свои лични решения за оставка.\n\r\nЗа какви политическа отговорност можем да говорим, когато нито един от тримата министри – Николай Нанков, Валентин Радев и Ивайло Московски, няма пряка вина за катастрофата в Своге, отнела 17 човешки живота. В същия ден през този участък са преминали безпроблемно над 4000 МПС при доста по-тежки условия – проливен дъжд, засилен трафик и др., но катастрофирал е само въпросният автобус, което навежда към основна причина – грешка на водача.\n\r\nКаква е „политическата” вина на поелите „политическа” отговорност министри, след като уволнението им не е извършено с политическо решение на коалицията. Нещо повече, часове след уволнението на тримата министри, членове и симпатизанти на ГЕРБ формираха групи във фейсбук в тяхна подкрепа, включително с участие на депутати от ГЕРБ.\n\r\nЗа всеки нормално мислещ човек е съмнително дали причината за трагичния инцидент в Своге е некачествена асфалтова настилка, при условие че буквално вчера бяха взети проби за изследвания, а резултатите ще бъдат готови след време. Тази версия беше пробутана в първите часове след трагедията от некомпетентни журналисти и удобно бе поета от опозицията и от част от управляващите.\n\r\nНа кой нормален човек не му е ясно, че с въпросните уволнения министър-председателят цели бързо погасяване на общественото недоволство и опазване на личният рейтинг.\n\r\nПринудителните оставки на министрите Нанков, Радев и Московски са последния срамен случай от поредицата оставки под външен натиск, а не по причина несправяне със служебните задължения.\n\r\nГенерал Николай Петров беше уволнен поради отправени неоснователни обвинения към приятеля на дъщеря му. По тази логика можеше да бъде уволнен, например, заради това, че братовчед му е минал на червен светофар.\n\r\nВ разрез с Конституционното разделение на властите министър-председателят се намеси грубо в работата на НС и уволни председателя Димитър Главчев заради това, че приложи правилника на НС спрямо нарушаваща го депутатка от БСП. За пореден път върху репутацията на почтен човек беше лепнато петно.\r\nБившият министър на енергетиката, настоящ народен представител и председател комисията по енергетиката в 43 и 44 НС Делян Добрев бе посъветван да си подаде оставка поради безпочвени обвинения на опозицията. Това беше първият от цяла поредица щедри реверанси на ГЕРБ към неособено смислената опозиция в лицето на БСП. Благодарение на тази поредица от жестове БСП втвърди редиците си, преодолявайки вътрешните борби за власт. През последните месеци, напипваща уязвимостта на ръководството на ГЕРБ, БСП определя политическия дневен ред на държавата, провокирайки скандал след скандал.\n\r\nЗаради познанството си с управителка на частна фирма, в процес на извършване на частна сделка, Теменужка Петкова бе принудена „доброзорно” да подаде оставка, която обаче не бе приета.\r\nИзграденият в системата на труда и социалната политика кадър Бисер Петков бе следващият „оставчен” от министър-председателя в стремежа му да потуши поредния агресивен протест пред НС.\r\nЗеместник-социалният министър Росица Димитрова, също доказан професионалист, бе „доброзорно” отстранена заради „престъпление”, че е пътувала със самолетен билет за бизнес класа, закупен в последния момент от протокола на МТСП. Едва ли има наивник, на когото да не му е ясно, че в самолета, на стадиона и в театъра последните билети се продават най-скъпо. Димитрова бе уволнена не заради несправяне със задълженията си, а заради участие във важен международен форум, на който е представила страната.\n\r\nВ същото време една друга министърка си направи селфита с известни хора в Холивуд по време на церемонията на връчване на Оскарите. На нея не й бе потърсена сметка с какви средства е летяла до САЩ и обществеността в крайна сметка не разбра, коя е благотворителната фирма, поела разноските за това удоволствие.\r\nС един замах бе обезглавено ръководството на МЗХГ. Този път бяха „оставчени” Цветан Димитров, Георги Праматаров и Златка Възелова. Уволненията бяха заради режисиран протест пред МС на псевдоживотновъди, умело намърдали се в скандала с чумата по дребния рогат добитък в Странджа.\n\r\nЕстествен би бил въпросът защо ПП НФСБ поставя темата за оставките на кадри на ГЕРБ. Отговорът е елементарен –ние сме притеснени от този модел на управление, който поставя под риск изпълнението на коалиционната програма на правителството.\n\r\nТрупащият разочарования от близо 30 години български народ очаква от управлението решаване на тежките проблеми, а това може да стане само с предприемане на смели и решителни действия от смели и решителни професионалисти-управленци. Еднолично провежданата кадрова политика на отстраняване на отговорни професионалисти без аргументи и по причини, несвързани с тяхната работа, създават чувството на несигурност и страх сред техните колеги в МС и в държавната администрация като цяло. Това предопределя назначаване на страхливи и изпълнителни „калинки”.\n\r\nБългария се намира в период на тежка демографска криза, която в най-голяма степен засяга образованите, интелегентни и кадърни хора. Вярна е приказката, че за министри винаги ще се намерят желаещи, но НФСБ със загриженост поставя въпроса за кадровия потенциал на управлението. Оставките на доказани професионалисти не могат да бъдат противоотрова за всяко инсценирано недоволство, клевети и компромати, раздухвани от желаещи провала на коалиционното правителство медии.\n\r\nДържавното управление неизбежно носи негативи и вземането на бързи популистски пожарогасящи решения е мехлем само за онези десетина процента, не особено интелегентни и мразещи всичко, сънародници. Този модел на управление отблъсква както симпатизантите на управляващите партии, така и онези 40-50% негласуващи, за които е обидно профанизирането на политиката. Всички те имат очаквания, но не виждат сериозни промени.\n\r\nНие от НФСБ още веднъж подчертаваме, че тежките реформи трябва да бъдат проведени и отговорността за това трябва да бъде неизбежно понесена. Искаме да припомним на коалиционните ни партньори, че девизът на партията ни, приет и за девиз на коалицията, е БЪЛГАРИЯ НАД ВСИЧКО, а не РЕЙТИНГЪТ НАД ВСИЧКО!\n\r\nПолитическото споразумение между нас и партньорите ни не беше с цел да избутаме някак си европредседателството, да понаместим партийните централи в квотните министерства, да се правим, че не забелязваме ширещата се корупция, лобизъм и беззаконие.\n\r\nНФСБ ще гласува против оставките на Нанков, Радев и Московски. НИК на НФСБ ще изрази окончателната си позиция за коалиционните взаимоотношения с декларация на брифинг в централата на партията в София.\r\n", "date": "2018.09.02", "title": "НФСБ против оставките... И против едноличния стил управление"}
{"url": "https://www.dnes.bg/obshtestvo/2018/09/02/uchenicite-koito-postradaha-v-bolonia-se-pribraha.386741", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n \r\nДецата, пострадали при взрива в Болоня в началото на месец август, се прибраха в България, съобщи Bulgaria ON AIR.\r\nОбщо осем ученици от гимназия в Силистра се оказаха в близост до мощната експлозия на цистерна до летището на италианския град.\n\n\r\nДвама души загинаха, а десетки бяха ранени. Българчетата бяха приети в болница. \r\nМладежите бяха част от група от общо 20 единайсетокласници от гимназия в Силистра, които бяха на практически стаж в местна фирма в Италия.\r\nВъпреки инцидента нито едно от децата не пожела да се върне, преди да приключи стажа си.\r\n ", "date": "2018.09.02", "title": "Учениците, които пострадаха в Болоня, се прибраха"}
{"url": "https://www.dnes.bg/za-da-se-razbirame/2018/09/02/kak-sym-a-5-te-jenski-navika-koito-drazniat-myjete.386627", "text": "Въпроси за бившата, много въпроси по принцип, настроенията на предменструалния синдром, липса на желание за секс, защото ви боли главата, клюкарстване...Това са само част от навиците на всяка жена.\r\nВъпреки за дамите те да са напълно естествени, оказва се, за мъжете са изключително дразнещи. Кои други женски навици не понасят господата, вижте в следващите редове.\r\n\r\nМъжете обичат да глезят половинките си, особено когато са влюбени в началото на връзката им. Романтични вечери, кино, пътувания, малки изненади, да поемат инициативата при избор на ресторант и т.н. Но идва моментът, в който започва да им прави впечатление, когато жената до тях не може да вземе решение.\r\r\n                    \r\n                    Господата искат да чуят вашето мнение. Затова следващият път, когато ви попитат \"Къде искаш да вечеряме, почиваме...\", \"Какъв филм ти се гледа?\", не отговаряйте с: \"Не знам, ти реши!\".\r\n\r\nЗа мъжете или поне за повечето, е важно партньорката им да се грижи за външността си. Но, дамите лесно прекрачват една граница. Постоянното натякване, че са на диета, внимаването с домакинската работа, да не счупят маникюра, непрестанното задаване на въпроса: \"Дебела ли съм?\", мрънкането, че не са имали време да се гримират достатъчно добре и т.н. Всичко това започва натоварва господата.\r\n", "date": "2018.09.02", "title": "Как съм, а? 5-те женски навика, които дразнят мъжете"}
{"url": "https://www.dnes.bg/eu/2018/09/02/nacistkite-pozdravi-po-ulicite-sa-pozor-za-germaniia.386742", "text": "Германският министър на външните работи Хайко Маас заяви в интервю за вестник \"Билд\", че безредиците в Кемниц са шокиращи, а нацистките поздрави по улиците на германски градове са позор за Германия, предаде ТАСС.\n\r\n\"На срещата в четвъртък на министрите на външните работи във Виена моите европейски колеги доста често повдигаха тази тема\", заяви Маас.\n\n\n\r\nМинистърът каза, че \"както жестокото убийство (на 35-годишния германец), така и отвратителните нападения срещу случайни минувачи шокират\". \n\r\n\"Всички престъпници трябва да усетят строгостта на правовата държава\", заяви Маас.\r\n                    \r\n                    \r\n\"Това, което, разбира се, ясно давам да се разбере, е, че мнозинството от германските граждани смятат подобни нападения за неприемливи, те са отворени към света и толерантни\", добави той. \n\r\nМинистърът посочи, че \"когато става дума за ксенофобия, десен екстремизъм и расизъм, на Германия с основание се гледа особено критично\". \n\r\n\"Ако по нашите улици днес отново се показват нацистки поздрави, това е позор за страната ни\", заяви министърът. \n\r\nМаас призова германците \"да не извръщат поглед\", а \"да застанат с лице срещу неонацистите и антисемитите\".\r\n \r\n/БТА/\r\n ", "date": "2018.09.02", "title": "Нацистките поздрави по улиците са позор за Германия!"}
{"url": "https://www.dnes.bg/obshtestvo/2018/09/02/idva-esenta-cenite-na-hranite-trygnaha-leko-nagore.386729", "text": "Индексът на тържищните цени /ИТЦ/, който отразява цените на хранителните стоки на едро, се покачи тази седмица с 0,32 процента до 1,327 пункта, сочат данните на Държавната комисия по стоковите борси и тържищата /ДКСБТ/. \n\r\nТази година ИТЦ падна в средата на август до 1,311 пункта. Миналото лято ИТЦ се понижи до 1,309 пункта, преди да започне да се повишава, както обикновено става всяка есен. Базовото ниво на индекса - 1,000, е от 2005 година.\n\r\nДоматите от открити площи поскъпнаха тази седмица с 4,9 на сто и се продават по 1,07 лева за килограм. Градинските краставици поскъпват с 20,0 процента до 1,20 лева средно за килограм. \n\r\nКартофите поевтиняват с 14,9 на сто и се търгуват по 0,53 лева за килограм на едро. Цената на зелените чушки се качва с 10,9 на сто до 1,12 лева за килограм. Червените чушки поевтиняват с 8,6 на сто до 1,27 лева за килограм. Корнишоните се продават по 1,37 лв. /кг. Тиквичките поевтиняват с 5 на сто до 0,95 лева за килограм.\r\n                    \r\n                    \r\nЯбълките поевтиняват с 2,4 на сто и се продават по 1,20 лв./кг. Прасковите поевтиняват с 1,5 на сто до 1,35 лв./кг. Цената на дините се качва с 11,1 на сто до 0,50 лв. кг, а пъпешите се търгуват по 1,18 лв./кг. Гроздето поевтинява със 7,2 на сто до 1,42 лева за килограм.\n\r\nКравето сирене поскъпва с 2,5 процента и се търгува по 6,05 лв./кг; кашкавалът, тип \"Витоша\", се купува по 9,93 лв./кг, а олиото по 1,94 лева за литър. Каймата поевтинява с 0,2 на сто и се търгува по 4,57 лева за килограм. Пакетче краве масло от 125 грама се търгува за 2,26 лева. \n\r\nПилешкото замразено месо поскъпва с 2,6 на сто до 4,02 лева за килограм на едро.Захарта се търгува по 1,04 лв./кг, а брашното тип \"500\" поскъпва с 2,4 на сто и се продава по 0,84 лева. Яйцата се продават по 0,20 лева за брой на едро в края на седмицата.\r\n/БТА/\n\r\n ", "date": "2018.09.02", "title": "Идва есента: Цените на храните тръгнаха леко нагоре"}
{"url": "https://www.dnes.bg/snimka-na-denia/2018/09/02/slyncheva-i-topla-nedelia-zahladniava-idnata-sedmica.386728", "text": "Днес ще бъде слънчево. Ще духа слаб, в Дунавската равнина и Източна България - до умерен, изток-североизточен вятър. \n\r\nМаксимални температури: между 30 и 35 градуса, в София - около 30 градуса.\n\r\nНад Черноморието ще бъде слънчево с до умерен североизточен вятър. Максималните температури ще са между 28 и 31 градуса. Температурата на морската вода е 26-27 градуса. Вълнението на морето ще бъде 2-3 бала.\n\r\nНад планините също ще бъде слънчево, в следобедните часове - с незначителна . Ще духа умерен източен вятър. Максималната температура на височина 1200 метра ще е около 24 градуса, на 2000 метра - около 17.\r\nВ началото на следващата седмица ще се задържи предимно слънчево и все още с високи температури. Ще се усили вятърът от изток-североизток. В понеделник над западните райони ще се развие купесто-дъждовна облачност и по-късно през деня на отделни места ще превали и прегърми. \n\r\nОт вторник със северозападен вятър ще захладнее и в сряда дневните температури ще остават под 30 градуса, в отделни райони и под 25. Главно в Западна и Централна България ще има валежи от дъжд, след обяд придружени с гръмотевици, сочи прогнозата на НИМХ при БАН.\r\n ", "date": "2018.09.02", "title": "Слънчева и топла неделя, захладнява идната седмица"}
{"url": "https://www.dnes.bg/football/2018/09/02/levski-drypna-na-cska-sled-uspeh-nad-beroe.386734", "text": "Левски победи Берое Стара Загора с 1:0 в двубой от 7-ия кръг на Първа лига, игран на стадион \"Георги Аспарухов\".\r\nФутболистите на треньора Славиша Стоянович отново показаха желание за триумф още от първата минута и заслужено стигнаха до него благодарение на Антони Белмонт, който отбеляза единственото попадение в мача. Това е и първи гол за французина в професионалната му кариера.\r\nТака Левски дръпна на върха в класирането с актив от 19 точки, с 3 повече от отбора ЦСКА, който снощи завърши наравно с Ботев Пловдив. Берое пък e трети с 12 пункта.\r\n ", "date": "2018.09.02", "title": "Левски дръпна на ЦСКА след успех над Берое "}
{"url": "https://www.dnes.bg/notifikacii/2018/09/02/hiliadi-v-kishinev-za-obediniavane-na-moldova-i-rumyniia.386731", "text": "Няколко хиляди души се събраха в молдовската столица Кишинев, за да призоват за обединяване на страната с Румъния. Те носеха молдовски и румънски знамена, които са почти еднакви, и скандираха: \"Единство!\", \"Бесарабия е румънска земя!\", използвайки старото име на Молдова, предаде Асошиейтед прес.\r\nДемонстрантите приветстваха с аплодисменти няколкото десетки румънци, които се включиха в митинга, след като извървяха 1300 километра, участвайки в акция, наречена Похода на столетието (или Похода на обединението), тръгнал от Румъния на 1 юли. \r\nТази седмица в продължение на няколко дни на участниците в похода не бе позволено да влязат в Молдова, защото граничарите каза, че те са заплаха за обществения ред, пише БТА. \r\n ", "date": "2018.09.02", "title": "Хиляди в Кишинев за обединяване на Молдова и Румъния"}
{"url": "https://www.dnes.bg/eu/2018/09/02/stotici-arestuvani-pri-protestite-v-kemnic.386732", "text": "Германските органи на реда задържаха най-малко 300 души по време на вчерашните протести в град Кемниц, предаде ТАСС, цитирайки сайта на местната полиция.\n\r\n\"Полицията задържа около 300 души\", се казва на сайта. \"Те изглежда се опитваха да се внедрят в група поддръжници на партията \"Алтернатива за Германия\". Полицията предотврати сблъсъка между различни групи\", се добавя в изявлението. По време на протестите имаше множество сблъсъци с полицията.\n\r\nПолицията съобщи и нови данни за броя на участниците в двата протеста в града, които се оценяват на около 9500. По-рано беше съобщено за общ брой от около 8000 участници.\n\n\n\r\r\n                    \r\n                    Най-малко 9 души са пострадали при протестите, съобщава ДПА. Отбелязани са най-малко 25 престъпления, включително унищожаване на собственост, телесни повреди, съпротива при арест и използване на знаци на забранени организации.\n\r\nОсвен протестите в Кемниц беше извършено и нападение срещу 20-годишен афганистанец, който е леко ранен. Според полицията нападателите са четирима неизвестни със скрити лица.\n\r\nСлед приключването на митинга на крайнодесните организации, много протестиращи от двете страни отказаха да напуснат района. Полицията засили присъствието си в района и докара водни оръдия, с падането на нощта. Общо в града бяха разположени 1800 полицаи, пише БТА.\n\r\nПротестите в града започнаха след убийство на германец, заподозрени за което са сириец и иракчанин.\n\r\n ", "date": "2018.09.02", "title": "Стотици арестувани при протестите в Кемниц"}
{"url": "https://www.dnes.bg/notifikacii/2018/09/02/neshka-robeva-spira-s-hudojestvenata-gimnastika.386730", "text": "Легендарната българска треньорка Нешка Робева е подала оставка като старши треньор на ансамбъла на Германия по художествена гимнастика поради здравословни причини, съобщи самата тя в профила си във Facebook.\n\r\n\"Честно казано, радвам се, че най-после болничните ми свършиха и ще мога да бъда по-често с вас, макар и във Facebook. Преди месец и половина успоредно с болничния лист, подадох и оставката си като треньор на германския национален отбор ансамбъл“, пише Робева. \n\r\n„Направих го по няколко причини. На първо място, защото здравето ми се влоши и лекарите препоръчаха да избягвам всякакви вълнения. На второ, след като нямаше да мога да работя, мисля, че морално беше да освободя поста, за да могат да наемат друг треньор. И на трето, защото мисля, че им дадох всичко, което бях в състояние да дам, а те, убедена съм, са поели толкова, колкото са били способни да поемат“, обяснява треньорката.\r\n„Съобщавам ви всичко това, за да избегна всякакви спекулации по въпроса. На тези, които проявяват по-силно любопитство, каква е диагнозата и с какво е свързана, няма да крия и откровено ще заявя - със старостта. Забравих - и със стреса. Може би. . . \", написа Робева в социалната мрежа.\r\n ", "date": "2018.09.02", "title": "Нешка Робева спира с художествената гимнастика"}
{"url": "https://www.dnes.bg/televizia/2018/09/02/vyv-familno-za-svobodata-na-makedoniia.386654", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тази неделя в семейното предаване на телевизия Bulgaria ON AIR \"Фамилно\" гостува внукът на деецът на ВМРО Симеон Евтимов, който носи името на своя дядо.\r\nСимеон Евтимов е български революционер и журналист, деец на Вътрешната македонска революционна организация.\n\r\nТой остава сирак много малък, разказва неговият потомък, но явно още тогава е бил умно момче, понеже общината го изпраща на нейна издръжка да учи в Солун.\n\r\nПрез 1927 г. става редактор на вестник \"Маседоан\", орган на ЦК и Задграничното представителство на ВМРО, издаван в Женева на френски език.\r\r\n                    \r\n                    \"Дядо ми е знаел 12 езика, което е уникално, френският му е бил като роден\", споделя неговият внук. Симеон Евтимов е имал контакти с различни общественици и политици от Европа, бил е в кореспонденция с Ромен Ролан, познавал се е с хърватският политик Анте Павелич.\n\r\nНе случайно са го наричали \"външният министър\" на ВМРО. Ранен е на 28 декември 1932 г. на площад \"Батенберг\" и умира на 31 декември.\r\nУбийството му е едно от последните и най-големи покушения при затихващите братоубийствени борби между протогеровистите и михайловистите във ВМРО.\r\n\"Фамилно\" започва в 10:20 ч. по телевизия Bulgaria ON AIR.", "date": "2018.09.02", "title": "Във \"Фамилно\": За свободата на Македония "}
{"url": "https://www.dnes.bg/notifikacii/2018/09/02/tejka-katastrofa-krai-strumiani-zatvori-pytia-za-gyrciia.386738", "text": "Тежка катастрофа затвори главен път Е-79 от Струмяни към Сандански. Ударили са се микробус и лека кола.\r\nИма заклещени хора в двата автомобила - има пострадали, но няма жертви, предаде.\r\nПътят за Гърция беше затворен след изхода на Струмяни на юг и движението на леките автомобили беше организирано по обходен маршрут през селата Микрево, Струма, Драката и Вълково.\r\nТоварните камиони обаче изчакваха на място, образувала се беше километрична колона от тирове.\r\nПолицаи регулираха движението и насочваха шофьорите по обходния път. По него трафикът беше е много натоварен. И в двете посоки колите буквално пъплеха една след друга.\r\nОколо 10 часа движението по пътя беше възстановено.\r\nОт вчера движението по път Е-79 между Благоевград и Кулата е изключително натоварено. Освен на ГКПП „Кулата” вчера километрични опашки се образуваха и на „Маказа”. \r\n ", "date": "2018.09.02", "title": "Тежка катастрофа край Струмяни затвори пътя за Гърция "}
{"url": "https://www.dnes.bg/stranata/2018/09/02/zasileno-policeisko-prisystvie-po-pytishtata-kym-syrbiia.386735", "text": "Засилено е полицейското присъствие по пътищата, водещи към границата ни със Сърбия, съобщиха от пресцентъра на МВР. С оглед интензивния трафик на транзитно преминаващите през страната чужденци екипи ще бъдат разположени по автомагистралите „Марица“ и „Тракия“ и пътя София-Калотина.\n\r\n„Пътна полиция“ предприема допълнителни мерки заради засиления трафик на транзитно преминаващи чужди граждани от южната ни граница към западната. Поради тази причина засилено ще е присъствието на екипите по пътя от ГКПП „Капитан Андреево“, автомагистрала „Марица“, автомагистрала „Тракия“ и път I-9 (София-Калотина). \n\r\nОстава в сила и засиленото полицейско присъствие по основните пътища на страната, тъй като периодът съвпада с отпуските у нас и интензивното пътуване от и към Черноморието ни.\r\n                    \r\n                    \r\nИнтензивен е трафикът на ГКПП „Капитан Андреево“ и „Дунав мост“-Видин на изход за товарни автомобили, съобщиха от пресцентъра на ГД „Гранична полиция“. На българо-сръбската, българо-македонската и на българо-гръцката граница трафикът е нормален на всички гранични контролно-пропускателни пунктове.\n\r\nСъс заповед на Агенция „Пътна инфраструктура“  днес за времето от 16.00 до 20.00 часа се спират товарните автомобили, движещи се в посока Бургас-София. Подобно ограничение ще има и на автомагистрала „Марица“ за времето от 16.00 до 20.00 часа в посока Свиленград-автомагистрала „Тракия“. На автомагистрала „Струма“ движението на товарни автомобили ще е ограничено за времето от 10.00 до 14.00 часа в посока п. в. Даскалово-автомагистрала „Тракия“.\n\r\n ", "date": "2018.09.02", "title": "Засилено полицейско присъствие по пътищата към Сърбия"}
{"url": "https://www.dnes.bg/notifikacii/2018/09/02/mecho-puh-spondj-bob-i-spaidyrmen-zadyrjani-ot-mitnichari.386737", "text": "Над 105 000 детски парти артикула задържаха митнически служители от Митница Столична при проверка на товар, пристигащ от Китай. \n\r\nВ хода на митническата проверка между другата стока, която също е представлява парти артикули, митническите служители откриват 42 000 картонени чинийки с изображения на „Миньоните\", „Карс\", „Спайдърмен\", „Спондж Боб\", „Фрозен\" и „Маша и Мечокът\", както и картонени чашки „Фрозен\", покривки „Мики и Мини Маус\" и „Карс\", салфетки, картонени шапки, детски костюмчета и свещички за рожден ден със същите обозначения. \n\r\nВ изпълнение на разпоредбите на Регламент (ЕС) 608/2013 на ЕП стоките са задържани поради съмнение за нарушаване на права върху интелектуалната собственост. Съставен е  протокол за извършена митническа проверка, а притежателите на съответните търговски марки са уведомени за случая.\r\nМеждувременно над 2300 кутии цигари с български бандерол задържаха митнически служители на МП Калотина. На 27.08.2018 г. митническите инспектори и служители на Гранична полиция от ГКПП Калотина проверяват български лек автомобил, пътуващ към Италия. \n\r\nПетимата пътници заявили, че не пренасят нищо за деклариране, но впоследствие при митническата проверка в автомобила са намерени найлонови пликове, пълни с цигари от марките Marlboro, Victory и Dunhill с общо количество 2320 кутии (46 400 къса ), облепени с валиден български бандерол. \n\r\nТютюнените изделия са задържани, тъй като са в търговско количество, но не са декларирани пред митническите служители и за тях не е представен изискуемия по Закона за акцизите и данъчните складове опростен придружителен документ. Съставен е акт за установяване на административно нарушение.\r\n ", "date": "2018.09.02", "title": "Мечо Пух, Спондж Боб и Спайдърмен задържани от митничари"}
{"url": "https://www.dnes.bg/eu/2018/09/02/sin-na-kasapin-na-evreite-lipsata-na-kuraj-vodi-do-gazovite-kameri.386736", "text": "Ханс Франк е нацистки престъпник, прочул се с жестокостта си. Синът му Никлас се терзае от мисълта, че идеите на нацизма и до днес не са напълно умрели в Германия. „Германската демокрация е повърхностна“, твърди той.\n\r\nФамилното име е можело да предопредели и неговата съдба също като тази на някои  негови роднини: един от братята му станал алкохолик, а една от сестрите му се самоубила. И двамата не можели да живеят с петното, което името на баща им - Ханс Франк, им завещал. На Нюрнбергския процес той е съден като военнопрестъпник и е екзекутиран през 1946 година. Преди това е Франк е бил главен губернатор на окупираната от нацистите Полша, пише .\r\n                    \r\n                    \r\nНо Никлас Франк не се пречупва. Нито пък крие произхода си, макар че лесно е можел да го стори. „Цялото това мълчание в Германия все повече ми лазеше по нервите и вече не можех да издържам\", казва днес журналистът и публицист.\n\r\n\n\r\nПрез 1987 г. Никлас Франк издава книга, в която става дума за баща му и за неговите престъпления. Озаглавява я \"Разплата с бащата\" и в нея излага всичко, което е знаел за него. Там той определя баща си като \"високообразован човек, но също и като „отявлен престъпник\".\n\r\nБащата на Никлас Франк е известен като \"касапина от Полша\" или \"касапина на евреите от Краков\". На територията, за която той е отговарял, е имало четири лагера на смъртта за т.нар. \"окончателно решение на еврейския въпрос\", както нацистите цинично наричали Холокоста. Това са концентрационните лагери Белзек, Собибор, Треблинка и Майданек. \n\r\n\"Франк не управлява, той просто властва\", написал за него не без възхищение министърът на пропагандата Йозеф Гьобелс. Ханс Франк и жена му използвали своята почти неограничена власт и за лично обогатяване - за сметка на жертвите на Холокоста.\n\r\nОще от самото начало Ханс Франк се заема със задачата да унищожи научния и културен елит на Полша. Малко след нацистката окупация на страната е затворен университетът във Варшава, а този в Краков спира да приема полски студенти. Много от професорите са изпратени в концентрационните лагери, а една част от тях е избита.\n\r\nПрез октомври 1939 г. нацистът Ханс Франк пише, че целта му е да извлече всички възможни ползи от страната  - чрез \"безогледно унищожение и прехвърлянето на всички необходими за германската военна индустрия запаси, суровини, машини и производствени мощности, както и  работна ръка за нуждите на Райха\". \n\r\nФранк е бил убеден, че дейността на полската икономика трябва да бъде сведена до минимум - само колкото да поддържа живота на населението, а образователните институции, и най-вече техническите и висшите учебни заведения, да бъдат закрити.\n\r\nИ до днес Никлас Франк носи в себе си снимката на своя баща, увиснал на бесилото. Но го терзае чувството, че човеконенавистните идеи на баща му и идеологията на нацистите не са мъртви, а продължат да живеят в Германия.\n\r\nНиклас изпитва особено голям гняв от това, че до последно баща му не се е разкайвал за престъпленията си. \"Като главен губернатор на окупирана Полша той е бил законен представител и заместник на Хитлер, което означава, че е носел отговорност за всеки един убит. Но той така и никога не се разкая за това\", казва синът му днес.\n\r\nНиклас смята, че липсващата по онова време гражданска смелост е била основната причина за идването на нацистите на власт. Но също и днес той чувства недостатъчна гражданска смелост: \"Германците винаги сме били народ, готов да се подчинява на авторитети. А демокрацията и в момента е в опасност\", твърди Никлас Франк. \n\r\nПоради тази причина той се съмнява в демократичните способности на своите сънародници: \"Преди се доверихме на нацистите, а днес – днес вече сме демократи и уверено градим демокрацията, но всичко това не ни идва отвътре, а ни е разпоредено. Затова се съмнявам в самите нас.\"\n\r\nЗа Никлас Франк това е знак, че германската демокрация е само повърхностна, потвърждение за което той вижда и в отношението на германците към бежанците. \"Ние, германците най-добре знаем, докъде води липсата на гражданска смелост - до газовите камери. Трябваше да сме по-добре запознати с това, но се провалихме\", казва в заключение той.\n\r\n\r\n \r\n", "date": "2018.09.02", "title": "Син на \"касапин на евреите\": Липсата на кураж води до газовите камери!"}
{"url": "https://www.dnes.bg/eu/2018/09/02/mei-tvyrda-bez-kompromis-s-briuksel-za-brexit.386733", "text": "Британският премиер Тереза Мей заяви, че няма да прави компромис с Брюксел за Brexit-а в момент, когато британски медии съобщават, че съперници от собствената й партия се готвят да публикуват собствено предложение за по-рязко скъсване с ЕС, предаде Ройтерс.\n\r\nОстават по-малко от два месеца за договаряне на раздялата с ЕС след над 40 години в рамките на блока. Мей се опитва да накара собствената си партия и разделената страна да приеме нейният план за Brexit, който тя представя като полезен за бизнеса. ЕС приветства колебливо плана, изложен неотдавна на съвещание в правителствената резиденция Чекърс край Лондон, отбелязва Ройтерс.\n\n\n\r\r\n                    \r\n                    \"Няма да се боря за приемането на компромиси по предложението от Чекърс, които не са в наш национален интерес\", обещава Мей в статия във в. \"Сънди телеграф\". \"Идните месеци ще бъдат от критично значение за бъдещето на нашата страна и съм наясно със задачата си\", добавя тя.\n\r\nСпоред сегашния план Великобритания остава в зоната за свободна търговия с ЕС за земеделски и производствени стоки. Някои поддръжници на Brexit обаче казват, че това означава някои части на британската икономика да спазват правила, изработени в Брюксел. През юли двама министри напуснаха правителството й.\n\r\nСпоред статия във в. \"Сънди таймс\" водещи поддръжници на Brexit-а от Консервативната партия са готови да публикуват собствен план за Brexit преди годишната партийна конференция в края на септември. Това ще има за цел да засили натиска над Мей, която трябва да получи одобрение от парламента за евентуално споразумение с Брюксел, отбелязва Ройтерс, цитирана от БТА. \r\n ", "date": "2018.09.02", "title": "Мей твърда: Без компромис с Брюксел за Brexit!"}
{"url": "https://www.dnes.bg/notifikacii/2018/09/02/erdogan-niama-da-iskame-razreshenie-za-raketite-s-400.386739", "text": "Турският президент Реджеп Тайип Ердоган заяви, че страната му няма намерение да иска от когото и да е разрешение да купи от Русия зенитни ракетни системи С-400, предаде ТАСС. \r\nАгенцията цитира турския вестник \"Миллиет\", който съобщава за изказването на Ердоган на бизнес форум в Бишкек, столицата на Киргизстан.\n\n\r\n\"Сключихме с Русия споразумение за С-400 и това безпокои някои. Извинете, но няма да молим никого за разрешение\", цитира турският вестник думите на президента.\r\nНа 31 август Ердоган заяви, че Анкара се надява да получи С-400 в максимално кратки срокове.\r\nВашингтон предупреди Анкара, че ако купи от Русия тези ракетни комплекси, САЩ може откажат да й продадат изтребители F-35, пише БТА.\r\n ", "date": "2018.09.02", "title": "Ердоган: Няма да искаме разрешение за ракетите С-400!"}
{"url": "https://www.dnes.bg/notifikacii/2018/09/02/izverg-myj-prebi-do-smyrt-17-godini-po-mladata-si-jena.386740", "text": "Мъж е пребил до смърт жената, с която живеел на семейни начала. Драмата се е разиграла в петък във врачанското село Върбица, съобщиха от ОДМВР-Враца.\r\n31-годишната жена с инициали З.Т. от село Говедаре била откарана с линейка в центъра за спешна медицинска помощ, където издъхнала въпреки усилията на докторите. \r\nПри извършената аутопсия патоанатомите са установили, че смъртта е причинена от мозъчен кръвоизлив и тежка гръдна травма, които са нанесени при побой.\r\nРазследващите бързо стигнали до извършителя на боя – 48-годишният И. Илиев, с когото жена живеела на семейни начала. \r\nПобойникът е задържан с мярка за 72 часа с постановление на окръжната прокуратура във Враца. Очаква се когато тя изтече да му бъдат повдигнати и обвинения за причиняване на смърт, пише „Труд“.\r\n ", "date": "2018.09.02", "title": "Изверг! Мъж преби до смърт 17 години по-младата си жена"}
{"url": "https://www.dnes.bg/notifikacii/2018/09/02/razrabotiha-tablet-koito-se-naviva-na-rulo.386745", "text": "\r\n \r\n \r\nКанадски специалисти разработиха таблет, който се навива на руло и лесно може да бъде носен в джоба поради цилиндричната си форма, пише \"Мейл он сънди\".\n\r\nНовият продукт е с търговска марка \"MagicScroll\" /Вълшебен свитък/. Когато се развие, гъвкавият му екран се изправя. Дисплеят е с висока резолюция и размер от 7,5 инча.\n\r\nТаблетът може да се ползва и в навито състояние, като четенето става, като се върти около оста на цилиндричното тяло.\n\r\nПрототип беше конструиран от специалисти в канадския \"Куинс юнивърсити\" в град Кингстън, провинция Онтарио. Това е първият в света навиващ се таблет, който може да се ползва и с плосък дисплей при разгръщане.\r\nЦилиндричната форма на таблета е по-ергономична, когато се използва функцията й на телефон. Таблетът е снабден с два въртящи се кръга в двата края на цилиндричното тяло. С тяхна помощ информацията, изписана върху свитъка, може да се придвижва в две посоки - нагоре и надолу. \n\r\nЕкранът е с 2K резолюция и показва много ясни изображения на снимки и видео. \"MagicScroll\" е снабден с камера, която може да се управлява с жестове.\r\n/БТА/\r\n ", "date": "2018.09.02", "title": "Разработиха таблет, който се навива на руло"}
{"url": "https://www.dnes.bg/politika/2018/09/02/komunikaciiata-v-koaliciiata-buksuva-tova-e-problem.386748", "text": "\"Не съм притеснен за Обединени патриоти и управляващата коалиция с ГЕРБ. Всичко е въпрос на диалог и дебат“, каза вицепремиерът и министър на отбраната Красимир Каракачанов.\n\r\nСпоред него обаче „Валери Симеонов е прав за едно - комуникацията в коалицията буксува, а това е проблем. Не мисля обаче, че ще се стигне до сътресение\", каза Каракачанов, цитиран от .\n\r\nТой не е притеснен и за смяната на министри от неговата квота. \"Тези, които аз съм предложил, няма как да бъдат сменени, ако нямат провинения\", допълни вицепремиерът.\n\n\n\r\r\n                    \r\n                    Тримата министри, които след катастрофата край Своге подадоха оставки по искане на премиера, нямат вина за случилото се, смята Каракачанов. С уговорката, че премиерът има право на собствена кадрова политика по отношение на министрите от квотата на партия ГЕРБ, Каракачанов изрази мнение, че не е имало нужда от трите оставки.\n\r\nИ Каракачанов, и министърът на околната среда и водите Нено Димов заявиха, че са спокойни за местата си в правителството. \n\r\nКаракачанов допълни, че ако има забележки по отношение на кадрите на ВМРО, ще се обсъжда, но той не знаел за подобни настроения.\n\r\n\"Кой иска оставката на Нено Димов? Една тумба \"зелени\", които рекетират държавата от 20 години и пречат на развитието на туризма. Съжалявам много - да си гледат работата, няма да стане\", отсече вицепремиерът.\n\r\nКаракачанов нападна отново \"Зелените\", които пречат и спират проекти за развитието в Банско, Пирин и Рила планина. Припомни, че Швейцария е с най-много писти на глава от населението, а финансира проекти, с които спира развитието на ски туризма в България.\n\r\n\"Вместо да развиваме планински туризъм, а не само пияниците от цяла Европа да идват в Слънчев бряг, тази групичка \"зелени\" се изхранва от чужди фондове\", ядоса се Каракачанов.\r\n ", "date": "2018.09.02", "title": "Комуникацията в коалицията буксува, това е проблем!"}
{"url": "https://www.dnes.bg/notifikacii/2018/09/02/nad-40-zadyrjani-v-kitaiski-grad-sled-protest.386744", "text": "Четиридесет и шест души бяха задържани в китайския град Лейян, провинция Юнан, по време на съпроводена с насилие демонстрация заради проблеми в образователната система.\r\nСпоред разпространено днес съобщение на местната полиция, цитирано от Ройтерс, хората, недоволни от трудностите при записването на своите деца в държавните училища, демонстрирали пред шест училищни и правителствени сгради, като блокирали и улици. \r\nСлед като изразили гнева си пред кметството, демонстрантите се насочили към полицейски участък, където хвърляли бутилки, тухли и пиратки. \r\nСпоред съобщението 30 полицаи са получили наранявания; повредени са и полицейски автомобили.\r\nОрганите на реда твърдят, че от 46-те задържани само един е родител на дете в училищна възраст, пише БТА.\r\n ", "date": "2018.09.02", "title": "Над 40 задържани в китайски град след протест"}
{"url": "https://www.dnes.bg/stranata/2018/09/02/tri-sela-protestirat-zaradi-razbitiia-pyt-lom-vidin.386746", "text": "Жители на три села излязоха на протест заради лошото състояние на второкласния път от Лом за Видин. \r\nНедоволни преградиха шосето към 10 часа и спряха движението за два часа с надежда най-накрая да обърнат внимание и на техния път, предаде bTV.\r\nВ село Добри дол къщите са напукани от преминаващите през кратерите тежки камиони.\r\nВ края на миналата година е започнал ремонтът на осемкилометровата отсечка, за която е обявено, че се дават един милион лева, но внезапно е спрял.\r\nВместо мантинели на места са поставени предупредителни ленти.\r\n ", "date": "2018.09.02", "title": "Три села протестират заради разбития път Лом – Видин"}
{"url": "https://www.dnes.bg/usa/2018/09/02/dvama-izcheznali-pri-sblysyk-na-korabcheta-v-reka-kolorado.386747", "text": "Двама души изчезнаха безследно и най-малко 13 бяха ранени снощи в Калифорния, след като две увеселителни корабчета се сблъскаха челно в река Колорадо близо до границата с щата Аризона, предаде АП.\r\nОт противопожарната служба в окръг Сан Бернардино казаха, че силата на удара е била толкова голяма, че единият плавателен съд е потънал, а другият е получил големи повреди. Един от ранените е пострадал тежко и е бил транспортиран до болница в Лас Вегас.\r\nКатастрофата е станала в парк \"Моаби\", популярна дестинация за водни развлечения на около 467 км източно от Лос Анжелос.\r\n/БТА/\r\n ", "date": "2018.09.02", "title": "Двама изчезнали при сблъсък на корабчета в река Колорадо"}
