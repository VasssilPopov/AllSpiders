{"url": "https://www.dnes.bg/kino/2019/11/23/da-priemesh-neizbejnoto-v-oblacite-na-sils-mariia.429618", "text": "Със страховете си на актриса се изправя Жулиет Бинош в \"Облаците на Силс Мария\". Звездата участва като сценарист във филма на Оливие Асаяс и двамата заедно проследяват вълненията, които обхващат актьорите, осъзнавайки, че пътят им към славата може съвсем скоро да тръгне надолу.\r\nГероинята на Бинош – Мария Ендърс е поканена да участва в нова постановка на добре известна пиеса \"Змията на Малоя\" от Вилхем Мелхиор.\r\nПреди времесъщата постановка й носи слава, но докато тогава е играла пленителната и млада Зигрид, сега й е предложена ролята на зрялата Елена.\r\nЕндърс репетира в Силс Мария – местност в Алпите със своята асистентка Валентина (Кристен Стюарт). \r\nПокрай взаимоотношенията на двете ще усетим равносметката на героинята за случващото се. Възможно ли е актриса, изживяла времето на славата, да преглътне егото си и да приеме поколението, което ще я наследи, разследва Асаяс.\r\n                    \n                    \n                \n                \n                \n                Режисьорът ни доближава до емоциите, които пренареждат приоритетите на главната героиня.  Процесът  на приемане на неизбежното влияе и на нейната спътница.\n\r\nВ \"Облаците на Силс Мария\" Бинош влиза в поредното си ярко превъплъщение, изигравайки емоции, които едва ли са й чужди.\r\nВ ролите ще видим още  Клоуи Грейс Морец, Джони Флин и др. Гледайте \"Облаците на Силс Мария\" на 23 ноември от 22.30 часа по телевизия.\r\n ", "date": "2019.11.23", "title": "Да приемеш неизбежното в \"Облаците на Силс Мария\" "}
{"url": "https://www.dnes.bg/notifikacii/2019/11/23/voennoto-prisystvie-na-sasht-v-iaponiia-bezpokoi-moskva.430592", "text": "Американското военно присъствие в Япония пречи на сближаването между Токио и Москва и поражда безпокойство в Русия в сферата на сигурността. Това каза днес руският външен министър Сергей Лавров в японския град Нагоя, предаде Франс прес.\r\n\"Американското военно присъствие, разбира се, е проблем по пътя към еволюция в качеството на руско-японските отношения. Изразихме пред нашите японски колеги всички конкретни безпокойства на Руската федерация в сферата на сигурността във връзка с присъствието, развитието и постоянното засилване на военно-политическия съюз между Япония и САЩ. Японските ни колеги обещаха да реагират на тревогите ни. Ще очакваме техния отговор и ще продължим обсъжданията\", заяви Лавров на пресконференция след срещата на външните министри на държавите от Г-20.\r\n                \n                \n                Русия и Япония редовно обсъждат как да стигнат до подписване на мирен договор след края на Втората световна война. Трудностите в процеса се дължат на спора за принадлежността на четири острова от Курилския архипелаг. Токио смята островите, анексирани от Съветския съюз през 1945 г., за своя територия.\r\nПрез ноември миналата година руският президент Владимир Путин и японският премиер Шиндзо Абе постигнаха съгласие в Сингапур да ускорят преговорите на базата на декларацията от 1956 г.\r\n\"Когато се обсъждаше декларацията от 1956 г., Съветският съюз вече бе казал, че тази декларация не може да бъде докрай приложена, освен в контекста на прекратяването на американското присъствие в Япония\", изтъкна Лавров.\r\nДекларацията от 1956 г., която е документът, позволил възстановяване на дипломатическите отношения между Япония и Съветския съюз, предвижда връщане на четирите острова на Япония, но само след подписването на мирен договор. Този текст бе анулиран от Съветския съюз през 1960 г. след подписването на договор за сътрудничество между Токио и Вашингтон. (БТА)", "date": "2019.11.23", "title": "Военното присъствие на САЩ в Япония безпокои Москва"}
{"url": "https://www.dnes.bg/health/2019/11/23/priznaci-che-e-vreme-da-namalite-prerabotenite-hrani.430527", "text": "Метаболитен синдром, остеопороза, проблеми с бъбреците, депресия, диабет тип 2... Това са само част от признаците, подсказващи, че тялото ви не желае повече да го захранвате с преработени храни. Под такива храни се разбират всички, които са променени по някакъв начин от първоначалния им вид, като сладкиши, пакетирани лакомства, тестени изделия, колбаси и други.\r\nКолко често консумирате от тях? В следващите редове споделяме още няколко признака, че е време да намалите до минимум консумацията на преработени храни.\r\nПостоянна жажда – преработените и пакетирани храни съдържат голямо количество сол, а всяко тяло обработва по различен начин натрия.\r\nПодуване на корема и образуване на газове – тук отново „виновна“ е солта, заради която тялото ни задържа излишни течности, което води до подуване. Освен това преработените храни могат да предизвикат и образуване на газове.\r\n                    \n                    \n                \n                \n                \n                Чести главоболия – редовната консумация на чипсове, колбаси и други, не само, че е причина за задържането на излишни течности, но и за дехидратацията. Дори и да пиете повече вода, заради натрия в храните е възможно да бъдете дехидратирани, защото някои специфични клетки не получават достатъчно вода. Всичко това нарушава и функцията на кръвоносните съдове, което може да доведе до главоболие.\r\nУмора и липса на концентрация – усещаме ги скоро, след като сме хапнали любимия бургер, тестена закуска, вафла. Консумирайки ги, нивата на кръвната захар рязко се повишават, но с тях и нивата на инсулина, който помагат за нейния контрол. След това нивата на захарта спадат, а с това намаляват и нашите енергийни нива.\r\n", "date": "2019.11.23", "title": "Признаци, че е време да намалите преработените храни"}
{"url": "https://www.dnes.bg/notifikacii/2019/11/23/cska-s-klasicheska-pobeda-nad-botev-vraca.430594", "text": "ЦСКА постигна лесна победа с 3:0 на стадион \"Христо Ботев\" във Враца и така вгорчи повторния дебют на Антони Здравков начело на местния Ботев.\r\n\r\nДвата отбора се срещнаха в мач от 17-ия кръг на efbet Лига, а след него \"червените\" са 4-и в класирането с актив от 34 точки и са само на точка зад Левски, който има мач по-малко.\r\n\r\nОсвен това отборът постигна и четвъртата си поредна шампионатна победа, като в тези четири срещи няма допуснато попадение.\r\n\r\nГълъбов откри резултата още в 7-ата минута, а в 18-ата Тиаго Родригес удвои. В 92-ата минута отново Тиаго се разписа и оформи крайния резултат.\r\n\r\n\r\n ", "date": "2019.11.23", "title": "ЦСКА с класическа победа над Ботев Враца"}
{"url": "https://www.dnes.bg/index/2019/11/23/putin-poiska-edinna-rusiia-da-se-obyrne-kym-problemite-na-horata.430595", "text": "Руският президент Владимир Путин призова днес управляващата партия \"Единна Русия\" да поеме отговорностите си и да обърне внимание на проблемите на хората, за да си върне силните изборни резултати, предаде Франс прес.\r\nПутин каза това на днешния конгрес на партията в Москва в присъствието на две хиляди делегати, сред които губернатори, депутати, сенатори и премиера Дмитрий Медведев.\r\nРуският президент призова партийните членове сами да търсят решения на належащите въпроси, без да чакат знак от Кремъл. \"Опитвайте се сами да решавате проблемите\", заяви той, обръщайки внимание в речта си на предизвикателства като болници и училища, които са в лошо състояние.\r\n                \n                \n                Обществената подкрепа за \"Единна Русия\" намаля заради икономическата стагнация и непопулярната пенсионна реформа, отбелязва Франс прес.\r\nВладимир Путин подчерта колко важни за бъдещето на партията са парламентарни избори, насрочени през 2021 година, и насърчи членовете й да се съсредоточат върху \"постигането на осезаеми резултати по всички национални проекти, за да почувстват хората положителните промени в живота си\", отбелязват Франс прес и ТАСС.\r\n\"Единна Русия\" никога не се е бояла от отговорността и трудните решения, необходими на страната. \"Единна Русия\" е най-голямата и водещата политическа партия в страната и тя получи този статус, защото винаги на първо място е поставяла защитата на интересите на гражданите и интересите на нашата родина. Статусът на управляваща партия, на партия на властта, се състои не в това да властваш, а да чуваш народа и да му служиш. Смисълът на това служене е бъдещето на нашите граждани, на нашите деца, които вече са се родили и които ще се раждат в руските семейства\", изтъкна Путин.\r\nПремиерът Дмитрий Медведев в обръщението си към делегатите заяви, че партийните членове, които планират да се явяват на избори като независими кандидати, е по-добре да напуснат партията.\r\nСпоред Медведев кандидатите на \"Единна Русия\" трябва да се гордеят с политическата си принадлежност и че ако някой се срамува, че е неин член, то по-добре да освободи мястото си за хората, които вярват в бъдещето на партията и които са готови да работят в нея. (БТА)", "date": "2019.11.23", "title": "Путин поиска \"Единна Русия\" да се обърне към проблемите на хората"}
{"url": "https://www.dnes.bg/index/2019/11/23/praznicite-idat-s-po-visoki-ceni-bansko-sravnimo-s-dubai.430596", "text": "Коледа и Нова година наближават, а с тях се засилва и предпразничното ни настроение и желанието да организираме своите почивки. А тази година те няма да ни излязат никак евтино.\n\r\nС 11% по-скъпи са новогодишните пакети спрямо миналата година, съобщи bTV. Тази зима най-скъпият пакет за посрещане на Нова година у нас е в Банско - 1500 лева на човек.\r\nПроверка на офертите показва, че новогодишен пакет в Дубай струва около 2000 лева - малко повече от този в Банско.\n\r\n\"Ветрилото на цените у нас е много широко\", заяви Румен Драганов от  Института за анализ и оценка на туризма. Според него Дубай и Банско са  напълно съпоставими като дестинации.\r\nНай-предпочитаните услуги за зимна ваканция остават спа, зимни спортове, културен и кулинарен туризъм. За спа почивка избираме Велинград, Хисаря, Сандански, Девин и Белчин баня.\r\n                \n                \n                А любителите на зимните спортове по време на ваканция залагат на Банско, Пампорово, Боровец, Добринище, Витоша, Чепаларе, Мальовица. \n\r\nМного българи ще прекарат празниците в чужбина. Резервациите най-често са в Турция, Македония, Сърбия и Албания, Гърция, Румъния. А от европейските столици – тези на Италия, Австрия, Унгария, Чехия, Германия, Испания. Някои предпочитат по-екзотични дестинации като Дубай, Индия и Лапландия.\r\nЩо се отнася до качеството на туристическата услуга, то оплакванията са само от 10% от почивалите у нас туристи, което е добър знак. Основното недоволство на почиващите възниква, когато не получат услуга, която са платили или не съответства на обещаното.\n\r\nМакар 10% нарушения да изглеждат малко, всяко едно е сериозно, отбелязва председателят на Комисията за защита на потребителите Димитър Маргаритов. Определено, когато се предлага нещо, то трябва да бъде предоставено, защото в противен случай е нелоялна практика, каза Маргаритов.\n\r\n ", "date": "2019.11.23", "title": "Празниците идат... с по-високи цени. Банско сравнимо с Дубай!"}
{"url": "https://www.dnes.bg/business/2019/11/23/nap-smetna-miliardi-zagubi-ot-manipuliran-softuer.430597", "text": "Милиарди са загубите за бюджета през последните 10 години от манипулиране на софтуера за управление на продажбите в търговските обекти.\r\nТова обяви говорителят на Националната агенция за приходите Росен Бъчваров във Варна. Експерти на НАП разясняват на производители и ползватели на софтуери привеждането на дейността на търговците в съответствие с новата наредба за касовите апарати, предаде БНР.\r\n\r\n\"Проблемът е, че софтуерът е използван както за улеснение на бизнеса, така и за неплащане на данъци. Това води до средногодишни загуби от порядъка на 300 млн. лв. в продължение на 10 години, което в общи линии е една сума от три милиарда за последните 10 години, която всъщност не е била получена от българското общество\", коментира той.\r\n\"Това, което НАП казва, е: време е софтуерът да спре да може да прави подобни манипулации и идеята е с възможно най-малка адмистративна намеса това да се случи\", допълни Бъчваров.", "date": "2019.11.23", "title": "НАП сметна: Милиарди загуби от манипулиран софтуер"}
{"url": "https://www.dnes.bg/index/2019/11/23/otkritite-drevnoegipetski-mumii-lyvcheta-krokodili.430593", "text": "Египетското министерство по въпросите на паметниците на културата оповести подробности за откритите наскоро мумии на животни, предаде Асошиейтед прес.\r\nОт министерството уточниха, че става въпрос за мумии на две лъвчета, както и на няколко крокодила, птици и котки.\r\nМумиите бяха открити при разкопки на обект, където е имало голям некропол в древността. Обектът се намира край прочутата Стъпаловидна пирамида в Сакара, южно от Кайро.\r\nАрхеолозите често са натъкват на мумифицирани котки, но мумифицираните лъвове са рядкост.\r\nЕксперти поясниха, че въпросните мумии датират от късния период на древния Египет (664 - 332 г. пр. Христа). (БТА)", "date": "2019.11.23", "title": "Откритите древноегипетски мумии - лъвчета, крокодили..."}
{"url": "https://www.dnes.bg/notifikacii/2019/11/23/grycka-hitrost-kak-da-zaobikolish-zabranata-za-pushene.430598", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Грък измисли хитър начин как да заобиколи строгите забрани за пушене в страната. Този жител на село Родoполи, на броени километри от Кулата, пуши в заведението, но оказва се - не съвсем. \r\n\r\nНа видеото се вижда как мъжът използва сламка, през която изкарва тютюневия дим навън. Във вторник бяха гласувани нови още по-сериозни глоби за пушене в частни и обществени затворени места, предаде .\r\n\r\nНе се съобщава дали му е наложена глоба, която варира между 50 и 500 евро, както и на собственика на заведението, която може да бъде от 500 до 10 хиляди евро. \r\n\r\nОколо 40% от гърците са пушачи, а в над 70 на сто от заведенията се нарушава забраната за тютюнопушене.", "date": "2019.11.23", "title": "Гръцка хитрост: Как да заобиколиш забраната за пушене?"}
{"url": "https://www.dnes.bg/mish-mash/2019/11/23/viena-zavladiana-ot-koleda-useshtaneto-za-praznik-e-navsiakyde.430599", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Виена вече живее в коледния дух. Улиците са украсени, а усещането за предстоящия празник е навсякъде. Снощи беше открит и прочутият коледен базар в австрийската столица, предаде .\r\n\r\nТази година се очаква оборотът да достигне 390 милиона евро. \r\n\r\nДве трети от тези средства ще бъдат похарчени за храна и напитки, а останалите - за сувенири. Само във Виена има повече от 1000 коледни базара, а само този пред кметството ще бъде посетен от около 3,3 милиона души.\r\n\r\nКоледните базари във Виена традиционно привличат и много туристи.", "date": "2019.11.23", "title": "Виена завладяна от Коледа! Усещането за празник е навсякъде"}
{"url": "https://www.dnes.bg/notifikacii/2019/11/23/hiliadi-kazaha-ne-na-nasilieto-nad-jeni-vyv-franciia.430600", "text": "Хиляди демонстранти днес излязоха по улиците на Франция, за да кажат \"не\" на сексисткото и сексуалното насилие срещу жени и убийствата на жени, предаде Франс прес.\r\nСлучаите на 116 жени, убити от началото на годината, предизвикаха безпрецедентна вълна на негодувание в цялата страна.\r\nОсвен в Париж, в още 30 града на Франция днес бяха организирани протестни акции срещу насилието над жените.\r\nОт началото на годината най-малко 116 жени са били убити от партньорите си - настоящи или бивши, сочи проучване на АФП. \r\nЗа цялата 2018 година броят на жените, станали жертви на насилие, е 121, според вътрешното министерство.\r\nВсяка година 213 000 пълнолетни жени стават жертва на физическо и/или сексуално насилие от техни настоящи или бивши партньори, а това е близо 1 процент от жените на възраст от 18 до 75 години, сочат официални данни.\r\nВ понеделник се очаква правителството на Франция да обяви близо 40 мерки за справяне с този остър социален проблем. (БТА)", "date": "2019.11.23", "title": "Хиляди казаха \"не\" на насилието над жени във Франция"}
{"url": "https://www.dnes.bg/obshtestvo/2019/11/23/da-za-jivot-14-semeistva-napraviha-trudniia-no-istinski-izbor.430601", "text": "Статуетка звезда и благодарствено писмо на 14 семейства, които  през годината са взели решение да дарят органите на свои близки, бяха връчени на специална церемония.  Наградени бяха и медицинските специалисти и координаторите по донорство.\n\n\r\n\"Донорството не е само хуманна кауза. Това е свещено дело, което дава живот на хората\", каза министърът на здравеопазването Кирил Ананиев по време на церемонията за връчването на първите годишни отличия за донорство и трансплантации в България. Тя се състоя в Народния театър \"Иван Вазов\".\r\nЦелта на събитието е всяка година да бъдат почитани всички донори на органи и техните семейства, както и да бъдат отличени лекарите координатори по донорство и лекарите, които извършват трансплантациите.\r\n                    \n                    \n                \n                \n                \n                Инициативата е част от Националната кампания на Министерството на здравеопазването \"Да! За живот\" в подкрепа на донорството.\r\nМинистър Ананиев благодари на близките и роднините, дали съгласие за донорство. \"Те имат голямо сърце и знаят каква е цената на живота\", каза Ананиев.\r\n\"Аз съм убеден, че тези отличия ще станат ежегодни\", каза министърът. Той бе категоричен, че зад каузата на кампанията \"Да! За живот\" ще застане почти цялото българско общество.\r\n\"Нашата кампания надхвърли очакванията, българските граждани станаха съпричастни. Непрекъснато влизат във фейсбук страницата на кампанията, задават въпроси\", посочи Ананиев. Той отбеляза, че донорските карти \"Да! За живот\" се намират навсякъде в областните градове и в общините в страната. С картата се дава възможност приживе да се изрази съгласие за донорство.\r\nПо време на церемонията бе обявено, че към момента 1161 български граждани имат надеждата да водят нормален живот - всичките те очакват втори шанс, който е възможен единствено чрез трансплантацията на орган.\r\nОт 28 държави в ЕС, страната ни заема 28-мо място по брой на трансплантациите, бе припомнено на връчването на наградите. Зад кампанията застанаха законодателната и изпълнителната власт, болници и пациентски организации.", "date": "2019.11.23", "title": "\"Да! За живот\"! 14 семейства направиха трудния, но истински избор"}
{"url": "https://www.dnes.bg/zvezdi/2019/11/23/kak-harchat-parite-si-decata-na-ruskite-oligarsi-1-chast.430535", "text": "Винаги е било интересно в каква посока върви животът на наследниците на най-богатите хора. В няколко поредни части ще ви представим интересни факти за децата на руските олигарси, осветлени от WDay.ru.\r\n\r\nРоман Абрамович е може би най-известният руски олигарх и многодетен татко. Той има седем деца – 27-годишната Анна, 26-годишния Аркадий, 24-годишната София, 18-годишната Арина и 16-годишния Иля от бившата му съпруга Ирина, както и 10-годишния Аарон Александър и 6-годишната Лия от втората му съпруга Дария Жукова, също вече в графа „бивши“.\r\nОсновният наследник на империята „Абрамович“ е Аркадий. Той започва да се разпорежда с част от активите на баща си в доста млада възраст. От 19-годишен той е собственик на инвестиционната кампания ARACapitalLimited, кръстена по инициалите на Роман Аркадиевич Абрамович и има собственост в ZoltavResourcesInc. Известно е, че той сключва големи сделки, а доходите му нарастват всяка година. Според списание „Форбс“ през април 2015 г. Аркадий притежава 39,62% дял в ZoltavResourcesInc., а капитализацията на компанията по това време възлиза на повече от 98 милиона долара.\r\n                    \n                    \n                \n                \n                \n                \r\nТя е най-голямото дете на Роман Абрамович, но тя определено не върви по стъпките на баща си. По-скоро трупа имидж на светска лъвица и често е в центъра на партитата, заобиколена от различни мъже. Самата тя казва, че това са само приятели.\r\nАнна няма постоянно гадже, но личният ѝ живот е много бурен. Първата ѝ връзка става известна, когато тя е на 19 години, но тя не продължава дълго. Тя си е извоювала признанието за най-желана булка, но кой ще бъде щастливецът засега не е ясно.\r\n", "date": "2019.11.23", "title": "Как харчат парите си децата на руските олигарси? (1 част)"}
{"url": "https://www.dnes.bg/index/2019/11/23/eko-gradovete-tehnologiite-syshtestvuvat-no-izpolzvat-li-se.430500", "text": "Високотехнологичните решения за превръщането на градовете в по-екологично чисти места вече съществуват - от местните мрежи на чиста енергия до центрове за електрически транспорт и т.нар. умни сгради. Достатъчно бързото им разпространение и прилагане, за да се намалят климатичните промени, обаче е предизвикателство, коментират представители на градските власти и бизнеса.\r\nУсилията да се намалят парниковите газове, като се премине към по-чиста енергия и транспорт, и като се използват по-ефективно природните ресурси, няма да дадат резултат, ако в тях не се включат гражданите, казаха тази седмица експерти на международна конференция за \"умните градове\" в Барселона.\n\r\nМисля, че е много важно да включим хората и да им дадем шанса, възможността наистина да направят нещо, каза Ана Шиндлер, директор на градското развитие на швейцарския град Цюрих.\n                \n                \n                \r\nГрадът, който е банков център, цели да използва технологии, за да решава \"реални проблеми за реални хора\" по начин, който подобрява качеството им на живот, а същевременно се бори срещу климатичните промени, допълни тя.\n\r\nОт около десетилетие Цюрих работи по една местна инициатива за създаване на \"2000-ватово общество\", в което хората използват само толкова енергия, колкото би било устойчиво да потребява всеки човек на планетата.\n\r\nЗа да се постигне тази цел, в Швейцария се налага намаляване на използването на енергия с две трети и покриване на поне 75 % от енергийните нужди от възобновяеми източници, така че всеки човек да отделя само един тон парникови газове годишно.\n\r\nЦюрих се стреми да постигне тази цел до 2050 година чрез мерки като създаването на онлайн платформа, която показва на потребителите как да получават местна чиста енергия и на каква цена, каза Шиндлер.\n\r\n\"В град, в който много хора наемат, а не притежават собствени жилища, те могат да купят квадратни метри слънчеви панели, които да бъдат инсталирани на покривите на обществените сгради и така да бъде подкрепен преходът на градското енергийно предлагане към възобновяеми източници\", обяснява тя.\n\r\nВъв френския промишлен център Лион властите искат за използват отворени данни, за да помогнат на хората да правят информиран \"зелен\" избор - например да им се дава информация дали покривите им са подходящи за слънчеви панели, каза Карин Догнин-Зоце, вицепрезидент на инициативата за умните градове.\n\r\nС увеличението на населението градските власти се опитват да намалят половинмилионния поток от коли, движещ се всеки ден в Лион, както и да премоделират индустриалните му зони в по-малки единици, използващи възобновяема енергия, допълва тя.\n\r\nЗа да се постигнат тези големи цели, \"трябва да се простим с идеята, че от едната страна са политиците, бизнесът е от друга, а от трета - гражданите\", казва тя.\n\r\n\"Има прекалено много разделение и дебати, които пречат на реалните действия\", отбелязва тя, призовавайки за по-добро сътрудничество, за да се постигнат правилните решения заедно и \"работата да бъде свършена\".\n\r\nЖителите на градовете \"се тревожат\" за климатичните промени и трябва да им бъдат предложени \"постижими\" решения, които правят живота им по-лесен, казва още тя.\n\r\nТова може да включва неща като създаването на условия за по-лесно каране на колелета за удоволствие, допълни тя.\n\r\nСпечелването на подкрепа за големи промени в домовете, работните места и обществените пространства обаче може да се окаже не толкова лесно, особено сред групите с ниски доходи, отбелязват правителствени представители.\n\r\n\n\r\nВ германския град Кьолн финансираният с европейски средства проект УGrowSmarterФ, чиято цел е да тества \"умни\" решения за града, включително квартали, които да използват по-малко и по-зелена енергия, не бе приет лесно в Мюлхайм, район на североизток, който се обновява.\n\r\nПредставителката на градските власти Барбара Мьолендик каза, че шепа хора от общо 1000 засегнати граждани, над половината от които получават социални помощи, са участвали в първоначалните срещи, където е била обяснявана планираната \"зелена\" трансформация на жилищата им.\n\r\nТе се не интересуваха от темата за климата, а от качеството си на живот, каза Мьолендик, която е градският секретар, отговарящ за социалната интеграция и околната среда.\n\r\nЗа да станат и те съпричастни, градът трябваше да инвестира в по-добро информиране на местните хора за плановете си, каза тя.\n\r\nПостепенно, след като работата започна, интересът им нарасна и градът направи усилия да прокара и други малки подобрения, които жителите искаха, като осветление около местата за паркиране на велосипеди, каза тя пред фондация Томсън Ройтерс.\n\r\nПредварителните анализи сочат, че мерките за спестяване на енергия в областта - от умни системи за измервания и използването на топлинни помпи до местно производство на слънчева енергия - са довели до намаляване на въглеродните емисии с около 70%, допълва тя.\n\r\nЕдин ключов урок от петгодишния проект УGrowSmarterФ, който е приложен също така в Стокхолм и Барселона, е значението на взаимодействие с ползвателите на сградите от самото начало и да им се покаже какви ще бъдат ползите за тях от промените, каза Манел Санмарти от Каталунския институт за енергийни изследвания.\n\r\nБертран Камю, главен изпълнителен директор на френската компания за услугите, свързани с водоснабдяването и почистването, SUEZ, работеща по проекти за \"умни\" градове в Дижон и Анжер, каза, че е изключително важно включването на колкото се може повече хора в борбата с климатичните промени.\n\r\nСъщо като мнозина той изпитва \"чувството, че трябва да се действа спешно\" за справяне с това, което някои наричат \"извънредна климатична ситуация\". По думите му обаче е нужно време за разработването на решения и за получаването на съгласие от правилните заинтересовани лица и на първо място от населението. \n\r\n/БТА/", "date": "2019.11.23", "title": "Еко градовете: Технологиите съществуват, но използват ли се?"}
{"url": "https://www.dnes.bg/world/2019/11/23/maik-pens-s-iznenadvashta-taina-vizita-v-irak.430603", "text": "Американският вицепрезидент Майк Пенс направи днес необявено предварително посещение в Ирак, предаде Асошиейтед прес.\r\nПенс пристигна в Ирак на борда на военен самолет Боинг С-17, за да остане в тайна визитата му в конфликтния район. Самолетът се приземи в Ербил, където вицепрезидентът се срещна с президента на Иракски Кюрдистан Нечирван Барзани.\r\nВизитата на Пенс има за цел да увери иракските кюрди, че САЩ продължават заедно с тях борбата срещу терористичната организация \"Ислямска държава\", след като сирийските кюрди бяха изложени миналия месец на турска военна офанзива - последица от нареденото от президента Доналд Тръмп изтегляне на американските сили от Сирия, отбелязва Асошиейтед прес.\r\n                    \n                    \n                \n                \n                \n                На срещата с Барзани Пенс заяви, че приветства възможността от името на президента Тръмп да припомни за силните съюзнически връзки между САЩ и кюрдите в региона. Вицепрезидентът подчерта, че съюзът между САЩ и кюрдите е гаранция, че \"Ислямска държава\" или друга екстремистка организация няма отново да превърне региона в свой бастион.\r\nСпоред високопоставен американски служител посещението на Пенс има за цел както да насърчи иракските кюрди да останат в съюза със САЩ, така и да увери подкрепящите кюрдската кауза американци, че правителството на Тръмп продължава алианса си с кюрдите.\r\nНечирван Барзани благодари на Пенс за американската военна подкрепа в борбата срещу \"Ислямска държава\" и подчерта, че визитата на вицепрезидента точно в този момент е важен сигнал за продължаващата подкрепа на Вашингтон за Кюрдистан и Ирак.\r\nПо-рано днес Майк Пенс посети американските войници във военновъздушната база \"Айн ал Асад\", Западен Ирак, от която силите на САЩ започнаха миналия месец операцията в Сирия, довела до смъртта на лидера на \"Ислямска държава\" Абу Бакр ал Багдади.\r\n\"Вие сте най-добрите сред нас\", каза Пенс на войниците от базата. Той заяви, че правителството на Тръмп работи за увеличаване на заплатите на войниците и намекна, че продължаващото разследване за импийчмънт във Вашингтон забавя този процес. \"Пристрастната партийна политика и безкрайните разследвания бавят нещата във Вашингтон\", каза Пенс.\r\nАмериканският вицепрезидент разговаря по телефона с иракския премиер Абдел Абдул Махди, след като иракският лидер отклони предложението му да се срещнат в базата \"Айн ал Асад\".\r\nВ разговора си с премиера Пенс е призовал за сдържаност с демонстрантите при протестните прояви в Ирак. Абдел Абдул Махди е изразил съжаление за насилието, съпътстващо демонстрациите. (БТА)", "date": "2019.11.23", "title": "Майк Пенс с изненадваща тайна визита в Ирак "}
{"url": "https://www.dnes.bg/notifikacii/2019/11/23/ludogorec-se-naloji-nad-smeliia-loko-plovdiv.430604", "text": "Лудогорец се наложи над смелия отбор на Локомотив (Пловдив) с 2:1 в дербито на 17-ия кръг на efbet Лига. С победата разградчани събраха 45 точки и имат 9 преднина пред днешния си противник, който може да съжалява, че не си тръгна с точка поне.\n\r\nВ 6-ата минута гостите създадоха първата реална голова възможност. Звездата на тима Димитър Илиев излезе сам срещу вратаря Пламен Илиев след пас на Ожболт, но се забави и стреля в тялото на вратаря. При добавката Йосип Томашевич стреля в аут.\n\r\nВ 11-та минута гостите нанесоха своя удар, след като имаха и още една добра атака преди това. Ален Ожболт намери ъгъла на вратаря Илиев с техничен удар от границата на наказателното поле. Само след още две минути влизане на Бирсент Карагарен в наказателното поле едва не завърши с втори гол, но крилото стреля от много близо до тялото на вратаря и този път Илиев спаси.\n                \n                \n                \r\nНо в 15-ата минута домакините изравниха чрез капитана си Марселиньо, който получи пас от корнер от Вандерсон, елементарно литна Георги Илиев и с техничен удар в малката мрежичка по диагонала не остави шанс на вратаря Мартин Луков.\n\r\n\r\n ", "date": "2019.11.23", "title": "Лудогорец се наложи над смелия Локо Пловдив "}
{"url": "https://www.dnes.bg/blizak-iztok/2019/11/23/turciia-shte-tyrsi-alternativa-na-samoletite-f-35.430581", "text": "Турция ще търси алтернатива на изтребителите F-35 , ако по някаква причина не може да ги получи, предава Anadolu Agency. Това заяви министърът на отбраната на Турция Хулуси Акар, пише Агенция „Фокус“.\n \n\r\n„Всички трябва да са наясно, че Турция ще трябва да търси алтернативи, ако F-35  не могат да бъдат доставени по някаква причина“, заяви Акар в интервю пред “Al Jazeera”.\n\r\nПо-рано Турция закупи руските системи за противовъздушна отбрана С-400, което стана причина за разрив в отношенията на Анкара с Вашингтон, като САЩ премахнаха страната от проекта за разработване и разпространение на изтребители F-35 . Има възможност Турция да не може да получи изтребителите.\n                    \n                    \n                \n                \n                \n                \r\nСАЩ продължават да твърдят, че С-400 може да бъде използвана от Русия на получи класифицирана информация за изтребителя, а системата за ПВО освен това е несъвместима с отбраната на НАТО.\n\r\nТурция от своя страна твърди, че С-400 няма да бъде интегрирана в системите на НАТО и няма да представлява заплаха за Алианса.", "date": "2019.11.23", "title": "Турция ще търси алтернатива на самолетите F-35"}
{"url": "https://www.dnes.bg/stranata/2019/11/23/nikoi-ne-gi-chu-hora-zapochnaha-da-slagat-znaci-na-pyt-v-slivnica.430582", "text": "Път без знаци, обрасъл в треви и храсти, тормози от години квартал в Сливница. Нещо повече - участъкът е единственият, който води към 3 села и през него освен коли минават и камиони, пише NOVA.\n  \r\n\r\nСлед множество сигнали до пътната агенция, която стопанисва пътя, хората от Сливница сами запретнаха ръкави и заедно с Института за пътна безопасност започнаха да режат храсти, да слагат знаци и да разчистват банкета от пясък.\r\n\r\n „Институт за пътна безопасност е тук по молба на гражданите, които живеят тук в региона. Те са изпращали сигнали, че пътят е в тежко състояние и застрашава техния живот и здраве. Молили са се на стопаните на пътя да изчистят канавките, да подменят знаците, но никой не е откликнал”, обясни Диана Русинова от ИПБ.\r\n\r\n„Нямаме никаква надежда за управа в тоя Диарбекир”, сподели Иванка Славкова, жител на Сливница.", "date": "2019.11.23", "title": "Никой не ги чу, хора започнаха да слагат знаци на път в Сливница "}
{"url": "https://www.dnes.bg/stranata/2019/11/23/katastrofa-v-burgasko-edin-chovek-postrada.430585", "text": "Един човек е пострадал при пътнотранспортното произшествие край Бургаското село Прилеп. Това съобщи Радио \"Фокус\" - Бургас. \r\n\r\nВодачът на автомобила е отведен в болница, към момента се уточнява здравословното му състояние. Изясняват се причините за инцидента. \r\n\r\nПо информация на Областно пътно управление пътят е затворен за движение и в двете посоки. Изчаква се автомобилът да бъде изнесен от пътя, за да се отвори лявата лента за движение.", "date": "2019.11.23", "title": "Катастрофа в Бургаско, един човек пострада"}
{"url": "https://www.dnes.bg/index/2019/11/23/nedospivaneto-vliiae-losho-na-syrceto.430583", "text": "Учени от Института за социална и превантивна медицина към университета в Лозана, Швейцария, заключиха, че недоспиването предизвиква сърдечна недостатъчност особено сред хората, чиито семейства са с ниски доходи, съобщава Юрик алърт.\n\n\r\nИзследването обхванало 111 205 доброволци в 4 европейски страни. Социално-икономическият им статус бил определен като нисък, среден или висок. Данни за инсулти и исхемична болест на сърцето били получени от медицинските им досиета и други източници.\r\nУчастниците разкрили каква е средната продължителност на съня им. Въз основа на тази информация те били разделени на три групи - нормален сън с продължителност 6-8,5 часа в денонощието, кратък сън - по-малко от 6 часа, и дълъг сън - над 8,5 часа, пише БТА. \n                \n                \n                \r\nОказало се, че краткият сън обяснява 13,4 процента от случаите на исхемична болест на сърцето у мъжете с нисък социално-икономически статус. Те са принудени да работят на смени или на няколко места и освен това живеят в среда, за коята са характерни силният шум и стрес.", "date": "2019.11.23", "title": "Недоспиването влияе лошо на сърцето "}
{"url": "https://www.dnes.bg/index/2019/11/23/obraha-magazin-za-bijuta-v-sofiia.430587", "text": "Магазин за бижута е обран в София. Откраднати са скъпоценности за над 15 хил. лв. Обектът се намира на столичния булевард „Александър Стамболийски”, съобщава БНР.\n\r\n\r\nПред полицията продавачката е обяснила, че вътре са влезли няколко човека. Двама от тях я заговорили и я помолили да им покаже няколко от изложените скъпоценности. През това време техни съучастници успели да откраднат различни бижута.\r\n\r\nПолицията е започнала досъдебно производство по случая. Установяват се фактите и обстоятелствата по случая. Преглеждат се и камерите в района, за да се открият извършителите.", "date": "2019.11.23", "title": "Обраха магазин за бижута в София "}
{"url": "https://www.dnes.bg/notifikacii/2019/11/23/iujna-koreia-i-iaponiia-zapochvat-pregovori-za-spornoto-si-minalo.430586", "text": "Южна Корея и Япония ще поставят отново на масата за преговори своето спорно военно минало, каза днес южнокорейският външен министър Кан Кьон-уха, цитирана от Ройтерс.\n\n\n\r\nТя отбеляза, че затоплянето на двустранните отношения напоследък е дало на двете страни малко, но недостатъчно време. Южна Корея и Япония \"спечелиха време за интензивни разговори, но не остава много време\", каза Кан в кулоарите на министерската среща на Г-20 в Нагоя след разговор с японския си колега Тошимицу Мотеги, предава БТА.\n\r\nВчера Сеул отмени в последния момент решението си да не поднови договора си с Токио за споделяне на разузнавателна информация след неговото изтичане. Кан обяви това решение за пробив в отношенията.\n                \n                \n                \r\nИзточник от японското външно министерство днес каза, че Япония и Южна Корея са се договорили за двустранна среща на върха през декември, на която ще бъде обсъдена болезнената тема за военното минало, обтегнала напоследък отношенията. Нито една от страните не е променила становището си по въпроса за японската колонизация на Корея преди и по време на Втората световна война, отбеляза Ройтерс.\n\r\nПо данни на японската агенция Киодо, цитирана от ТАСС, срещата вероятно ще се състои в Чънду, главния град на югозападната китайска провинция Съчуан.", "date": "2019.11.23", "title": "Южна Корея и Япония започват преговори за спорното си минало"}
{"url": "https://www.dnes.bg/balkani/2019/11/23/10-godishno-bylgarche-pochina-v-kipyr-blysna-go-kola.430589", "text": "10-годишно българче загина в Кипър, след като бе блъснато от автомобил на пешеходна пътека. Трагедията се е разиграла в кипърския град Пафос вчера, около 14:00-14:30 часа, когато момиченцето пресичало на зебрата на бул. \"Тасос Пападопулос\" на връщане от училище, предава dariknews.bg.\n\n\r\nТо е било блъснато пред очите на дядо си. Детето е било откарано в болница, където по-късно е починало, алармираха други българи, близки на семейството.\n\r\nЗад волана на леката кола е била 70-годишна кипърка, която също е изпаднала в шоково състояние след инцидента, съобщават местните медии.\n\r\nСпоред сайта evropakipr.com министърът на образованието на Кипър Хамбяурис е отишъл още вчера в училището на детето, за да изкаже съболезнования на 8-годишното братче на загиналото момиченце.\n                    \n                    \n                \n                \n                \n                \r\nВоди се разследване за причините, довели до трагедията. Загиналото дете е родено в Кипър в българско семейство, което от години живее на острова. Кипърската медия посочва, че трагедията отново повдига въпроса за законодателни промени относно възрастта на водачите в Кипър.\n\r\nОт Външно коментираха, че работят по случая.", "date": "2019.11.23", "title": "10-годишно българче почина в Кипър, блъсна го кола "}
{"url": "https://www.dnes.bg/index/2019/11/23/byrz-maniiukr-v-domashni-usloviia-kak-da-si-go-napravite.430530", "text": "Грижата за ноктите и оформянето на маникюра в домашни условия не е лесно. Изисква се поне малко сръчност и голямо търпение. Въпреки уроците и съветите на приятелки и специалисти, много дами сякаш са с две леви ръце и никога не са доволни от крайния резултат. Ето защо предпочитат да дадат пари и да отидат на маникюрист, вместо да се напрягат излишно вкъщи.\r\n \r\nХубаво е един път в месеца да се поглезите и да си запишете час за маникюр или педикюр. Но има случаи, в които се налага да действате бързо и да се лакирате сами, за да не се изложите, отивайки на по-специално събитие. Ако не ви бива в сложните декорации, то не се притеснявайте. Има специални лакове и пудри, които са създадени точно за такива като вас. Те се поставят лесно и ще придадат на ноктите ви вида, който търсите.\r\n \r\nЕто 3 идеи за бърз, но стилен маникюр, който да направите у дома:\r\n \r\n\r\n \r\nЛаковете в различни цветове, които след нанасянето им все едно се „разпукват“ върху нокътя, бяха на мода преди няколко години. Въпреки това, стига да подберете по-стандартен нюанс, ефектът ще ви свърши работа за повода, който имате. \r\n \r\nЗа да си направите такъв маникюр, трябва да си изберете лак за основа. След като пластът изсъхне, нанесете дебел слой от напукващия лак и изчакайте. Така след като се появят въпросните пукнатини по плочката, те ще бъдат с цвета на основата, която сте подбрали. \r\n \r\n", "date": "2019.11.23", "title": "Бърз маниюкр в домашни условия - как да си го направите?"}
{"url": "https://www.dnes.bg/obshtestvo/2019/11/23/karaiancheva-dade-ramo-na-simeonov-ima-pravo-da-byde-izbran.430590", "text": "Валери Симеонов приключи с предния период и като народен представител има право да бъде избран за заместник-председател на Народното събрание.\r\nТова заяви председателят на парламента Цвета Караянчева пред журналисти в Златоград. \n\nСпоред нея за думите си като вицепремиер Симеонов е понесъл своя кръст, подавайки оставка и няма нищо лошо в това неговата парламентарна група да го предложи за този пост.\r\nПо правилник всяка парламентарна група има право да посочи заместник-председател и тъй като \"Обединени патриоти\" нямат, логично беше групата да предложат заместник, уточни Цвета Караянчева.\r\nСпоред нея няма нищо странно в това групата на ОП да посочи за поста Валери Симеонов като един от ръководителите на коалиционните партньори. Този пост на практика е заместващ председателя, води събранието и не знам какво влагат протестиращите в личността на г-н Симеонов, заяви още тя, цитирана от БТА.\r\n                    \n                    \n                \n                \n                \n                Относно искането от страна на Корнелия Нинова за оставка на премиера Борисов, Цвета Караянчева коментира, че работата на опозицията е да търси слаби места на управляващите.\r\n\"Разбирам, че г-жа Нинова иска да управлява, но все пак българският народ казва кой да управлява и за колко време. Ние много пъти сме се явявали на избори и винаги сме били първа политическа сила. Нека г-жа Нинова да направи всичко възможно, нейните структури да работят по места толкова сърцато и истински, както работят структурите на ГЕРБ\", препоръча Цвета Караянчева.\r\nПредседателят на Народното събрание присъства в Златоград на панихида в  памет на загиналите за славата на Родопите от времето на Момчил юнак до  Балканските войни.", "date": "2019.11.23", "title": "Караянчева даде рамо на Симеонов: Има право да бъде избран!"}
{"url": "https://www.dnes.bg/notifikacii/2019/11/23/slaviia-zagubi-dramatichno-ot-cherno-more-u-doma.430591", "text": "С гол на Исмаил Иса в добавеното време Славия загуби драматично с 0:1 у дома срещу Черно море в двубой от 17-ия кръг в шампионата.\r\n\r\nОще във втората минута красив ножичен удар на Даниел Димов мина над вратата на домакините, които отговориха с далечни шутове на Галин Иванов и Цветелин Чунчуков.\r\n\r\nВ 32-ата минута Георги Георгиев се подхлъзна извън наказателното поле, опитвайки се да спре Мартин Минчев, но нападателят на варненци не посмя да стреля от малък ъгъл и пропусна отлична възможност да открие резултата.\r\n\r\nВ последвалите минути гостите отново опитаха да изненадат \"белите\", като един път Георги Георгиев спаси удар на Илиан Илиев-младши, а след това и Исмаил Иса от съвсем близка дистанция не успя да засече центриране на Илиев в наказателното поле.\r\n\r\n", "date": "2019.11.23", "title": "Славия загуби драматично от Черно море у дома"}
{"url": "https://www.dnes.bg/eu/2019/11/23/london-izpusna-krainiia-srok-za-svoi-kandidat-evrokomisar.430588", "text": "Правителството в Лондон не отговори в определения краен срок - до полунощ - на писмото от Европейската комисия във връзка с това, че още не е номинирало кандидат за еврокомисар, каза говорителката на комисията Мина Андреева, цитирана от ДПА.\n\n\"Комисията ще анализира ситуацията и ще реши какви да са следващите й стъпки, ако има такива, когато сметне за подходящо\", каза тя.\n\r\nНа 14 ноември ЕК започна правна процедура срещу Великобритания, уведомявайки Лондон, че като не излъчва кандидат, нарушава законовите си задължения към Европейския съюз. \r\nКомисията заяви тогава, че очаква британския отговор. В хода на процедурата ЕК може да сезира за казуса Европейския съд, пише БТА. \n                    \n                    \n                \n                \n                \n                \r\nПо принцип в ЕК трябва да има по един комисар от всяка от 28-те страни членки. Отказът на Лондон да предложи свой кандидат отлага встъпването в длъжност на новата комисия под председателството на Урсула фон дер Лайен.\n\r\nБританският премиер Борис Джонсън отказва да номинира еврокомисар с аргумента, че страната му напуска ЕС и че на 12 декември британците ще гласуват на общи избори.", "date": "2019.11.23", "title": "Лондон изпусна крайния срок за свой кандидат еврокомисар "}
{"url": "https://www.dnes.bg/blizak-iztok/2019/11/23/sasht-se-otkazvat-ot-blizkiia-iztok-franciia-se-raztrevoji.430584", "text": "Френският министър на отбраната Флоранс Парли изрази днес в Бахрейн безпокойство от \"постепенното дезангажиране на САЩ в Близкия изток\" и липсата на американска реакция след нападенията неотдавна в Персийския залив, смятани за дело на Иран, предаде Франс прес.\n\n\n\r\nОт май насам напрежението в Залива растеше с атаките на петролни танкери, свалянето на американски дрон и ударите срещу важни петролни инсталации в Саудитска Арабия. Вината за тези актове беше хвърлена върху Иран, но Техеран отрече обвиненията. Вашингтон не предприе ответни наказателни атаки, а ден след унищожаването на американския дрон президентът Доналд Тръмп каза, че е отменил удари срещу Иран в последната минута, пише БТА. \n                    \n                    \n                \n                \n                \n                \r\nСвидетели сме на постепенно и целенасочено дезангажиране на САЩ, заяви Парли на 15-то издание на годишната конференция по сигурността в бахрейнската столица Манама.\r\n\"След като нападението срещу кораби остана без отговор, беше свален дрон. След като и тогава не последваха ответни действия, бяха бомбардирани важни петролни инсталации. \n\r\nКъде свършва това? Къде са стабилизиращите фактори?\", запита министърката.\r\nБлизкият изток е свикнал с приливите и отливите в ангажираността на САЩ, но този път нещата изглежда са сериозни, допълни тя.\n\r\nТя все пак отбеляза, че американското оттегляне постепенно и отбеляза пристигането в Залива на американски самолетоносач.\n\r\nТази седмица самолетоносачът \"Ейбрахам Линкълн\" премина през Ормузкия проток, за да демонстрира, според Пентагона, ангажимента на САЩ по отношение на свободата на корабоплаването.", "date": "2019.11.23", "title": "САЩ се отказват от Близкия изток, Франция се разтревожи"}
{"url": "https://www.dnes.bg/index/2019/11/23/mejduzvezdni-voini-vse-po-veroiatni-i-v-realniia-sviat.430374", "text": "НАТО вече призна Космоса за \"оперативно поле\". Това означава, че той получава същия статут както въздушното пространство, сушата, морето и киберпространството,  където нападение срещу една страна би предизвикало колективен отпор -  гаранцията на член 5 (от договора за алианса). НАТО прие и първата си космическа политика, но какво значи това?\r\nКосмосът е арена на геополитическо съперничество от 1950-те години насам. Но 50 години след първото кацена на Луната, правилата на играта някак се промениха. В последните десет години, Космосът  стана главен обект на опитите на новоутвърждаващи се сили, като Русия и  Китай, да оспорват международния ред и военната хегемония на Запада.\r\n                \n                \n                \"Космическата активност вече не е елитна и скъпа игра. Само за няколко години нови технологии, даващи възможност за евтини изстрелвания и за сателити с много възможности, отпушиха простор за широк кръг от търговски \"актьори\". Това, което е добра новина за бизнес проекти като \"Блу Ориджин\" на Джеф Безос и \"СпейсЕкс\" на Илон Мъск, обаче е добра новина и за страни, които желаят да навредят на Запада. Иран и Северна Корея разполагат с независими собствени възможности да изстрелват (ракети и космически обекти)\", пише д-р Андрю Фоксол, директор на изследователската дейност в Общество \"Хенри Джексън\", цитиран от БТА.\r\n2007 година - тогава бе даден първият изстрел на Междузвездната война. Тогава Китай изпробва антисателитна ракета. Тестът бе успешен, той унищожи  повреден 8-годишен метеорологичен спътник и показа способността на Пекин  да се защитава от сателитно следене в случай на война. Изправен пред  международни критики (сателитът разпръсна стотици опасни отломки в  космоса), Китай каза, че няма планове за подобни тестове в бъдеще.  Такива обаче бяха извършени и през 2010, 2013 и 2014 година.\r\nВ годините след това космическата оръжейна надпревара еволюира. Според доклад на военното разузнаване на САЩ, надпреварата ще включва електронна война, насочвани енергийни оръжия и кибератаки. Използването на такива оръжия, включително лазери, може да звучи като научна фантастика, но първите разработки в тази насока вече имат последствия. Военните зависят от сателити за наземни комуникации, за откриване и следене, а технологичният напредък означава, че същите тези сателити са все по-уязвими при атака или външно въздействие.\r\nСАЩ, които са наясно, че ненадминатата им способност да използват силата си на Земята зависи от широка мрежа от сателити, започнаха собствена кампания да запазят превъзходството си в периода след Студената война. През август американският президент Доналд Тръмп създаде Космическо командване на САЩ - първият нов клон на въоръжени сили след създаването на ВВС през 1947 г. Той стана обект на присмех при първоначалното обявяване на намерението си миналата година, но този пример след това бе последван и от Франция.\r\nЗа Китай овладяването на Космоса със сигурност е ключов стратегически приоритет. През януари той шокира света, когато осъществи кацане на сонда-робот, Чанъе-4, на обратната страна на Луната. Бъдещите му планове са още по-амбициозни. Той има намерение да изгради роботизирана изследователска станция на Луната до 2025 г. и да изпрати астронавти там до 2035-а. За осъществяването на тези \"космически\" цели залага по 8 млрд. долара бюджета си всяка година според американската Космическа фондация.\r\nВ същото време Русия, въпреки някои шумни провали при изстрелвания през последните години, също е космическа сила. През май президентът Владимир Путин каза, че \"запазването на стратегическата стабилност и военния паритет\" зависи от \"способността на Русия ефективно да решава стратегически задачи в открития космос\". Фактът, че Международната космическа станция зависи от руски ракети носители укрепва възможностите на Кремъл да остане глобална сила.\r\nВъв време, когато сателитите улесняват всичко - от забавления до навигация, нашата зависимост от Космоса трябва да бъде \"подплатена\" от нашата способност да я обезопасим. Това означава, че Западът ще трябва да вложи повече инвестиции в оръжия за космически битки, отколкото нашите противници.\r\nПри всичко това, обаче, липсва и договор за контрол на оръжейната надпревара в Космоса, малко са и правилата и процедурите за решаване на спорове. Договорът за открития Космос от 1967 г. забранява разполагането на оръжия за масово унищожение в Космоса, но не казва нищо за конвенционални оръжия.\r\nДоговорът провъзгласява Космоса за \"достояние на цялото човечество\", но (тази формулировка) оставя значително място за изопачени интерпретации. Това е особено обезпокоително, защото, както каза през април временният министър на отбраната на САЩ Патрик Шанахан, \"следващият голям конфликт може да бъде спечелен или загубен в Космоса\"", "date": "2019.11.23", "title": "Междузвездни войни – все по-вероятни и в реалния свят"}
{"url": "https://www.dnes.bg/stranata/2019/11/23/dyjd-oblaci-kakvo-vreme-ni-ochakva-utre.430602", "text": "Утре облачността в по-голямата част от страната ще се задържи значителна, с временни разкъсвания над Югозападна България.\r\nНа отделни места в източната половина от страната и в планините все още ще превалява. Ще духа слаб североизточен, в Югозападна България - югоизточен вятър. Максимални температури: в Северна България между 4° и 8°, в Южна – предимно между 8° и 13°, София около 11°.\r\nПрез нощта над страната облачността ще е значителна, с временни разкъсвания над Югозападна България, според прогнозата на НИМХ-БАН, цитирана от \"Фокус\".\r\nПревалявания от дъжд ще има на отделни места в източната половина от страната и в планините. Ще духа слаб североизточен вятър, в Югозападна България - югоизточен. Минималните температури в Северна България ще са между 0° и 4°, в Южна - между 3° и 8°, в София около 3°. Атмосферното налягане слабо ще се понижи и ще е близко до средното за месеца.\r\n                    \n                    \n                \n                \n                \n                По Черноморието ще е облачно и на места ще превалява дъжд. Ще духа слаб североизточен вятър. Максималните температури на въздуха ще са между 12° и 14°. Температура на морската вода е около 16°. Вълнението на морето ще бъде 3-4 бала.\r\nНад планините облачността ще е значителна, с временни разкъсвания над Югозападна България. На места ще има слаби превалявания от дъжд. Ще духа слаб до умерен юг-югозападен вятър. Максимална температура на височина 1200 метра около 8°, на 2000 метра – около 2°.\r\nВ понеделник и вторник ще преобладава облачно време. От югозапад ще започнат валежи, които постепенно ще обхванат страната. Сутрешните температури ще се повишат и минималните във вторник ще бъдат между 5° и 10°, максимални – между 8° и 13°. Вятърът ще бъде предимно от изток, умерен, в източните райони временно силен.\r\nВ сряда ще отслабне и ще се ориентира от югозапад. Вероятността за валежи е малка. Облачността ще се разкъса и ще намалее. Температурите ще се повишат.", "date": "2019.11.23", "title": "Дъжд, облаци... Какво време ни очаква утре?"}
{"url": "https://www.dnes.bg/obshtestvo/2019/11/23/kt-podkrepa-s-miting-na-27-noemvri.430580", "text": "КТ \"Подкрепа\" ще направи Национален протестен митинг - шествие на 27 ноември под наслов \"Болните работници не са престъпници\", от КНСБ няма да протестират на тази дата, но Конфедерацията остава в стачна готовност, съобщава БТА.\n \n\r\nЗа насрочения на 27 ноември протест стана известно от публикации в страницата на КТ \"Подкрепа\" във Фейсбуск . От КНСБ уточниха, че синдикалната организация очаква да види какво ще бъде предложено на заседанието на Националния съвет за тристранно сътрудничество по темата за изплащането на болничните и борбата със злоупотребите, ще се правят ли предложения за промени след приемането на бюджета. Ако с предложенията на тристранния съвет бъде даден повод за протест, КНСБ също ще направи национален протестен митинг.\n                    \n                    \n                \n                \n                \n                \r\nЗаседание на НСТС искат както синдикатите, така и работодателите. От изявления на премиера Бойко Борисов и на социалния министър Бисер Петков стана известно, че такова заседание ще има. На този етап обаче още не се знае датата.\n\r\nПовод за недоволството стана предложение на управляващата коалиция първият ден от болничните да е за сметка на работниците и да не се заплаща. След остро недоволство от страна на граждани, синдикалисти и партии, премиерът Бойко Борисов обяви, че предложението няма да бъде внесено.\n\r\nТази седмица имаше общо заседание на националните стачни комитети на двата синдиката. След заседанието председателят на Националния стачен комитет на КТ \"Подкрепа \" Любка Георгиева заяви, че е крайно време управляващите да разберат, че не могат да си играят с нервите на българските граждани, да ги наричат измамници, да \"подхвърлят идейки\", с които да си правят експерименти, доколко са популярни или не. Затова от синдиката бяха категорични, че протест ще има. \n\r\nПредседателят на Националния стачен комитет на КНСБ Тодор Капитанов обяви, че след резултатите от очакваната среща на лидерите на синдикатите с премиера и от очаквания спешен Национален съвет за тристранно сътрудничество, ще бъдат набелязани конкретни действия, но структурите са в готовност за протест.", "date": "2019.11.23", "title": "КТ \"Подкрепа\" с митинг на 27 ноември "}
{"url": "https://www.dnes.bg/sofia/2019/11/23/vremenno-stesniavat-platnoto-na-bul-evlogi-i-hristo-georgievi.430566", "text": "Временно ще бъде стеснено пътното платно на бул. „Евлоги и Христо Георгиеви“ в София. Това съобщиха от пресцентъра на Столична община. \r\n\r\nОт 9.30 часа до 12.00 часа във връзка с изпълнение на бетонни работи на коритото на Перловска река ще бъде стеснено пътното платно на бул. „Евлоги и Христо Георгиеви“ и ул. „Гурко“ в посока Софийски университет.\r\n\r\nЕкип на Аварийно спасителното звено ще извърши аварийни укрепителни дейности.", "date": "2019.11.23", "title": "Временно стесняват платното на бул. \"Евлоги и Христо Георгиеви\""}
{"url": "https://www.dnes.bg/usa/2019/11/23/amazon-sydi-pentagona-za-10-miliarda-dolara.430560", "text": "Амазон (Amazon) съди Пентагона заради договора за облачни услуги на стойност 10 милиарда долара, спечелен в края на октомври от Майкрософт (Microsoft), предаде Асошиейтед прес.\n\n\n\r\nЖалбата, оспорваща сделката, е внесена във федерален съд вчера. Търгът за огромния проект, известен като ДЖЕДИ (JEDI - Joint Enterprise Defense Infrastructure), изправи един срещу друг водещите технологични гиганти Майкрософт, Амазон, Оракъл (Oracle) и Ай Би Ем (IBM), пише БТА. \n\r\nОгромната поръчка привлече обществено внимание и в ранните етапи на процеса имаше спекулации, че победителят ще бъде Амазон. Оракъл и Ай Би Ем оттеглиха офертите си и официално оспориха тръжната процедура миналата година. По-късно Оракъл оспори процедурата и в съда, но загуби делото. \n                    \n                    \n                \n                \n                \n                \r\nНовата система ще съхранява и обработва големи количества класифицирани данни, давайки възможност на въоръжените сили на САЩ да използват изкуствен интелект, за да ускорят планирането на военни действия и да повишат боеспособността си. Сделката бе победа за облачната платформа на Майкрософт Ажур (Azure), която отдавна се опитва да настигне пазарния лидер Амазон уеб сървисиз (Amazon Web Services).", "date": "2019.11.23", "title": "Amazon съди Пентагона за 10 милиарда долара "}
{"url": "https://www.dnes.bg/obshtestvo/2019/11/23/nai-dobrite-teatralni-aktiori-s-2500-leva-zaplata.430562", "text": "За последните 2 години заплатите на артистите и на всички работещи в театрите – административен, технически персонал и т.н., плавно са се повишили с поне 30%. Въпреки това обаче те си остават едни от най-ниските в страната и за някои културни институти кръжат около минималната. Ето защо далновидните директори, артмениджъри и самите актьори търсят и други начини за вдигане на доходите в съсловието, пише „Монитор“.\n\n\n\r\n„Увеличаването на парите е залегнало в браншовото споразумение с работодатели и синдикати и всичко описано е постигнато. Въпрос на гледна точка е обаче как се тълкува браншовото споразумение по места. Основен проблем е, че все още работодателите – българските театрални директори, не са проумели навсякъде, че е по-добре да се погрижат първо за човешкия фактор и тогава да инвестират в нови продукции, високотехнологични прожектори и др.“, коментира за „Монитор“ председателят на Съюза на артистите в България Христо Мутафчиев.\n                    \n                    \n                \n                \n                \n                \r\nФинансовото положение на театрите в страната влиза като в система от скачени съдове с икономическото състояние на града в който функционират, общината, областта, демографския срив в региона и т.н., ето защо уравниловка не може да има и параметрите на възнагражденията са различни. Някои театри имат доста високи приходи и формират много добър приходен остатък (на човешки език – печалба). \n\r\nС въведената от Министерството на културата методика обаче само 10% от натрупаното може да се прехвърли в следващата година (примерно от 2 млн. лв. може да се пренесат 200 000). При това положение останалите неусвоени средства (или поне част от тях), вместо да се връщат в държавата, е по-добре да се вложат за повишаване на фонд „Работна заплата“, предлага Мутафчиев. Именно по този въпрос той планира в най-близко бъдеще организирането на кръгла маса с министъра на културата Боил Банов, САБ като синдикална организация, другите профсъюзи и работодателите. „Ще тълкуваме точно този тип взаимоотношения – как да направим така, че да гарантираме увеличаването на заплатите, без непрекъснато да се молим. При невъзможност да се прехвърли целият преходен остатък, вместо театрите да връщат неоползотворения в държавата, а след това да получават субсидии от нея, може по математическа формула да се определи някакъв N процент да се влага във фонд „Работна заплата“, което вече ще гарантира постепенния растеж“, казва шефът на САБ. Той се надява това да бъде прието и записано черно на бяло в бъдещото споразумение.\n\r\nНикой не пречи и сега директорите на успешни театри да дадат 2500 лв. основна заплата на актьорите, които са им много ценни и полезни, тъй като привличат публика, стига да разполагат с нужните средства, теоретизира Мутафчиев.\n\r\nЗащо обаче обикновено не го правят?\n\r\n„Според кодекса на труда, когато заплатите стигнат една горна граница, те не могат да падат под нея. Трябва да се надгражда непрекъснато“, пояснява той. Така, ако след изключително успешен сезон с много посещавани премиери заплатите се вдигнат примерно на 3000 лв., кой може да гарантира, че и следващият ще е толкова добър, за да продължи театърът да има подобни приходи и да изплаща заплатите, под които по закон не бива да се пада?! Именно тази несигурност кара директорите да се пазят от рязко развързване на кесията. Правата за това са делегирани от държавата на всеки директор – тук тя не се меси. Просто шефът на културния институт трябва да намери точната мярка, за да не са подопечните му нито унизени, нито в риск. Според Мутафчиев, за да се привлекат млади артисти в театрите в страната, стартовата заплата не трябва да бъде под 800 лв. Прагът всяка година трябва да се актуализира, при положение че икономиката на държавата се развива, както ни уверяват статистиките. „Ние непрекъснато актуализираме тези прагове и не позволяваме обидно ниво на заплащане. Ако някъде не могат да ги достигнат, явно има проблем със състоянието на града, областта, общината... Но нещата са комплексни – не са само въпрос на стратегии, а на конкретно „копане“, работа на самия театър за излизане от затрудненото положение“, смята синдикалният лидер на артистите. Има театри, макар и малко, на които ръцете са вързани за увеличаване на заплатите, защото са влезли в дефицити, а щом са на минус, законът не го позволява.\n\r\n„Въпросът е да мотивираме директорите да се грижат за хората си. От десетина години това е възможно и благодарение на нещо, отвоювано от САБ, с което се гордея – става дума за онази компонента, която се нарича допълнително материално стимулиране (ДМС). Когато то бе въведено като финансов начин на общуване, много от театрите, работещи добре, започнаха да изплащат високи ДМС-та с част от приходите си, което качва немалка сума над заплатата“, изтъква Христо Мутафчиев.\n\r\nТеатралните директори също приемат, че допълнителното стимулиране е успешен лост за оптимизиране доходите на артистите. Според изработения в самия театър правилник ДМС се изплаща от собствените приходи всеки месец или на тримесечие и се изчислява по специална точкова система. Най-общо казано, според обема и значимостта на своята роля, за всяко изиграно представление актьорът получава 1,5, 1, 0,75 или 0,5 точки. Но финансовото изражение на точката е различно за отделните театри (зависи и от това колко зрители побира залата, както и от други фактори), допълва „Монитор“.", "date": "2019.11.23", "title": "Най-добрите театрални актьори с 2500 лева заплата"}
{"url": "https://www.dnes.bg/notifikacii/2019/11/23/ostrov-s-referendum-za-nezavisimost-shte-ima-li-nova-dyrjava.430563", "text": "Близо 207 000 избиратели на тихоокеанския остров Бугенвил започват днес да гласуват на референдум дали да станат най-новата независима държава в света, предаде ДПА.\n\n\r\nОстровът, носещ името на своя откривател, френския изследовател Луи Антоан дьо Бугенвил, става германска колония през 1885 г. След избухването на Първата световна война австралийски сили го окупират заедно с германските владения в Папуа-Нова Гвинея. \n\r\nОстровът остава под австралийска администрация 60 години, докато е предаден на Папуа Нова Гвинея през 1975 г. Богат е на залежи от мед и злато, но местните жители нямат особена полза от чуждестранните мини и много от тях са пострадали от увредената околна среда и отровените реки, пише БТА. \n                \n                \n                \r\nРеферендумът за независимост е част от мирен процес, договорен преди 20 години между групировки от Бугенвил и Папуа Нова Гвинея след кървава десетгодишна гражданска война, приключила през 1998 г. с 15 000 журтви. По време на конфликта Папуа Нова Гвинея използва британски и южноафрикански наемници срещу бунтовниците и насилието оставя трайно недоверие у населението на Бугенвил.\n\r\nГласуването ще продължи две седмици и резултатът ще стане известен в средата на декември. Гласоподавателите трябва да изберат между по-голяма автономия и пълна независимост.\n\r\nПоне хиляда души се бяха събрали преди откриването на пунктовете за гласуване в 8,00 ч. тази сутрин (21,00 ч. по Гринуич вчера) в Бука, главния град на острова. Президентът на автономния регион Бугенвил Джон Момис призова избирателите да проявят търпение, като подчерта, че референдумът е само един етап от дълъг процес, който може да отнеме пет години, предаде Франс прес. Резултатът от гласуването трябва да бъде ратифициран от парламента на Папуа Нова Гвинея, където има страх от ефект на доминото в тази страна с твърде разнообразен етнически състав.", "date": "2019.11.23", "title": "Остров с референдум за независимост, ще има ли нова държава?"}
{"url": "https://www.dnes.bg/balkani/2019/11/23/syrbiia-bylgariia-dopuska-drug-da-izbira-priiatelite-i-vragovete-i.430564", "text": "Сръбският министър на отбраната направи провокативно изказване по адрес на България в разгара на шпонския скандал, който разтърси Сърбия, пише bTV.\n\n\r\n\r\n\"България умее да допуска друг да избира приятелите и враговете й. Сърбия не допуска подобно нещо.\", заяви Александър Вулин пред агенция Танюг и допълни, че \"като независима държава Сърбия сама решава за себе си и сама избира приятелите си\".\r\n\r\nНа извънреден съвет за национална сигурност, президентът Вучич заяви, че страната е изложена на масирана разузнавателна дейност от страна на чужди служби.\r\n\r\nОт Външното ни министерство определиха обвиненията като несериозни и ще повикат сръбския посланик в София за обяснения.", "date": "2019.11.23", "title": "Сърбия: България допуска друг да избира приятелите и враговете й"}
{"url": "https://www.dnes.bg/index/2019/11/23/oblachno-i-s-dyjd-shte-e-vremeto-dnes.430565", "text": "Днес над страната ще преобладава облачно време, с временни разкъсвания на облачността над Югозападна България. Това съобщи Националния институт по метеорология и хидрология. \n\r\nПреди обяд все още на места в източната половина от страната ще превалява дъжд. В североизточните райони валежът ще е от дъжд и сняг и там ще има условия за заледявания. Ще духа слаб до умерен североизточен вятър.\n\r\nМаксимални температури в Северна България ще са между 3° и 7°, в Южна - между 8° и 13°.\n\r\nНад Черноморието ще е облачно и на места ще превалява дъжд. Ще духа умерен вятър от север-североизток. Максимални температури на въздуха: 12°-13°. Температура на морската вода е 16°-17°. Вълнението на морето ще бъде 3-4 бала.\n                \n                \n                \r\nНад планините ще бъде предимно облачно, с временни разкъсвания на облачността над масивите от Югозападна България. Преди обяд все още на места ще има слаби превалявания предимно от сняг. Вятърът ще отслабне и ще е до умерен от юг. Максимална температура на височина 1200 метра около 5°, на 2000 метра – около минус 1°.", "date": "2019.11.23", "title": "Облачно и с дъжд ще е времето днес "}
{"url": "https://www.dnes.bg/zvezdi/2019/11/23/myjete-vyv-fermata-naduha-perki-predi-finala.430567", "text": "Пълна трансформация показаха мъжете във \"Фермата\". Доскоро те се държаха като джентълмени, съблазнители и любовници, но с приближаващия финал на шоуто показаха лошо отношение към противоположния пол.\n\r\nПърви превъзходство демонстрираха автомонтьорът Краси и военният Станислав. Докато дояха кравите, двамата се присмяха на жените, които не притежават тяхната сила, бързина и сръчност. \n\n\n\n\"Ние правим всичко, а те се мотаят\", отсече автомонтьорът. \n\r\n\"Във фермата ние без жени можем да се оправим, ама те без мъже не могат\", категоричен беше и военният. \n\r\nТреньорът Сами Хосни допълни, че мъжете са по-бързи в изпълнението на задачите и често се налага да дават по едно рамо на съперничките си.\n                    \n                    \n                \n                \n                \n                \r\nОт своя страна жените също се подценяват. Убедени са, че без груба сила са загубени в стопанството. \n\r\n\"Въобще не знам дали бихме се справили без мъжете\", разтрепера се многодетната майка Веселка. \"Ще се справим перфектно, ама след две-три години\", допълни футболистката Велислава. ", "date": "2019.11.23", "title": "Мъжете във \"Фермата\" надуха \"перки\" преди финала"}
{"url": "https://www.dnes.bg/world/2019/11/23/syd-v-sasht-iran-da-plati-180-mln-na-amerikanski-jurnalist.430570", "text": "Американски федерален съдия разпореди вчера Техеран да плати обезщетение от близо 180 млн долара на кореспондента на \"Вашингтон пост\" Джейсън Резаян и семейството му заради задържането на журналиста през 2014 г.\n\r\nРезаян бе освободен през 2016 г. след като прекара в затвора 544 дни, припомня ДПА.\n\r\nЗадържането на човек като заложник и подлагането му на мъчения с цел спечелването на предимство в преговорите със САЩ е възмутително, заслужаващо наказание и със сигурност повторението му трябва да бъде възпряно, заяви съдията в 30-страничното си решение, което има по-скоро символичен характер.\n\r\nАмериканският журналист с ирански произход, базиран в Техеран, бе арестуван на 22 юли 2014 г. заедно със съпругата си Мери, която бе освободена след два месеца. Обвинен в шпионаж в полза на САЩ, Резаян остана 544 дни в затвора Евин, където е бил лишаван от сън и заплашван с обезглавяване.\n                    \n                    \n                \n                \n                \n                \r\nЗаедно с още трима американски затворници той бе разменен срещу седем иранци, осъдени в САЩ, и бе освободен на 16 януари 2016 г., в първия ден от влизането в сила на споразумението за иранската ядрена програма, впоследствие денонсирано от президента Доналд Тръмп. ", "date": "2019.11.23", "title": "Съд в САЩ: Иран да плати $180 млн. на американски журналист"}
{"url": "https://www.dnes.bg/temida/2019/11/23/boi-mejdu-priiateli-otkysnat-dalak-sydyt-1-g-uslovno.430572", "text": "Една година условно с 2-годишен изпитателен срок. Това присъди Районният съд в Пловдив на ученика Любомир, който преди 2 години преби свой връстник. \n\r\nВследствие на побоя жертвата останал без далак.\n\r\nЛюбомир и Веселин били приятели и съученици, но на 20 април 2017 г. двамата се скарали. Разправията започнала от светване в очите с фенерче от страна на Веселин. Любо не му останал длъжен и му се скарал. Скандалът се разраснал, започнал бой, Любомир отвърнал с юмруци в главата и корема, припомня \"Монитор\". \n\r\nВеселин бил приет в частна болница в Пловдив с болки в корема. Лекарите установили, че е наранена слезката му и се наложило да я отстранят. \n\r\nСъдът постанови през изпитателния срок наказането Любомир да има и пробационна мярка – включване в програма за обществено въздействие \"Овладяване на гнева\". Той трябва да плати и разноските по делото, които са малко над 5000 лв. \n                    \n                    \n                \n                \n                \n                \r\nПрисъдата на Районния съд в Пловдив не е окончателна и може да бъде обжалвана.", "date": "2019.11.23", "title": "Бой между приятели, откъснат далак... Съдът: 1 г. условно"}
{"url": "https://www.dnes.bg/sofia/2019/11/23/skysiavat-marshrutite-na-tramvaini-linii-20-i-22.430568", "text": "Скъсяват се маршрутите на трамвайни линии №20 и №22 от депо „Искър“ автостанция „Изток“ до Младежкия театър. Това съобщиха от пресцентъра на Столична община.\n\n\n\r\nРазкрива се временна автобусна линия № 22 ТМ с маршрут: от ж.к. „Западен парк“ по ул. „Кубан“, бул. „Възкресение“, наляво в обособеното трасе на бул. „Константин Величков“, надясно по ул. „Пиротска“, надясно по ул. „Опълченска“, наляво по бул. „Ал. Стамболийски“, наляво по бул. „Хр. Ботев, надясно по бул. „Тодор Александров“, бул. „Княз Ал. Дондуков“, надясно по бул. „Васил Левски“ до спирка с код 1242 „Площад Васил Левски“ – крайна/начална за линията. В обратна посока от спирка с код 1242 „Площад Васил Левски“ по бул. „Васил Левски“, наляво по бул. „Княз Ал. Дондуков“, бул. „Тодор Александров“, наляво по бул. „Константин Величков“ и по маршрута до ж.к. „Западен парк“.\n                    \n                    \n                \n                \n                \n                \r\nАвтобусите от линия № 22 ТМ ще спират на всички съществуващи спирки по маршрута. Разкриват се и временни спирки:\r\n- код: 6399 „ул.Одрин“, находяща се на бул. „Тодор Александров“ в посока ж.к. „Западен Парк“;\r\n- код: 6409 „бул. Ал.Стамболийски“ находяща се на бул. „Ал. Стамболийски“ на 25 метра след ул. „Странджа“ в посока пл. „Възраждане“;\r\n- код: 6495 и 6497 „пл. Независимост“ находяща се бул. „Кн. Ал. Дондуков“ двупосочно при ул.“Сердика“.", "date": "2019.11.23", "title": "Скъсяват маршрутите на трамвайни линии №20 и №22 "}
{"url": "https://www.dnes.bg/stranata/2019/11/23/zashtitnata-diga-v-sozopol-shte-struva-6900-leva-na-koncesionera.430569", "text": "Багери на брега. Изграждането на защитни диги в района на централния плаж в Созопол вече предизвикаха буря в Созопол. Беше разпоредена проверка, предстои и пълна инспекция, за да се види кой какво прави по крайбрежната ивица. Днес и министърът на туризма Николина  Ангелкова е в Созопол. Басейнова дирекция вече забрани да се изземва пясък от Черно море, съобщава NOVA. \n\n\r\nВече втора седмица се изгражда дигата, след като вчера Басейнова дирекция разпореди спиране на изграждането на защитното съоръжение и концесионерът в срок от 3 дни да бъде в Басейнова дирекция, за да се установят параметрите на това, което е направил.\n\r\n\"Това, което установиха експертите е, че категорично има разминаване в уведомлението на концесионера, което сме получили на 28 октомври. След проверката е установено, че има загребване на пясък. Това, което ще разпоредя е да бъде съборена дигата, за да се възстанови брега на морето, тъй като е взиман пясък от заливаемата площа и ще наложим неустойка от 6900 лв.\", каза министър Ангелкова.\n                    \n                    \n                \n                \n                \n                \r\nКой и защо копае на брега при Созопол?\n\r\nМестните обясниха, че са започнали да протестират, защото не желаят тази дига. \"Не желаем тази дига и затова тръгнахме да събираме подписка с цел да докажем позицията си. Доволни сме от решението на министъра, но това, което твърдим е, че не може да има свободия в този архитектурен резерват Созопол, без да се съгласува с община и местните\", казаха те.", "date": "2019.11.23", "title": "Защитната дига в Созопол ще струва 6900 лева на концесионера "}
{"url": "https://www.dnes.bg/index/2019/11/23/ioga-koja-kak-da-postignete-tozi-efekt-chrez-grim.430522", "text": "Контуриране, подчертаване на скулите, хайлайтване на определени зони на лицето – тенденциите за разкрасяване и придаване на по-млад и сияен вид на кожата не спират. И ако отворите Instagram, ще попаднете на всякакви нови техники и продукти. Сега ще ви запознаем с още една мода която наскоро полази мрежите. Става въпрос за постигането на „йога кожа“. \r\n \r\n\r\n \r\nАвторката на тази техника гримьорката Сара Хил, твърди, че в домашни условия може да си създадете смес, която да накара лицето ви да засияе по максимално естествен начин, както след йога например. Дамата пусна в профила си видео, в което нагледно показва резултата и предизвика истински фурор. \r\n \r\n„Йога кожата е вид на кожата, който изглежда много естествено, а не като стъклената кожа. Тя има едно сияние, което се получава, когато човек „грее“ отвътре. Видът е на здрава, светеща кожа, както след излизане от йога студио“, сподели пред сп. Glamour Хил. \r\n \r\n\r\n ", "date": "2019.11.23", "title": "Йога кожа - как да постигнете този ефект чрез грим?"}
{"url": "https://www.dnes.bg/obshtestvo/2019/11/23/gripyt-shte-zakysnee-s-edna-sedmica-udria-ni-prez-dekemvri.430571", "text": "Закъснение в разпространението на грипната зараза се наблюдава в цяла Европа. Тази година се очаква болестта да се появи в началото на декември, разкри проф. д-р Тодор Кантарджиев от Националния център по заразни и паразитни болести по bTV.\n\n\n\r\nПри това ще се появи с нови щамове - Бризбейн 2018, Канзас, Виктория И Пукет, за които нямаме имунитет, т.е. има по-голяма вероятност да се разболеем.\n\r\nВсяка година Световната здравна организация определя кои ще бъдат най-разпространените грипни вируси и въз основа на това се приготвя ваксина. Практиката се е наложила от факта, че когато в северното полукълбо е лято, в южното е зима и там се проявява грипът, което дава възможност да се определи кои ще бъдат щамовете през годината.\n                    \n                    \n                \n                \n                \n                \r\nВаксинацията е закъсняла в цяла Европа именно защото СЗО е забавила да определи кои щамове да бъдат включени във ваксината.\n\r\n„Тази година посрещаме по-подготвени грипа”, заяви проф. д-р Тодор Кантарджиев, който отбеляза засиления интерес към ваксинацията срещу болестта и фактът, че са били осигурени безплатни ваксини за възрастните хора в България.\n\r\nВсе пак нивото на ваксиниране у нас е по-ниско, отколкото например в САЩ, отбеляза проф. Кантарджиев.\n\r\nМного е опасно, ако се развие грипна пневмония. Смъртността в тези случаи е много голяма, заяви проф. Кантарджиев и препоръча при затруднения с дишането веднага да се търси лекарска помощ и то в болница.\n\r\nРодителите на малките деца трябва да бъдат много внимателни, напомни лекарят.\n\r\nПроф. Кантарджиев разкри, че има и нови случаи на морбили в Пазарджишко. Заразата е била донесена от дете, завърнало се от Франция и затова той препоръча скоро завърналите се от чужбина да не бързат да се видят с всички роднини, защото това може да има лоши последици.", "date": "2019.11.23", "title": "Грипът ще закъснее с една седмица, удря ни през декември "}
{"url": "https://www.dnes.bg/politika/2019/11/23/trymp-shte-obsydi-s-borisov-iznosa-na-vtechnen-gaz-u-nas.430573", "text": "Американският президент Доналд Тръмп ще обсъди възможността за износ на втечнен газ за България, когато се срещне с лидера на страната следващата седмица, докато Вашингтон се стреми да намали енергийната доминация на Русия в Източна Европа, заяви високопоставен представител на Белия дом в конферентен разговор вчера, съобщава на страницата си Радио Свободна Европа/Радио Свобода (RFE/RL).\n\n\n\r\nТръмп също така ще насърчи българския премиер Бойко Борисов да увеличи разходите за отбрана на страната, когато двамата се срещнат на 25 ноември в Белия дом. България, както и много от нейните източноевропейски съседи, внася по-голямата част от необходимия й петрол и газ от Русия, което според САЩ дава на Кремъл значително влияние над тези страни, отбелязва медията, като напомня, че САЩ преживяват безпрецедентен бум на производство на природен газ и американските енергийни компании търсят нови експортни пазари, включително в Европа и Азия, предава БТА.\n                    \n                    \n                \n                \n                \n                \r\nБългарската енерегийна индустрия предлага \"огромен инвестиционен потенциал за американските компании\", подчерта представителят на Белия дом. \"Ние със сигурност прояваваме интерес към възможностите за износ на втечнен природен газ (LNG) за България и други страни в региона\".\n\r\nБорисов се срещна с хърватския си колега само дни преди предстоящата среща с Тръмп. Хърватия има амбицията да построи плаващ терминал, който потенциално може да снабдява някои страни в региона с американски втечнен газ. Борисов нарече \"важен\" хърватския проект, припомня медията.\n\r\nСрещата на Тръмп с Борисов в Белия дом ще бъде поредната от срещите с лидери от Централна и Източна Европа тази година. Преди това президентът се срещна с лидерите на Полша, Унгария, Румъния, Словакия, Австрия и Чехия, посочи представителят на американската администрация. Дневният ред на срещите беше фокусиран върху същите проблеми на енергетиката, сигурността и икономическия растеж, допълни той.\n\r\nТръмп ще насърчи Борисов да постигне препоръчания от Алианса минимум разходи за отбрана от 2 процента от БВП. \"България е член на НАТО от 15 години. Време е да покаже допълнителна мотивация, увеличавайки разходите си за отбрана и участвайки в различни мисии на НАТО\", заяви американският представител.\n\r\nБългария неотдавна договори покупка на изтребители Ф-16. Представителят на Белия дом нарече сделката \"съществен жалон\" в модернизацията на отбраната на страната и \"важен знак\", че тя \"приема сериозно\" обещанието да увеличи разходите за отбрана.\n\r\nТръмп ще повдигне също темата за борбата с корупцията и защитата срещу \"активността\" на Русия, като например опитите да повлияе върху резултатите от избори, допълни той.\n\r\nПредставителят на Белия дом не каза дали Тръмп ще повдигне и въпроса за свободата на пресата на срещата с Борисов, отбелязва Радио Свободна Европа/Радио Свобода. Бившият посланик на САЩ в България Джеймс Пардю заяви, че страната е \"дълбоко засегната от широкоразпространена корупция\" в публикация в изданието \"Хил\" (The Hill) от 22 ноември. В личното си мнение Пардю говори и за упадък на медийната свобода. По думите му резултатът от потискането на свободната преса в България е изкривил медийния сектор, ерозирал е общественото доверие в пресата и е произвел национална политическа среда без сериозна опозиция срещу настоящото правителство.", "date": "2019.11.23", "title": "Тръмп ще обсъди с Борисов износа на втечнен газ у нас "}
{"url": "https://www.dnes.bg/notifikacii/2019/11/23/greshna-diagnoza-ubi-pacientka-v-gabrovo.430576", "text": "Лекар от Центъра за спешна медицинска помощ в Габрово беше освободен от работа, след като негова пациентка починала от масивен инфаркт, а часове преди това преценил, че тя страда от гастрит, съобщи БНР.\n\r\n\r\nРешението за неговото освобождаване е на директора на центъра д-р Георги Шандурков.\r\n\r\nТой обясни, че след инцидента от 20 октомври тази година са поискани обяснения, които той сметнал за неоснователни и незадоволителни. По думите му е било нужно да се изготви кардиограма на пациентката, за да се установи състоянието ѝ, пише bTV.\r\n\r\nКъм момента няма инициирана проверка от институциите. Решението за освобождаването е лично на Шандурков. Няма и изявени претенции към медицинското заведение.", "date": "2019.11.23", "title": "Грешна диагноза уби пациентка в Габрово "}
{"url": "https://www.dnes.bg/akoshtete-vqrvaite/2019/11/23/3-simvola-za-bogatstvo-i-kysmet-prez-2020.430532", "text": "Очакваната 2020 година ще бъде под знака на Металния плъх, според китайския календар. Плъхът представлява началото на нов цикъл. Китайците вярват, че началото на нов цикъл е идеалното време да започнем нови проекти и да оставим старите и вредни навици. Хората, които са родени в годините на Плъха (1924, 1972, 1936, 1948, 1960, 1972, 1984, 1996, 2008) са енергични и оптимистични, винаги предвиждайки светло бъдеще.\r\nВълнуваме се какво ще ни донесе късмет и богатство през 2020 година. Днес от  рубриката на Az-jenata.bg споделяме 3 фъншуй елемента за благополучие.\r\n                    \n                    \n                \n                \n                \n                \r\nМеталът ще бъде водещ елемент през 2020 година и ще бъде в много добра енергия с Металния плъх, според китайския зодиак. Годината на Металния плъх започва на 25 януари 2020 и ще приключи на 11 февруари 2021.\r\nМеталната фигурка на трикрака жаба, която държи в устата си монетка и е заобиколена от монети е единият от фъншуй символите за късмет, който може да поставите в дома си или офиса. За да ви донесе благополучие и богатство, поставете елемента срещу вратата на помещението или в югоизточната част.\r\n", "date": "2019.11.23", "title": "3 символа за богатство и късмет през 2020 "}
{"url": "https://www.dnes.bg/stranata/2019/11/23/vik-pernik-e-izpompvalo-1-mln-kubika-poveche-ot-iazovir-studena.430575", "text": "Хванаха в нарушение ВиК-Перник. Дружеството е изпомпвало 1 милион кубика над резрешеното от язовир \"Студена\". Това се казва в официална позиция на енергийния регулатор, предава NOVA.\n\n\r\n\r\nПрокуратурата вече разследва безводието в града. Проверяват се договорите за управление на язовира и режимите на източването му. След среща с главния прокурор, кметът на града Станислав Владимиров предупреди, че водният режим може да продължи до март, ако няма обилни валежи.\r\n\r\nЗа периода юли-октомври се наблюдава трайна тенденция за намаляване на наличния обем на язовира като към края на октомври достига 6 408 млн. м3 – съответно 15 590 млн. през 2018 и 12 751 млн. през 2017 г.\r\n\r\nСпоред справката в началото на годината наличният обем е бил по-голям спрямо предходните две години, се казва още в писмото на ВиК до регулатора.", "date": "2019.11.23", "title": "ВиК-Перник е изпомпвало 1 млн. кубика повече от язовир \"Студена\""}
{"url": "https://www.dnes.bg/world/2019/11/23/vynshnite-ministri-na-g-20-podkrepi-reformata-na-sto.430574", "text": "В японския град Нагоя днес завърши срещата на външните министри от страните в Г-20, протекла в три отделни сесии, предаде ТАСС.\n\r\nМинистрите обсъдиха ситуацията в световната търговия, изпълнението на целите за устойчиво развитие, както и развитието на страните в Африка. Сред важните теми в дневния ред бяха реформирането на Световната търговска организация (СТО) и данъчното облагане на големите компании в сферата на цифровите технологии.\n\r\nЯпонският външен министър Тошимицу Мотеги заяви, че на срещата е било изразено единодушно мнение за нуждата от реформи в СТО и че страните от Г-20 трябва да играят водеща роля в тези реформи, тъй като СТО е ключова структура за гарантиране на функционирането на световната търговия, пише БТА. \n                    \n                    \n                \n                \n                \n                \r\nМотеги изтъкна също важната роля на Всестранното регионално икономическо партньорство (ВРИС), споразумение за което се очаква да бъде подписано догодина.\n\r\n\"Това е важна структура за световната икономика, понеже ще бъде създадена икономическа зона със свободни правила за търговия в обширен район, включващ Китай и Индия\", каза той.\n\r\nРуският външен министър Сергей Лавров каза днес пред журналисти, че дневният ред на срещата не е включвал въпроси от областта на международната сигурност, свързани с надпреварата във въоръжаването.\n\r\nФорматът на Г-20 представлява важно политически средство за въздействие и трябва да бъде използван за стимулиране на промени в структурата на Международния валутен фонд (МВФ), заяви китайският външен министър Ван И. На този етап МВФ не може да осигури представителство и право на глас на страните с формираща се пазарна икономика и развиващите се държави. Г-20 трябва и занапред да играе ролята на политически механизъм за прокарване на промени, да гарантира запазването на тенденцията за реформиране на фонда и набелязания курс, отбеляза той.\n\r\nУчастниците в срещата не приеха заключителна декларация.\n\r\nОсвен министрите от Г-20 в срещата в Нагоя бяха поканени да участват колегите им от Виетнам, Египет, Испания, Холандия, Нова Зеландия, Сенегал, Сингапур, Тайланд и Чили.\r\nВ края на форума на специална церемония Япония предаде председателството на Г-20 на Саудитска Арабия. Следващата среща на върха на групата ще се състои в Рияд през ноември 2020 г.", "date": "2019.11.23", "title": "Външните министри на Г-20 подкрепи реформата на СТО"}
{"url": "https://www.dnes.bg/obshtestvo/2019/11/23/shte-ima-li-toltaksa-za-avtobusnite-prevozvachi.430577", "text": "Автобусните превозвачи готвят протест заради въвеждането на толтаксите. Те предупреждават, че заради това ще наложи повишение на цената на превозите. Вече има призиви за стачни действия на 12 декември и спиране на линии на 13 януари. Според разчетите автобусите над 12 тона да плащат между 5 и 9 стотинки на километър, а тези, които са под това тегло – между 4 и 8 стотинки.\n\n\n\r\n„В момента заплащаме между 1 и 1,5 стотинки за километър пробег. Предлаганото увеличение е в тежест и за бранша, и за потребителите на услугата. Ние няма как да предоговаряме условията по договорите и обществените поръчки, така че при всички случаи автобусите трябва да останат извън толсистемата. Това няма да бъде прецедент, това е европейска практика”, обясни Магдалина Милтенова от Конфедерация на автобусните превозвачи по NOVA. \n                    \n                    \n                \n                \n                \n                \r\nТя обясни, че готвеният протест не е обвързан с въвеждането на толсистемата. „Това е поредният проблем, който ще добавим към действията ни. Основният такъв е, че през месец февруари на среща при премиера бяха поети ангажименти за законодателни промени, борба с нелегалния превоз, субсидиите за малките населени места. 10 месеца по-късно нито един от тези проблеми не е решен”, каза още тя.\n\r\nМагдалина Милтенова разказа още, че автобусните превозвачи имат и проблем с автогаровото обслужване и предупреди, че ако те не бъдат извадени от толсистемата, ще има фалити на автобусни фирми. За последните години от 3000 такива, около 1500 са фалирали. „Протестът е неотложен. Ние така или иначе ще спрем. Дали ще спрем на 13 януари, за да осигурим превоз на гражданите, или няколко месеца след това, защото ще сме фалирали. Резултатът ще е един и същи. Транспорт няма да има”, коментира представителката на Конфедерацията на автобусните превозвачи.\n\r\nСпоред разчетите на правителството услугите ще поскъпнат със 7%.\n\r\n„Притесненията на автобусните превозвачи са важни за нас. В момента сме в режим на обществени консултации”, обясни проф. Олег Асенов, член на УС на АПИ.\n\r\nТой изрази надежда, че по време на консултациите ще се намери решение, което да осигури реформа.", "date": "2019.11.23", "title": "Ще има ли толтакса за автобусните превозвачи?"}
{"url": "https://www.dnes.bg/stranata/2019/11/23/plovdiv-vyvejda-onlain-svatbi.430578", "text": "Пловдив ще дигитализира заявленията за граждански брак и ще бъде въведено онлайн обслужване на младоженци, съобщиха от пресцентъра на общината.\n\r\n\r\nНовата система ще позволява на желаещите да сключат граждански брак не само да запишат час и дата за сватбения си ритуал от разстояние, но и да подадат заявления за изнесен ритуал, да изберат мястото и да заплатят всичко онлайн. Електронната система реално ще започне да функционира от 1 януари следващата година.\r\n\r\nМладоженците ще получават на посочен от тях електронен адрес служебна бележка и списък с всички необходими документи, които трябва да бъдат подготвени за сключване на брака. Няколко дни преди самия ритуал ще получат и подсещащо съобщение с датата, на която трябва да донесат документите и датата, на която ще сключат брака. Адресът, на който ще бъде активна системата, е: www.radostniobredi.plovdiv.bg, се посочва още в съобщението.", "date": "2019.11.23", "title": "Пловдив въвежда онлайн сватби "}
{"url": "https://www.dnes.bg/stranata/2019/11/23/pernishki-sela-syshto-izliazoha-na-protest.430579", "text": "Жители на пернишките села Мещица и Витановци са протестирали тази сутрин в центъра на село Мещица, съобщи кметът на населеното място Деян Станимиров.\n\n \r\n\r\nХората са негодували срещу наложения им воден режим, съгласно който чешмите в двете населени места текат веднъж на 48 часа от 18.00ч. до 05.00ч. Излизайки от градските резервоари, водата преминава по високите части на улица \"Граово\" и много трудно достига до резервоар \"Радина чешма\", от който се захранват Мещица и Витановци, обясни Станимиров.\r\n\r\nНедоволство е имало и в село Големо Бучино, което получава вода веднъж на 24ч. от 21.00ч. до изчерпване на резервираното количество. В Бачова махала не е имало вода цяла седмица, каза кметът на Бучино Александър Александров.\r\n\r\nОт \"В и К\" - Перник са предложили промени в режимното водоснабдяване, така че водата да достига до всички населени места.", "date": "2019.11.23", "title": "Пернишки села също излязоха на протест"}
{"url": "https://www.dnes.bg/zvezdi/2019/11/23/pilates-i-spokoistvie-tainata-na-keit-hydsyn-za-hubavo-tialo.430525", "text": "Тя е майка на три деца и има успешна кариера в киното. 40-годишната Кейт Хъдсън успява да съвместява отглеждането на малчуганите с ангажиментите на снимачната площадка и своята тв компания. Движи и две модни линии. При това наскоро стартира нов бизнес, като създаде своя марка водка. \r\nРусокосата звезда разкри пред „Womenshealth“, че е амбициозна и вече иска да работи за себе си. Тя ще се появи на корицата на изданието за месец декември. При това по късо спортно горнище и анцуг, като визията ѝ не е случайна. \r\nТя има страхотно тяло благодарение на пилатеса и упражненията, които прави всеки ден. \r\n \r\n„Ако работя от 9 до 17, свърша цялата си работа и изключа телефона си, мога да имам балансиран живот“, казва тя и посочва, че се старае да не пренася работата си в дома, където трябва да отдели време на децата и да ѝ остане малко й за нея.\r\n \r\nКейт Хъдсън разкрива, че успява да постигне баланса между работата и личния живот благодарение на спорта, който доста я е дисциплинирал. След като роди третото си дете – Рани Роуз, която вече е на 1 година, няколко седмици по-късно актрисата свали излишните килограми и се похвали със стегнат корем. За по-малко от два месеца тя се раздели с цели 25 килограма, като по думите ѝ, това се дължи на много високоинтензивни упражнения и здравословно хранене.\r\n \r\nВъпреки отличния резултат, Кейт обяснява, че след появата на момиченцето ѝ е било доста по-трудно да се стегне, в сравнение с преди години, когато родила двете си момчета, които вече са на 15 и 8.\r\n \r\n", "date": "2019.11.23", "title": "Пилатес и спокойствие- тайната на Кейт Хъдсън за хубаво тяло"}
