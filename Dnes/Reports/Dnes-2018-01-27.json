{"url": "https://www.dnes.bg/world/2018/01/27/policiiata-v-kioln-spria-miting-na-hiliadi-kiurdi-za-siriia.366355", "text": "Германската полиция разпореди днес да бъде разпръсната демонстрация с участието на около 15 000 кюрди в Кьолн, заклеймили турската офанзива в Сирия, тъй като хора от шествието носеха множество символи на ПКК, забранени в страната, предаде Франс прес.Мнозина демонстранти развяха забранени знамена с образа на историческия лидер на Кюрдската работническа партия Абдуллах Йоджалан. Други дефилираха маскирани и отказаха да открият лицата си, мотивира се говорител на местните органи на реда, потърсен от АФП.Полицияа съобщи, че е задържала двама души и е събрала данните на голям брой други. ПКК е обявена за терористична организация от Турция и западните й съюзници; в Германия е забранено публично да се демонстрират нейните символи.В миналото Анкара редовно упрекваше Берлин, че се отнася прекомерно толерантно към нарушителите на забраната, участвали в сбирки на кюрди в Германия. Шествието в Кьолн потегли в средата на деня в напрегната атмосфера. Близо 2000 полицаи бяха мобилизирани, за да предотвратяват евентуални инциденти.Демонстрантите бяха спрени по средата на маршрута заради носените от тях символи на ПКК. Полицията ги придружи до сборния пункт и тогава не бе съобщено за сблъсъци.\"Ситуацията остава твърде напрегната\", коментира все пак говорител на местната полиция, който се опасява, че с падането на нощта ще започнат инциденти между най-радикалните демонстранти и силите на реда или пък с участието на турски националисти.Във Франция също имаше днес прокюрдски демонстрации, но в по-малък мащаб - стотици участници в Париж и близо 500 в Марсилия. Някои демонстранти в Кьолн вдигаха плакати с надписи \"Свобода за Кюрдистан\" и \"Засрами се, Европа!\", видя журналист от АФП.Инициатор на шествието там бе кюрдска организация, близка до ПКК според германските тайни служби.\r\nГермански медии съобщиха, че разгневени демонстранти са нападнали полицаи с дръжки на знамена, но тези инциденти бързо са приключили.Други участници в шествието носеха лозунги в прослава на кюрдите в сирийския Африн, където продължава турската операция \"Маслинова клонка\". \"Свобода за Африн\", турският президент Реджеп Тайип \"Ердоган е диктатор\", се четеше на плакатите. Оратор прикани \"да се сложи край на бруталната агресия на турските военни\".\"Турция започна агресивна война в разрез с международното право\", отсече днес съпредседателят на кюрдската общност в Германия Мехмет Танриверди в регионалното издание \"Хайлбронер щиме\".В Германия расте безпокойството, че турско-кюрдският конфликт ще се пренесе на нейна територия, където живеят близо един милион кюрди и около три милиона турски граждани или хора от турско потекло - това е най-голямата турска диаспора в света.Външният министър Зигмар Габриел настоя тази седмица Анкара да спре военната си офанзива и обяви, че замразява оръжейна доставка за Турция, предназначена за модернизация на германските й танкове \"Леопард\", използвани в Северна Сирия. Освен това Германия поиска случаят да бъде разгледан от НАТО, където страната членува наред с Турция.Кметът на Кьолн Хенриета Рекер прикани демонстрантите да демонстрират \"изключително по мирен начин\", отбелязва АФП. (БТА)\r\n ", "date": "2018.01.27", "title": "Полицията в Кьолн спря митинг на хиляди кюрди за Сирия"}
{"url": "https://www.dnes.bg/world/2018/01/27/raste-broiat-na-jertvite-i-ranenite-ot-atentata-v-kabul.366348", "text": "Броят на жертвите на самоубийствения атентат в афганистанската столица Кабул нарасна до 95 души, а ранените са 163, съобщи телевизия \"Толо нюз\". Каналът се позова на съобщение от здравното министерство на Афганистан, предаде ТАСС.\nФранс прес цитира прессекретаря на правителството Бариалай Хилали, според когото броят на жертвите може да нарасне, тъй като някои от ранените са в критично състояние.Болниците са препълнени и препращат ранените от една на друга.Атентатор използва линейка, натъпкана с експлозиви, за атаката си близо до сграда на вътрешното министерство, каза говорител на министерството - Насрат Рахими, цитиран от Ройтерс.Талибаните поеха отговорност за нападението, което е втората голяма атака в Кабул за седмица. Според говорител на вътрешното министерство са задържани четирима заподозрени във връзка с атентата, отбелязва ТАСС. \r\nКанцеларията на афганистанския президент заклейми това \"престъпление срещу човечеството\". \"Това е касапница\", коментира в Туитър Деян Панич, координатор на италианската неправителствена организация \"Емърджънси\", приютила пострадалите. Той съпроводи поста си с кадри, показващи многобройни ранени, наредени в коридорите, под навеса на вътрешния двор и по зелените площи в офиса на сдружението.При акция срещу хотел в града миналата събота бяха убити най-малко 20 души, включително 14 чужденци, припомня ДПА. (БТА)", "date": "2018.01.27", "title": "Расте броят на жертвите и ранените от атентата в Кабул"}
{"url": "https://www.dnes.bg/obshtestvo/2018/01/27/minimalnata-zaplata-raste-a-taksata-pri-djipito-neka-i-tia.366340", "text": "Потребителската такса за посещение при общопрактикуващ лекар да се увеличи на 5,10 лв. Тази идея се лансира сред съсловието на джипитата, съобщи Дарик.Тя получава подкрепа както от представители на Българския лекарски съюз, така и на Сдружението на общопрактикуващите лекари.Коментира се тя да се обвърже с минималната работна заплата, която в момента е 510 лева. \r\nДжипитата, които споделят идеята, са на мнение, че реализирането й би могло да отсее пациентите, които наистина се нуждаят от преглед при общопрактикуващ лекар, от тези, които отиват при джипито само, за да си поговорят с него.Д-р Костадин Сотиров, председател на общопрактикуващите лекари в Пловдив, коментира: \"Два пъти се увеличи минималната работна заплата, а тази такса си остава същата и тя вече няма тази роля, която би трябвало да изиграе\".По думите му освен съфинанрисараща роля, тя има задачата да ограничи безсмислените посещения.\"Един човек може ей така просто да мине да си поговори с тебе, да, ама в това време има хора, които наистинат страдат и чакат в чакалнята. Защото когато трябва да платиш 5,10 лв., ти няма ей така да губиш врмето на лекаря, а ще отидеш, когато имаш проблем\", смята той.Медикът даде пример, че в Холандия таксата е 10% от стойността на прегледа.", "date": "2018.01.27", "title": "Минималната заплата расте, а таксата при джипито? Нека и тя!"}
{"url": "https://www.dnes.bg/obshtestvo/2018/01/27/socialno-slabi-shte-poluchavat-bezplatna-voda.366346", "text": "Социално слаби граждани ще получават до 1,5 кубика  безплатна вода на месец.\"Съвместно със социалното министерство ще дефинираме понятието уязвими   потребители и ще изработим механизъм за тяхното подпомагане\", обясни регионалният министър Николай Нанков пред Дарик.Той подчерта, че в някои области  таванът на социална поносимост е достигнат и там няма да има повишение  на цената на водата.Водоснабдителната и канализационна мрежа в България е четири пъти  по-дълга от републиканската пътна мрежа – тя е над 90 хил. км под  земята, които изискват огромен ресурс за поддръжка, каза още той.По думите му с новия закон за ВиК, който се инициира, се цели подобряване на модела на управление, качеството на услугата по доставка, отвеждане и пречистване  на водата.Министър Нанков каза още, че с новия закон ще се създаде и  подземен кадастър за системите, което ще улесни ремонтните дейности и  инвеститорите. В момента под 5% от ВиК мрежата у нас  има кадастър.Нанков информира, че 65 общини вече са с приети  Общи устройствени  планове. 119 общини в момента са в етап на  разработване, като през 2018  г. за тази дейност МРРБ е осигурило 4.1  млн.лв. За догодина ще бъдат  предвидени нови 6 млн.лв., за да може  всички 265 общини да изготвят  общите си устройствени планове. \"Това е  устройствена защита, защото  аман от хаотично застрояване\", коментира  министърът.Министърът отбеляза, че след въвеждане на тол системата се очакват  приходи от над 1 млрд. лв. годишно, които могат да се изразходват само за  ремонт и строителство на пътища.\"В момента събираме 350 млн.лв. от  винетки, като едва 103 млн.лв. идват от товарни коли, а останалата сума  се събира от леките автомобили. Почти няма страна в света, в която  леките коли да плащат повече. Сега обръщаме тази логика, ще се  възползваме и от геостратегическото положение на България, защото  транзитният трафик ще заплаща повече\", обясни Николай Нанков.\r\n\r\n ", "date": "2018.01.27", "title": "Социално слаби ще получават безплатна вода "}
{"url": "https://www.dnes.bg/sofia-film-fest/2018/01/27/stefan-komandarev-az-sym-ot-optimistite-puka-mi-za-tazi-dyrjava.366032", "text": "Затова пък отзивите във Variety, Hollywood Reporter и във френските медии са доста хубави. Много хора, с които си говорихме харесват най-вече чувството за хумор, което присъства във филма. В Кан, например, на някои епизоди цялата публика избухваше в смях. Тук като правихме прожекцията за таксиметровите шофьори също смеховете не спираха. Всички твърдят, че се гледа много лесно.Снимайки документално кино много често опознаваш нови области, нови хора,нови части от обществото и българския живот, които иначе стоят малко по отстрани от прожектора. А това е реалния живот.Това е моят град. Всичко тръгна след един разговор с таксиметров шофьор – този прословут професор по ядрена физика в БАН, който през деня е учен, а вечер кара такси. Всъщност от него тръгна и вица за оптимистите и това, че такситата в София са като паралелна социална система, защото там работят много хора, на които не им стигат парите, заради ниско заплащане като учени, учители, свещеници, музиканти. Много хора, които са загубили работата си, стават таксиметрови шофьори.Това, което ме привлече бе, че именно в такситата може да видим различните лица на обществото и тези хора познават реалния живот. Виждат го не от екраните на телевизията, а  от шофьорското място на таксито и от всички тези клиенти, които отварят вратите на автомобила им. Така че този реализъм първоначално ме привлече. След това започнаха изключително много срещи с таксиметрови шофьори. Събрахме много истински истории, Взехме много специфични изрази.Знаете, че българските таксиметрови шофьори имат мнение за всичко. Включително и смешните, и по-тъжните тръгнаха от самата реалност.Няма какво да си слагаме главата в пясъка. Това е реалността, която ни обкръжава. Реалността, която засяга 90 процента от българите. Това е начинът, по който те живеят. Тези хора са ми много по-важни и близки от някакъв малък процент, т.нар. \"елит\" или по-заможна категория хора. Интересува ме съдбата, проблемите, посоките на малките хора. Тези, които всеки ден взимат автобуса рано сутринта, а не които се возят в лимузината.Обсъждахме най-различни варианти. Имахме дълъг процес на кастинг, през който минаха и актьорите, с които съм работил и по-рано. В това няма нищо обидно. Става въпрос за шанс и за едната, и за другата страна. Получиха се неочаквано добри резултати. Например, Зуека бе поканен първоначало да изиграе друг образ. В последния момент ми хрумна да пробваме още една роля. Именно тя остана и във филма.Аз съм от оптимистите. Затова съм останал тук, защото ми пука и си обичам държавата. Все се надявам обществото, в което моите деца ще живеят да е по-добро от това сега. Надявам се тези недостатъци, които срещаме да ги няма. Личната ми мотивация във филма са децата ми. От там насетне бе естествено да започна с моето дете и да завърша с него този филм, като израз на надежда за промяна.Докато снимахме епизода със Зуека, видях колко искински го пресъздаде той. Думите му след снимките бяха емоционално развълнувани: \"Така повече не може!\" Та, така повече не може! И то най-вече от гледна точка на моралните ценности. Всичко останало може да се оправи – икономика, финанси, здравеопазване, но преминем ли отвъд някаква граница, загубим ли представа кое е добро и кое зло, остане ли само консумирането - да вземем кредита и да го изхарчим в мола, нещата няма да свършат добре.Имаме готов сценарий, който някои твърдят, че е по-добър от този на \"Посоки\". С него стъпваме на много добра база с истински истории, събрани от много срещи с полицаи. Помага ни Синдикалната федерация на служителите на МВР, които четат всеки вариант на сценария и обсъждаме с тях всеки детайл. От тук, разбира се, най-трудната част е намирането на средствата за снимането на филма.Случват се много добри неща в българското кино. Доказателство е и новината, че български филм е в официалната селекция на Берлинале. Във Франция излезе статия за българската нова вълна в киното. Въпросът е, че този положителен процес не среща сериозна подкрепа от страна на държавата. От години наред си говорим за належащи проблеми, за схемите на финансиране, но нещата не мърдат, не се променят. Дай Боже на този хубав процес да му бъде помогнато, а да не бъде задушен!", "date": "2018.01.27", "title": "Стефан Командарев: Аз съм от оптимистите, пука ми за тази държава!"}
{"url": "https://www.dnes.bg/obshtestvo/2018/01/27/policai-ot-pleven-se-bori-s-raka-da-pomognem.366350", "text": "\r\n                        \r\n                        \r\n                        \r\n                    \r\nПреди 3 години болките в мускулите започват. Преди година и половина на Борислав Ковачев му е поставена и диагнозата тумор в областта на врата, който след операция у нас бил отстранен частично, но неуспешно. \r\nПоследваща операция е възможна, а шансовете за успех са значителни. За да стане това факт обаче Борислав се нуждае от общо 118 хил. лв. за лечение в Цюрих. \r\nС помощта на приятели и близки 40-годишният баща на 2 деца вече е събрал част от сумата. От МВР също отпуснали част от парите. \r\nБорислав е оптимист и вярва, че чрез доброто у хората сумата за лечението му може да бъде събрана.\r\nВсеки, който желае да помогне, може да го направи, като се свърже с него на телефон 0877 49 49 51, чрез имейл borislavkovachev@abv.bg или чрез профила му във Facebook. \r\nМоже да преведете и сума в дарителската му сметка BG95RZBB91551008746467 BGN BIC-RZBBBGSF и сметка в PayPal BG84STSA93000018217118.\r\n ", "date": "2018.01.27", "title": "Полицай от Плевен се бори с рака. Да помогнем!"}
{"url": "https://www.dnes.bg/business/2018/01/27/tilyrsyn-severen-potok-2-e-zaplaha-za-energiinata-sigurnost.366349", "text": "САЩ гледат на планирания газопровод \"Северен поток 2\" между Русия и Германия като на заплаха за енергийната сигурност на Европа, каза днес американският държавен секретар Рекс Тилърсън, цитиран от Ройтерс.Полша, Украйна и балтийските държави се опасяват, че газопроводът ще засили зависимостта на Европа от руския газ и ще даде на Кремъл милиарди долари допълнителни приходи, с които да финансира още по-голямо нарастване на военната си мощ по границите на Европейския съюз.\"Както и Полша, САЩ са против \"Северен поток 2\", , защото смятаме, че той ще подкопае цялостната енергийна сигурност и стабилност в Европа\", каза Тилърсън на съвместна пресконференция с полския външен министър Яцек Чапутович след разговорите им във Варшава. \"Нашата опозиция (срещу газопровода) се базира на общите ни стратегически интереси\", добави държавният секретар.Северните европейски страни изразиха своите опасения за сигурността заради тръбата, която ще бъде положена край техните брегове по дъното на Балтийско море. Германия и Австрия обаче са фокусирани повече върху икономическите изгоди от наличието на по-евтин газ и казват, че всяка допълнителна газова инфраструктура може да допринесе за по-висока сигурност на доставките в Европа, отбелязва Ройтерс, позовавайки се на неотдавнашно изявление на германското икономическо министерство.Агенцията припомня, че и Полша все още задоволява около две трети от консумацията си на газ с внос от Русия. Тя обаче инвестира значителни средства в изграждането на терминал за втечнен природен газ на брега на Балтийско море, като подписа и дългосрочен договор за покупка на втечнен газ от САЩ.\"Ние сме горди, че подкрепяме енергийната диверсификация и сигурността на Полша\", Каза Тилърсън днес. \r\nДвамата външни министри се ангажираха също така да засилят отбранителното сътрудничество между Полша и САЩ. Чапутович каза, че Варшава би желала САЩ да засилят военното си присъствие в страната. \"Разполагането на американски войски на наша територия дава на поляците чувство за сигурност и ние сме благодарни за това. Искаме това присъствие да се засили и да стане постоянно\", посочи той, цитиран от Асошиейтед прес.Полско-американското отбранително сътрудничество получи силен тласък миналата година с разполагането на около 5000 американски войници в Полша като част от две отделни мисии - американска и натовска. Тези мисии имат за цел да вдъхнат увереност на съюзниците от източния фланг на НАТО, че алиансът има сериозно намерение да ги защитава от руска агресия, посочва АП. (БТА)\r\n ", "date": "2018.01.27", "title": "Тилърсън: \"Северен поток 2\" е заплаха за енергийната сигурност "}
{"url": "https://www.dnes.bg/stranata/2018/01/27/slynce-i-po-visoki-temperaturi-shte-ni-radvat-utre.366353", "text": "През нощта ще бъде ясно, с разкъсана висока облачност. Минималните температури в повечето райони ще са между минус 9° и минус 4°. В сутрешните часове на места в низините ще се образува краткотрайна мъгла, според прогнозата на НИМХ-БАН, цитирана от \"Фокус\".Утре ще е слънчево. След обяд в Дунавската равнина ще духа слаб до умерен вятър от запад-северозапад. Максималните температури ще са предимно между 4° и 9°.По Черноморието ще бъде предимно слънчево, но в сутрешните часове на места ще има краткотрайна мъгла. След обяд ще се появи слаб, до умерен, вятър от запад-северозапад. Максималните температури ще са 5-8°. Температурата на морската вода е 6-7°. Вълнението на морето ще бъде 1-2 бала.В планините ще бъде предимно слънчево. Ще духа умерен, по билата - до силен вятър, от север-северозапад. Максималната температура на височина 1200 метра ще е около 4°, на 2000 метра – около минус 1°.\r\nАтмосферното налягане ще е значително по-високо от средното за месеца.В началото на следващата седмица ще бъде предимно слънчево, с временни увеличения на облачността. Северозападният вятър ще се усили. Бързо ще се затопли и минималните температури вече ще са близки до 0°, а максималните - около и над 10°. В сряда вятърът ще отслабне.", "date": "2018.01.27", "title": "Слънце и по-високи температури ще ни радват утре"}
{"url": "https://www.dnes.bg/stranata/2018/01/27/dete-zagina-pri-pojar-v-kyshta-vyv-velikotyrnovsko.366351", "text": "Едно дете е загинало, а друго е пострадало при пожар в къща в сухиндолското село Горско Калугерово, съобщиха от пресцентъра на ОД на МВР във Велико Търново.Сигнал за пожара е получен днес около 17,03 ч. На мястото са изпратени екипи на полицията и пожарната в Павликени. Два пожарни автомобила с петима огнеборци са потушили пламъците.По първоначална информация едно от 6-те деца на семейството е загинало при пожара, а друго е откарано във великотърновската болница с обгазяване.Пламъците са унищожили една от стаите, коридор и част от покривната конструкция. Останала част от къщата е спасена. На мястото се извършва оглед. Причините за пожара са в процес на изясняване, уточниха от пресцентъра на институцията.", "date": "2018.01.27", "title": "Дете загина при пожар в къща във Великотърновско"}
{"url": "https://www.dnes.bg/obshtestvo/2018/01/27/kugyr-aviolineika-koga-speshnata-pomosht-shte-go-polzva.366352", "text": "Военната авиация проучва възможностите за обучение на парамедици, които да участват в авиомедицинска евакуация. Какви са възможностите военните хеликоптери да станат въздушни линейки, които да помагат в спешната помощ?\n\r\nХеликоптерите \"Кугър\" и в момента се ползват за авиомедицинска евакуация, но за да бъдат включени към спешната помощ, ще е нужно купуване на допълнително оборудване, обучение на парамедици и изграждане на хеликоптерни площадки в страната.\r\nВ момента от наличните 6 хеликоптера Ми-17, които се ползват за гасене на пожари, e изправен само един, а от 12 \"Кугър\"-а летят 4 машини, съобщи bTV.\r\nВ Крумово младите летци се подготвят, защото на спасителни мисии отиват само опитните. Тук от 10 години се дава дежурство с готовност да се помага при бедствия, аварии и катастрофи.За да бъде ефективна спешната помощ по въздуха, трябва да има добра координация с болниците, до които да има вертолетни площадки. Необходими са и обучени парамедици, за да се съкрати времето за реакция, казва командирът на базата ген. Димитър Иванов. \r\n\"За мен всеки трябва да е профилиран. Не може един летец да съвместява тази дейност и като парамедик, защото той има други функции – но няма невъзможни неща, важното е да има воля и осигуряване ние да го осъществим\", отбеляза той.\r\nСамо за миналата година при гасене на пожари летците от Крумово са изпълнили 261 задачи у нас и в чужбина. По-голямата част от техниката обаче е на земята. \r\n\"Дооборудването на самите вертолети трябва да продължи и да се задълбочи\", посочи майор Александър Цветков от авиобаза \"Крумово\". \r\nАвиомедицинска евакуация от Крумово се налага по-рядко. Понякога тя се осъществява в лошо време и отсъствие на площадка, където машината да кацне. Такъв е случаят, когато спасяват родилка в затрупано в снегове родопско село.\r\n\"В момента на спасяването са уплашени, за да изкажат емоции, но впоследствие има благодарност от добре свършената работа\", заяви капитан Руслан Иванов, специалист по аварийно-спасителна подготовка.  \r\nЕкипите са готови да изпълняват задачите, но е необходима изправна техника и ясен регламент за взаимодествие със здравното министерство.Кога и как ще бъдат ползвани въздушните линейки, още не е ясно. От правителствената стенограма по въпроса става ясно, че възстановяването на машините ще струва около 130 милиона лева.", "date": "2018.01.27", "title": "\"Кугър\" - авиолинейка! Кога спешната помощ ще го ползва?"}
{"url": "https://www.dnes.bg/index/2018/01/27/syboten-bis-silikon-v-gyrdite-v-ustnite-i-v-glavite.366342", "text": "\nСлед като си избрахме плеймейтка на века, независимо, че той е още в началото си, идва ред да избираме и Мис Силикон на десетилетието. В шоубизнеса ни се случават странни неща. Избрахме си Мис България, но направихме общодържавен проблем заради носа й. Бил голям, приличала на Баба Яга, а в същото време издигаме в култ силиконови кукли, които изглеждат далеч по-зловещо от Тамара Георгиева. \r\nПрез май ще бъде коронясана Мис Силикон на десетилетието, а изборът ще бъде между носителките на титлата от 2009 г. досега. Кандидатките са истински пример за възход, някои от тях знаят материала за четвърти клас, имат дипломи, но най-важното - доказват, че у нас са достатъчни едни силиконови подплънки, за да блеснеш. В повечето случаи заради щедростта на титуловани като бизнесмени. И те със силикон, но в мозъка - за повече гладкост.\r\nКои са претендентките? Актуалната носителка на титлата Мис Силикон Виктория Петрова и нейните предшественички в годините назад - Боряна Миткова, Габриела Попова, Габриела Иванова, Джулиана Гани, Десислава Мутафчиева, Лили Иванова, Гергана Райчевска и Мис Силикон 2009 – Йоана Христова (можете да ги видите всичките в края на галерията).\r\n\"Не мисля да прекалявам със силикона. Към пластичната хирургия трябва да се прибягва само, когато не харесваш определени части от тялото си. За съжаление в България масово момичетата се обезобразяват и затова според мен донякъде вина имат пластичните хирурзи, които вместо да ги отказват, ги подстрекават към нови и нови операции\", споделя Виктория Петрова.\r\nТя не може да проумее как мъжете харесват жени с толкова пластики по себе си, че дори чак са загубили истинския си облик. И ние това се питаме, но отговорът ни се изплъзва. Най-вероятно комплексите на тези мъже са също толкова, колкото и кубиците в гърдите.\r\nБившата гимнастичка Цвети Стоянова пък си направила поредната пластична операция. Не по лекарска препоръка и заради белези при опита й за самоубийство, а разкрасителна. И тя наляла силикон в бюста. Дано само не се яви на конкурса за Мис Силикон 2018. Но съдейки от нейните медийни изяви през последната година няма да бъде и голяма изненада.\r\nМинаваме към една друга силиконка, която не е българка. Биляна Дол, известна като дъртото коте на Божинов, предала Алисия за сметка на Николета. Каква поредна драма в \"Голямата четворка\" (Алисия, Николета, Валери Божинов и Николай Михайлов - б.а.) на българския шоубизнес. Дол най-долно прекратила дружбата с Алисия и вече е в лагера на Николета Лозанова. Новите приятелки дори се щракнаха във фризьорски салон около коледните празници. Преди това Алисия се скъсваше да четка напомпаната изкуствено сръбкиня колко мила и добра била, как се уважавали, как се отнасяла страхотно с Валери-младши. Явно борбата между Алисия и Николета отива в полза на плеймейтката. От Алисия избягаха Валери, Ники М. и Дол, докато Лозанова бе отсвирена от Божинов и Михайлов, който обаче се завърна под чаршафите й.\r\nЛозанова пък си има и придворни медии, които захапват Алисия дори и по малко очакван начин. Тази седмица бе направен разбор на снимка на Алисия, по-скоро на пръстите на краката й. Били несъразмерни и приличали на бейби моркови. Баста, колеги! Писна ми от фотошоп, искам като видя Алисия, поне по пръстите да я позная.\r\nЩе продължавам да припомням никак не трудната прогноза, че Сузанита няма да блесне на музикалната сцена. Тя си разчита на някакви провокации, които сигурно я издигат в собствените й очи. Но всъщност като певица вече е потънала и привлича внимание единствено с факта, че е дъщеря на Орхан Мурад. Последната й акция бе с кадри как мляска полугола напомпан мъжага. Може пък да да е яко сред 14-годишните, но показността няма да й донесе нищо смислено.\r\nДалеч по-дискретна е Михаела Маринова, която за разлика от Сузанита може и да пее. След като се раздели с Иво, тя се похвали, че има нов мъж до себе си, който бил истински джентълмен. Той обаче остава в тайна, пък и не бил известен. \r\nДокато Холивуд се тресе от обвинения за сексуален тормоз към продуценти и звезди, у нас в съда ще отговаря... Жана Бергендорф. Бившето й гадже - танцьорът Лео, я съди за домашно насилие. Този Лео е двойно по-голям от Жана и изглежда малко смешно да е жертва, но пък всичко ще решат съдиите.\r\nБезспорно звездата на седмицата е Християн Гущеров, който бе арестуван след запой в столичен клуб, бутна патрулка, а ден по-късно стана ясно, че е предложил на Светлана Василева да се сгодят. През лятото щяло да има сватба, а плеймейтката ще заеме мястото на фолкпевицата Мария. Ние пък почваме да броим колко ще издържи брака и дали подареният на Василева джип ще си остане за нея. При Мария не се получи...\r\nИ тази седмица не минахме без безсмислени снимки, с които позабравени красавици решиха да напомнят за себе си. Снахата във фамилията Халваджиян - танцьорката Александра Енева, се пусна директно от спалнята. Гола, но прикрита ефирен чаршаф. Целта на тази еротика? Никой не може да обясни.\r\nДруга танцьорка - Яна, която роди две деца на бизнесмена Петко Димитров, пък зарадва почитателите си с кадър по монокини от басейна. Остава загадка защо е с книга в ръка- нито е придала интелигентност на фотоса, нито пък залъгва някой, че така си чете по принцип.\r\nГола се пусна и Гала, но в снега. Нейният приятел Стефан я засне по време на почивката им в Пирин, а видеото показва как тв водещата се калява - без дрехи и на минусови температури. Защо обаче голата акция трябваше да бъде показвана също остава неясно. Или за рейтинг или на Гала й се иска да докаже, че не отстъпва на 20-годишните плеймейтки.\r\nЗа финал. Мишо Шамара шамароса с хаплива, но доста вярна констатация.\r\n\"Дойдох тук и изведнъж видях едни нови звезди. Всичко ми звучи като румънско диско. Чух някаква чалга, която звучеше повече като рап, отколкото песните на онези, които парадират, че правят рап. Последната песен на 100 Кила е страшен кючек. Изключително много съжалявам, че мои наследници, които съм ги учил да правят музика, заради това, че нямат контакт с мен, правят кючеци и щракат с пръсти. Очаквам да запишат песен с Цеца\".", "date": "2018.01.27", "title": "Съботен бис: Силикон в гърдите, в устните и в... главите!"}
{"url": "https://www.dnes.bg/world/2018/01/27/proruski-nastroeniiat-zeman-treti-mandat-niama-da-ima.366354", "text": "Проруски настроеният чешки президент Милош Земан спечели втори 5-годишен мандат, като победи на балотажа за най-високия държавен пост, състоял се вчера и днес, своя съперник, политическия новак Иржи Драхош, изявил се като проевропеец, предаде Асошиейтед прес.При постъпили резултати от 99,35 процента от избирателните секции Земан има 51,55 на сто от гласовете срещу 48,44 за Драхош, който призна поражението си и поздрави своя съперник. 68-годишният Драхош, който е бивш шеф на чешката академия на науките и е професор по химия, каза, че смята да остане в политиката, но се се впусна в подробности за намеренията си.73-годишният Земан е ветеран на чешката политика и е от поколението на първите политици от посткомунистическия преход. Бил е и премиер. Той спечели първия си мандат през 2013 г. в първите всенародни президентски избори. Преди това президентът се избираше от парламента.Веднага след като крайният резултат стана известен, Земан се срещна с активисти на своя предизборен щаб и със свои поддръжници, като заяви пред тях, че няма намерение да се бори за промени в конституцията, за да бъде президент и трети мандат.\"Това е моята последна политическа победа. След нея няма да имам и нито едно политическо поражение. Според чешката конституция президентът има право само на два мандата и аз в никакъв случай не се каня да инициирам промяна на конституцията\", подчерта той и благодари на избирателите за оказаното му доверие в тези избори.Новият стар президент съобщи също, че ще предостави на и.д. премиера Андрей Бабиш, който неотдавна загуби вот на доверие в парламента, повече време, за да състави ново правителство.Премиерът милиардер Бабиш, който има сериозни проблеми с правосъдието и в момента е със снет имунитет, но остава начело на служебен кабинет, подкрепи Земан в предизборната кампания. Земан също не скрива подкрепата си за Бабиш, като преди изборите обеща да му даде втори шанс да състави правителство.АП отбелязва, че Земан, въпреки победата си, остава разделителна фигура в чешката политика (за което свидетелства и трудната му победа) с левичарските си възгледи, с флиртовете си с Русия и Китай, с ярко антиимигрантската и антимюсюлманската си риторика. Според него вълната от ислямистки и екстремистки атентати в Европа е свързана с наплива на пришълци. Той нарича имиграцията \"организирано нашествие\" и не спира да повтаря, че ислямът е несъвместим с европейската култура.Един от плакатите, издигнати от неговите привърженици по времето на кампанията, бе: \"Спрете мигрантите и Драхош!\".Земан бе един от малцината европейски лидери, подкрепили кандидатурата на Доналд Тръмп за президент на САЩ. Макар че е известен като евроскептик, той никога не се изказал срещу ЕС, но предложи провеждането на референдум за членството в него по подобие на този във Великобритания.Като цяло чешкият президент има малко пълномощия и пряка изпълнителна власт, тъй като страната се ръководи от правителство начело с премиера.Избирателната активност на балотажа по предварителни данни е около 65 процента и се смята за много висока. В столицата Прага и в големите градове са гласували над 70 на сто от избирателите, което е рекорд.", "date": "2018.01.27", "title": "Проруски настроеният Земан: Трети мандат няма да има!"}
{"url": "https://www.dnes.bg/mish-mash/2018/01/27/kakvo-vi-depresira-spored-zodiiata.366308", "text": "Животът невинаги е цветя и рози, но ако знаете кое е онова, което в най-голяма степен ви притеснява, вероятността да се справите с трудностите е значително по-голяма и животът става по-лесен. Когато представа ви за света е реалистична, се предпазвате от разочарования.Въпреки това, трудностите съществуват, а те не са едни и същи за всички хора. Така например, за един човек идеята да си остане вкъщи и да не прави нищо, може да се изглежда като нещо ужасяващо, докато за друг това може да е начин за качествена почивка и възстановяване. Това, което може да ви натовари и депресира, има връзка и със зодиакалния знак. Какво депресира всяка зодия?Това, което подтиска представителите на тази зодия, е да бъдат пренебрегвани. Тези хора са много експресивни и ако вниманието на околните не е насочено към тях, те може да изпаднат в депресия. За тях е много важно да получат одобрение от останалите. Застой. Телците са склонни да остават за дълго в комфортни за тях ситуации, които в крайна сметка ги отегчават. Те много добре знаят, че когато останат в застой по-дълго, не им се отразява добре, но въпреки това го правят. Липса на движение, спиране на прогреса - това са нещата, които депресират Телците.Разбитото сърце. Истина е, че всички се чувстваме депресирани, когато сърцето ни е разбито, но Близнаците много трудно го преодоляват. Те ще носят болката от предателството и изгубената любов цял живот. Дори и да се усмихват, по този начин те се опитват да прикрият болката си. Останалата част от материала четете на ", "date": "2018.01.27", "title": "Какво ви депресира според зодията? "}
{"url": "https://www.dnes.bg/notifikacii/2018/01/27/vozniacki-specheli-otkritoto-pyrvenstvo-na-avstraliia.366337", "text": "Нова шампионка има в списъка на победителките в Големия шлем и това е датчанката Каролине Возняцки, която победи на финала в Австралия Симона Халеп (Румъния) със 7:6 (2), 3:6, 6:4.\r\nВозняцки има два финала в US Open, както и два четвъртфинала на Ролан Гарос. Навлизаща в своята 28-годишнина (родена на 11 юли 1990 година), дъщерята на етнически поляци ще бъде на върха в ранглистата на УТА от новата седмица, откъдето слиза именно Халеп. \r\nМачът продължи два часа и 53 минути, премина през много обрати, а особено в третия сет пробивите вървяха един след друг. За Возняцки се оказа важно и физическите проблеми на Халеп, които се появиха веднага след началото на втория сет.\r\nДатчанката стартира много уверено в мача и поведе с 3:0. Постепенно водачката в световната ранглиста Халеп намери ритъма и започна да печели сервисите си, което правеше и Возняцки и така мачът стигна до 5:3. Тук румънката върна пробива, след като съперничката й сервираше за сета. Халеп поведе с 40:0 и имаше три точки за пробива, пропусна първите два, но с подсечен форхенд успя да измъкне гейма.\r\nСлед това Халеп взе подаването си, както и Возняцки за 6:5 и отново имаше шанс да вземе сета с пробив. Но се стигна до тайбрек, в който скандинавката диктуваше темпото - първо поведе с 4:2, а след това го взе и със 7:2.\r\nСлед взети подавания в началото на втория сет (1:1), третият му гейм се оказа най-дългият в мача, продължил 12 минути. Четири пъти имаше възможност за пробив за Возняцки, но все пак Халеп не се предаде и поведе с 2:1. След като поведе с 3:2, Халеп поиска медицински таймаут и се оказа, че проблемите й в бедрата не са никак малки. Въпреки това тя спечели следващото си подаване и проби на 15 за 5:3.\r\nЕдва пристъпваща по корта, тя се бори до последно в следващия гейм, в който имаше подаване. Изоставайки с 15:40, тя стигна до равенство и свое предимство. Пропусна първите две възможности да вземе сета, но при третата въпреки дългото разиграване, успя да спечели и да изравни- 6:3 гейма и 1:1.\r\nТретият и решителен сет започна с рутинен гейм за датчанката, която обаче затвърди преднината си с пробив във втория от втори опит. В тези моменти сякаш Возняцки не даваше всичко от себе си, колкото се възползва от лошата физическа кондиция на съперничката си и материализираше нейните слабости и грешки. \r\nВ третия гейм румънката изненадващо издържа на маратонско разиграване, няколко равенства, загубени предимства и пропуснати възможности за пробив. В решителния момент ястребовото око се оказа на помощ за Халеп, след като съперничката й не повярва, че първи сервис е в аут.\r\nСлед това с двойна грешка пробивът беше на лице за 1:2. Возняцки реагира и върна пробива на нула, но Халеп не беше вдигнала бялото знаме и веднага реагира по същия начин, за да намали на 2:3. Фестивалът на пробивите продължи и Халеп реализира пълен обрат, след като с нов взет сервис на датчанката поведе с 4:3. Колебанията на двете продължиха, след като се стигна до 4:4 и при своето подаване Возняцки успя от втория гейм-бол да поведе с 5:4. До края на мача ситуацията при Халеп се усложни тя нямаше сили да преодолее защитата на Каролине при последвалото подаване.\r\n/БТА/\r\n ", "date": "2018.01.27", "title": "Возняцки спечели Откритото първенство на Австралия"}
{"url": "https://www.dnes.bg/stranata/2018/01/27/surva-v-pernik-babugeri-starci-stanchinari-dervishi.366336", "text": "\nВ 27-ото издание на международния фестивал на маскарадните игри \"Сурва\"-2018 в Перник дефилират рекорден брой участници - 7 477. \r\nСамо от селата в област Перник групите са 46 с 4 000 души в тях. Някои от сурвакарските дружини стигат до над 200 души. \r\nОбщо българските групи са 105 и от тях 59 са кукерски, като сред тях има бабугери, старци, станчинари, дервиши. \r\nВ маскарада се включват около 900 деца и 423 участници от чужбина. Обичаите си показват 17 групи, представители на 8 държави - от Македония, Сърбия, Албания, Румъния, Испания, Италия, Словения и Португалия. \r\nДеветчленно жури с председател проф. Георг Краев ще определи носителите на наградите. \"Сурва 2018\" е под патронажа на министъра на културата Боил Банов. Празникът, който е в основата на фестивала, е част от нематериалното културно наследство на ЮНЕСКО.\r\n ", "date": "2018.01.27", "title": " \"Сурва\" в Перник: Бабугери, старци, станчинари, дервиши"}
{"url": "https://www.dnes.bg/politika/2018/01/27/iotova-syglasna-da-ima-referendum-za-istanbulskata-konvenciia.366327", "text": "Приемам изцяло предложението на БСП да има референдум за Истанбулската конвенция. Нека да има референдум, това означава да се разясни този документ на хората. Това заяви пред bTV вицепрезидентът Илияна Йотова.\r\nСпоред нея кабинетът е гласувал конвенцията прибързано, преди да подготви пакет от закони, които да я придружават.\r\nПрез изминалата седмица Йотова и президентът Румен Радев дадоха брифинг по повод година от встъпването им в длъжност.\r\nПо думите на Йотова властта не е променила Радев. „Президентът сам взима решенията. Чува различни мнения, но последната дума е негова”, коментира тя, запитана зависим ли е президентът от БСП при взимането на важни решения.\n\n\nВ отговор на въпрос приема ли тезата на председателя на Народното събрание Цвета Караянчева, че ниският рейтинг на институцията се дължи и на нападките на Румен Радев вицепрезидентът каза: „Румен Радев не е обидил парламента като институция, това беше загриженост и тревога”, посочи Илияна Йотова.\r\nТя защити правото на БСП да внесе вот на недоверие и коментира, че лош вкус по-скоро е внушението, че „трябва да заметем всичко под килима, за да се представим пред Европа”.\r\nЙотова коментира и казуса с убиеца на баща ѝ, който поискал да бъде помилван.\r\n„Опитах се да прочета документите, но в първите страници прочетох някои неща и затова помолих президента да се занимае с тоя случай по изключение. Всъщност прочетох последните думи на баща ми, които никога не съм виждала преди това. С ясното съзнание, че животът му завършва, неговото послание е към мен и сестра ми”, разказа Илияна Йотова.\r\nБащата на Йотова – Малин Тодоров е нападнат с нож във влака София – Драгоман преди 15 години, починал е от раните в „Пирогов”.\r\n    ", "date": "2018.01.27", "title": "Йотова съгласна: Да има референдум за Истанбулската конвенция"}
{"url": "https://www.dnes.bg/notifikacii/2018/01/27/papaia-potencialno-opasen-plod-no-zashto.366224", "text": "Кой не обича тропически плодове? Папаята е един от тях, чийто вкус може да ни пренесе в гореща Африка. Независимо дали под формата на прясно изцеден сок, нарязан на парченца или като смути, папаята е не само наслада за небцето. Плодът се използва за лечение на различни състояния.  Съдържание на витамини А, В и С, както и фитоестрогени в плода е голямо. В него има протеолитични ензими (които разграждат протеини) като химопапаин и папаин. Те са известни със своите антибактериални, антивирусни и противогъбични свойства. От минералите папаята е богата на калций, калий, желязо, фосфор, мед, цинк, магнезий. Въпреки сладкия му вкус, трябва да бъдем внимателни при консумацията на папая. Ето няколко странични ефекти, които причинява:   Ферментиралата папая може да понижи кръвната захар. Ако по принцип имаме ниска кръвна захар, това носи риск, например след определени хирургически процедури. Ако ни предстои операция, трябва да не приемаме ферментиралия плод поне две седмици преди нея.  ", "date": "2018.01.27", "title": "Папая – потенциално опасен плод! Но защо?"}
{"url": "https://www.dnes.bg/index/2018/01/27/dokazano-egipetskite-piramidi-sa-postroeni-ot-hora.366333", "text": "Учени от изследователската фондация \"Глен Даш\" със седалище в САЩ установиха, че при построяването на Хеопсовата пирамида в Гиза са допуснати грешки, заради които основата й не е идеален квадрат, съобщи Лента, като цитира СайънсАлърт.\r\nУчените са на мнение, че макар древните египтяни да са имали големи инженерни способности, са се объркали и затова построеното от тях съоръжение не е с еднакви страни.\r\nВъпреки че има научни доказателства, че пирамидите са построени от древните египтяни, съществуват и алтернативни версии. Те гласят, че тези съоръжения са построени с помощта на технологии, които са достъпни единствено за развити цивилизации. Следователно идеалната геометрия на пирамидите е знак за дейността на извънземни.\r\nПри опитите си да реконструират външния вид на пирамидите в Гиза, какъвто е бил преди 4500 години, учените открили дефекти. След като били издигнати, пирамидите били облицовани с варовик. През 1168 г. този материал бил използван за построяване на нови домове, след като Кайро бил опожарен от арабите.\r\nБили открити 84 \"точки\", които съответствали на краищата на облицованата пирамида. Те били подложени на регресионен анализ, за да може учените да изчислят дължината на всяка страна на съоръжението. Оказало се, че западната страна е с около 14 сантиметра по-дълга от източната.\r\nПо думите на учените получените данни показват, че древните египтяни са били превъзходни строители и са можели да строят пирамиди, но са допускали грешки. \r\n /БТА/\r\n ", "date": "2018.01.27", "title": "Доказано: Египетските пирамиди са построени от хора"}
{"url": "https://www.dnes.bg/mish-mash/2018/01/27/kakyv-e-reitingyt-na-myjete-v-jenskite-ochi-spored-zodiiata.366307", "text": "Астрологията винаги е давала своето мнение за съдбата ни. Но има и интересни нюанси по отношение на любовта. Време е да ви представим класацията на сп. Elle и за силния пол. Кои са най-желаните любовници и съпрузи?С такъв партньор винаги трябва да маневрирате. Той има практически ум, но във връзка той майсторски претендира, че не разбира какво става. Или крие главата си в пясъка като щраус. Непримиримите мъжки Риби, без да го забелязват, могат да привлекат жените с това качество. Ако той е привлякъл интереса ви, ще трябва да го покажете сравнително ясно, но без натиск и провокация – в противен случай такъв човек просто ще се изплъзне, както го прави във всяка напрегната ситуация.Много мъже от тази зодия се нуждаят от грижовна „мама“. Готови ли сте да поемете тази роля? Ако отговорът е „да“, ще ви трябва безкрайно търпение, много духовна сила и постоянна готовност да подкрепяте и насърчавате партньора си, за да укрепите самочувствието му. В допълнение, по отношение на взаимоотношенията, той често се държи като котка – мъжът Близнаци обича топлината на дома, но няма да се откаже от личната свобода и предпочита да излиза навън сам.Елементът на този знак е въздух, така че Водолеят често опитва да избегне обещания и изобщо всяка силна привързаност. Той е обременен със семейни отговорности, не желае да принадлежи на никого. За да спечелите вниманието му ще трябва да го изненадате с нещо, да го изненадвате, да го изненадвате. И ако вече сте във връзка, бъдете готови да се забавлявате постоянно, да се грижите и в същото време да бъдете независими. С една дума, постоянно променящи се роли на приятел, любовница и мъдър съветник. Готови ли сте? Знайте едно – няма да е скучно.Ако мъжът Телец беше десерт, тогава шоколадовият мус щеше да е на чинията ти. Той има луд чар, чувства се добре с жените и знае как да общува с тях. С една дума той би могъл да се превърне в идеален кандидат за ролята на любим герой. Ако не загуби смелост, когато става дума за формализиране на отношенията. От друга страна, ако вече сте двойка, той със сигурност вече е показал, че се страхува, че ще бъде изоставен. Също така си заслужава да се има предвид, че Телецът мрази да променя навиците си – затова бъдете готови да покажете максимална гъвкавост и да не изгубите търпение.Романтичен по душа, той умее да ухажва по правилата и това е красиво. Мъжът Дева се нуждае от умна, приятна жена с прагматичен характер – точно като себе си. Той се стреми да изгради стабилен дом, в неговия свят всичко трябва да бъде надеждно, рационално, целенасочено и удобно. Ако току-що започвате връзка с такъв човек, най-важното е да разберете ясно какво точно искате от него. Ако се омъжите за Дева най-вероятно е завинаги.Кои са останалите четете на ", "date": "2018.01.27", "title": "Какъв е рейтингът на мъжете в женските очи според зодията?"}
{"url": "https://www.dnes.bg/za-da-se-razbirame/2018/01/27/horata-zabeliazvat-4-cherti-na-liceto-koi-li-sa.366285", "text": "Казват, че първото, което се забелязва в лицето на човек, са очите. Други пък се притесняват да не би събеседникът им да се вгледа в стърчащия им нос или пък щръкнали уши.Няма място за притеснения. Научно потвърдено е кои черти на лицето се забелязват най-напред при първа среща и те са съвсем различни от общоприетите.Оказва се, че основните компоненти за възприятието на лицето на човек са четири.Според психолога Лесли Зебровиц от Университета Брандис, тези черти не са нито очите, нито носът, нито формата на брадичката.Изследванията на Зебровиц и неговия екип, наскоро публикувани в списание Current Direction in Psychological Science констатират, че първите впечатления от лицето на други хора са свързани с 4 определени компонента: бебешко лице, степен на познание на лицето (фамилиарност), физическо състояние на лицето и емоционална прилика.До тези критерии изследователите стигат след като проучили как реагират мозъците на хора, виждащи лицата на други непознати личности.Понятието „бебешко лице“ описва хората с големи очи, къси брадички, кръгли лица, големи чела. Според учените, тези хора карат околните да се отнасят с тях по-любезно и състрадателно, както към дете или по-млад човек.", "date": "2018.01.27", "title": "Хората забелязват 4 черти на лицето. Кои ли са? "}
{"url": "https://www.dnes.bg/stranata/2018/01/27/angel-kunchev-pikyt-na-gripnata-epidemiia-idnata-sedmica.366331", "text": "Пикът на грипната епидемия ще бъде достигнат следващата седмица, а след това ще започне рязък спад. Това каза за „Фокус“ главният държавен здравен инспектор д-р Ангел Кунчев. \r\n„Спадът вече започна в областите Перник и Пазарджик, които обявиха епидемия, и вече излязоха от нея“, посочи той. \r\n„1/3 от областите в страната са обявили епидемия. Вероятно в началото на другата седмица и други ще достигнат до епидемия“, коментира д-р Кунчев. \r\n„За България средната заболеваемост достигна 190 на 200 хил. души. В районите, които са обявили епидемия, заболелите са над 220-250 до над 300-400 в Благоевград, където е най-високата заболеваемост“, обясни той.\r\n ", "date": "2018.01.27", "title": "Ангел Кунчев: Пикът на грипната епидемия - идната седмица"}
{"url": "https://www.dnes.bg/health/2018/01/27/uasabi-za-zdravo-syrce-i-dobro-hranosmilane.366283", "text": "То има силен пикантен вкус, а без него сушито не е същото. Уасаби – кореноплоден зеленчук, който е част от японската кухня, известен още като японски хрян. Предлага се под формата на паста, която е завършек на суши или сашими, но може да го комбинирате с печена риба, меса, да го добавяте в супи, сосове, защото е много полезен за здравето.Уасаби е чудесно допълнение към вашата диета или ежедневно хранене, ако сте любители на пикантните подправки. То е богато на фибри, протеини, минерали като калций, желязо, магнезий, фосфор, калий, натрий и цинк, които са необходими елементи за доброто здраве.Консумацията на уасаби осигурява и добри количества витамин С, фолиева киселина, витамин А и витамин В6. Подправката съдържа и мощни антиоксиданти и е с ниско съдържание на холестерол. Това естествено подсилва имунната система.Други ползи за здравето от консумацията на уасаби са:Уасаби има хипохолестеролемични свойства, които помагат за понижаване на високите нива на холестерола в човешкото тяло, възпрепятстват образуването на кръвни съсиреци, което намалява риска от инсулти и инфаркти, сърдечни заболявания.", "date": "2018.01.27", "title": "Уасаби – за здраво сърце и добро храносмилане "}
{"url": "https://www.dnes.bg/notifikacii/2018/01/27/krasi-anev-s-vtori-medal-ot-evro-2018-vze-srebro.366341", "text": "Красимир Анев спечели сребърен медал в преследването на 12.5 километра на Европейското първенство по биатлон в италианския зимен център Риднаун-Вал Ридана.\n\r\nБългаринът завоюва осми медал от европейско първенство в кариерата си и втори в Италия след бронза в спринта вчера.\r\nЛогинов защити титлата си в дисциплината. Той направи две грешки в четирите стрелби и измина трасето за 32:22.1 минути.\r\nБронзовото отличие стана притежание на Евгени Гарайничев (Русия), който пропусна три мишени и изостана на 1:10.7 минута.\r\nВладимир Илиев не завърши състезанието, след като направи шест грешки в първите три стрелби, а Антон Синапов не стартира.\r\nПо-късно днес е преследването на 10 км за жени, а утре европейското първенство завършва със смесените щафети.\r\n ", "date": "2018.01.27", "title": "Краси Анев с втори медал от Евро 2018, взе сребро!"}
{"url": "https://www.dnes.bg/world/2018/01/27/tilyrsyn-merkel-i-kurc-pochetoha-pametta-na-jertvite-na-holokosta.366338", "text": "Държавният секретар на САЩ Рекс Тилърсън почете във Варшава паметта на жертвите на концентрационния лагер Аушвиц-Биркенау, информира ТАСС.\r\nТилърсън положи венец пред паметника на Героите на гетото в полската столица - мемориал, издигнат на мястото на първия сблъсък при въстанието във Варшавското гето през 1943 година.\r\nНикой не може да остане равнодушен пред трагедията на Холокоста, заяви американският топ дипломат. \"Аушвиц-Биркенау е място на трагедия. Трябва да помним случилото се тогава\", каза той.\r\nВ Аушвиц-Биркенау нацистите избиват над 1 милион евреи, които са отровени в газови камери и след това изгорени в крематориуми. По различни данни в лагера загиват 1,5 до 2 милиона души от различни националности. Затворниците в комплекса са освободени на 27 януари 1945 г. от Червената армия. През 2005 г. ООН реши днешният ден да бъде обявен за Международен ден в памет на жертвите на Холокоста.\r\nГерманският канцлер Ангела Меркел също почете загиналите, предупреждавайки, че антисемитизмът е във възход Германия, информира Асошиейтед прес.\r\nНепонятен и позорен е фактът, че никоя еврейска институция не може да съществува без полицейска охрана, независимо дали става дума за училище, детска градина или синагога, заяви тя в седмичното си обръщение.\r\nАвстрийският канцлер Себастиан Курц припомни \"особената историческа отговорност на Австрия\" за геноцида, съобщава АПА.\r\nАвстрия, която е анексирана от Третия райх през март 1938 г., дълго време бе считана за първата жертва на нацизма. Всъщност обаче страната ентусиазирано приветства аншлуса с Адолф Хитлер, който по произход е австриец, и е напълно интегрирана в нацисткия военен и репресивен апарат, припомня АФП. \r\n /БТА/\r\n ", "date": "2018.01.27", "title": "Тилърсън, Меркел и Курц почетоха паметта на жертвите на Холокоста"}
{"url": "https://www.dnes.bg/sofia/2018/01/27/vyzduhyt-v-sofiia-pak-mrysen-do-4-pyti-nad-normata.366339", "text": "В София отново има замърсяване на въздуха с фини прахови частици. На места в обедните часове замърсяването е било 3 до 4 пъти над нормата, предаде БНР.\n\n\n\r\nДо 14.00 часа са съставени три акта за неправомерно събиране на горими материали. Проверките продължават.\r\nОт Столичната община призоваха жителите и гостите на града да използват градски транспорт, а не личните си автомобили.\r\nОбщината осигурява допълнителни автобуси по две от линиите до Витоша - 66 и 63.\r\nЛекарите съветват гражданите с респираторни заболявания, както и малките деца и възрастните хора, да избягват продължителен престой на открито.Продължава събирането на излезли от употреба гуми с цел предотвратяване използването им за горене в Красна поляна. От началото на инициативата са събрани над 4000 гуми.\r\n ", "date": "2018.01.27", "title": "Въздухът в София пак мръсен - до 4 пъти над нормата!"}
{"url": "https://www.dnes.bg/stranata/2018/01/27/pyten-ad-dvegodishno-dete-i-myj-zaginaha-krai-popovo.366343", "text": "Двегодишно дете и мъж на 39 години загинаха при тежка катастрофа край Попово. Пътният инцидент е станал по обяд днес, недалеч от село Светлен, съобщават от Областната дирекция на МВР в Търговище.39-годишният Ш.А. от Търговище управлявал лек автомобил \"Форд Фокус\" в посока Попово.На хоризонтална правa при управление с несъобразена скорост и извършвайки неправилно изпреварване на \"Рено Клио\" с водач И.К. на 68 г. от Търговище, е изгубил контрол над управлението. Автомобилът излязъл извън пътното платно и се е блъснал в мантинелата.Двегодишното дете, возило се на задна седалка в детско столче, е починало. Шофьорът и придружаващата го във \"Форд\"-а 35-годишна жена от Търговище са откарани в болницата в областния град.По-късно водачът на \"Форд\"-а също е починал.На шофьора на другия автомобил е взета проба за алкохол, която е отрицателна. Случаят се разследва в досъдебно производство.По време на огледа на местопроизшествието движението в участъка бе временно преустановено и се извършваше по обходен маршрут. Движението вече е възстановено.", "date": "2018.01.27", "title": "Пътен ад: Двегодишно дете и мъж загинаха край Попово"}
{"url": "https://www.dnes.bg/zvezdi/2018/01/27/kim-kardashiian-otnovo-gola-no-dali-e-istinska.366296", "text": "Въпреки че е майка на три деца, Ким Кардашиян явно никога няма да спре да се снима в предизвикателни пози. Отново реалити звездата свали дрехите си и си направи селфи полугола.\r\n37-годишната звезда има бебе, за което да се грижи от този месец, но тя продължава да упорства във фитнес залата и явно иска да покаже, че усилията й имат резултат.\r\nСъвсем скоро Ким взе участие и във фотосесия на плажа в Малибу, където се появи в прозрачен тоалет, под който ясно се виждаха формите на тялото й. Което пък повдига въпроса, на кои снимки е с реална фигура?Вижте още за звездите в", "date": "2018.01.27", "title": "Ким Кардашиян отново гола, но дали е истинска? "}
{"url": "https://www.dnes.bg/world/2018/01/27/milosh-zeman-pecheli-prezidentskite-izbori-v-chehiia.366345", "text": "Сегашният титуляр Милош Земан печели президентските избори в Чехия, предаде Ройтерс, цитирайки агенция ЧТК.На състоялия се вчера и днес балотаж той получава 52,16 на сто от гласовете срещу 47,83 на сто за неговия съперник професор Иржи Драхош - бивш шеф на Чешката академия на науките. Преброени са гласовете от 94,95 на процента от избирателните райони. Крайният резултат не може да бъде променен от непостъпилите все още резултати от някои райони.Избирателната активност на втория тур, състоял се вчера и тази сутрин, надхвърля 65 процента и е смятана за много висока. Първоначалните цифри за преднината на 73-годишния Земан бяха още по-високи - над 57 на сто, защото първи постъпваха резултатите от селските райони, където той има по-силни позиции, отбелязва Ройтерс. Наблюдателите очакваха 68-годишният Драхош - проевропейски кандидат и бивш шеф на Чешката академия на науките, да повиши резултата си в по-късните часове, макар и не достатъчно, за да победи сегашен държавен глава - известен с евроскептицизма и с проруските си позиции. (БТА)", "date": "2018.01.27", "title": "Милош Земан печели президентските избори в Чехия"}
{"url": "https://www.dnes.bg/obshtestvo/2018/01/27/zabraniavat-promiana-na-pola-v-grajdanskite-registri.366344", "text": "Регионалният министър Николай Нанков се ангажира със законодателна промяна, че смяна на пола се извършва само по биологични причини.\n\n\nВ отговор на въпрос пред Дарик министърът обясни, че е готов да инициира обществена  дискусия за такива законови промени.\"Да, с твърдо убеждение бих подкрепил това, с изключение на случаите с хермафродити, които са наистина много редки\", заяви Нанков.\r\n\"Всяка стъпка по темата предизвиква дискусии и разделение в обществото, но аз лично смятам, че подобна поправка би била напълно резонна и отчитам като пропуск, че не е направена\", коментира регионалният министър.Дискусията около половете възникна във връзка с ратификацията на Истанбулската конвенция за защита от домашно насилие. Текстове за т.нар. социални роли на половете предизвикаха съмнения, че това е опит за легализиране на гей бракове, въвеждане на \"трети\" пол и т.н.Заради поляризираните мнения в обществото управляващите взеха решение ратификацията на документа да бъде отложена във времето до изчистване на спорните въпроси.  ", "date": "2018.01.27", "title": "Забраняват промяна на пола в гражданските регистри?"}
{"url": "https://www.dnes.bg/index/2018/01/27/dokazano-muzikata-universalen-ezik-za-obshtuvane.366347", "text": "Американски учени от Харвардския университет доказаха, че за универсално средство за общуване между различните народи може да се счита музиката, съобщи сп. \"Кърънт байолъджи\", цитирано от Лента.За целите на труда си учените изследваха 750 интернет потребители от 60 държави. На участниците бяха пуснати музикални откъси от произволно избрани композиции. В предлагания набор бяха включени произведения на различни народи и култури.Доброволците трябваше да отговорят на въпроса към какъв жанр (песни, танци, приспивна песен) принадлежи всяка композиция и да разкажат за своите емоции.Въпреки че слушателите не знаеха от коя страна произхождат по-голямата част от мелодиите, те определиха съвсем точно техния характер и жанр. (БТА)", "date": "2018.01.27", "title": "Доказано: Музиката - универсален език за общуване"}
{"url": "https://www.dnes.bg/world/2018/01/27/sasht-sa-uvedomili-turciia-spirat-dostavkite-na-oryjie-za-siriiskite-kiurdi.366330", "text": "САЩ са уведомили Турция, че повече няма да доставят оръжие на кюрдските Сили за защита на народа (СЗН) и Партията на демократичния съюз (ПДС), съобщиха днес Ройтерс и ТАСС, като се позоваха на Анадолската агенция.\r\nТурската офанзива в района Африн, северозападна Сирия, срещу СЗН отвори нов фронт в сирийската гражданска война, но и обтегна отношенията с Вашингтон.\r\nСъветникът по националната сигурност на Белия дом Хърбърт Макмастър е уверил Ибрахим Калън, говорителя на турския президент Реджеп Тайип Ердоган, че доставките на оръжия за СЗН и ПДС се прекратяват в телефонен разговор тази нощ.\r\nСАЩ предизвикаха гнева Анкара, тъй като доставяха оръжия, обучаваха и осигуряваха подкрепа на сирийските кюрди. Според Анкара СЗН и ПДС са свързани с Кюрдската работническа партия (ПКК), която води въоръжена борба срещу турската държава от 1984 година. ПКК има бази в Северен Ирак. \r\n /БТА/\r\n ", "date": "2018.01.27", "title": "САЩ са уведомили Турция: Спират доставките на оръжие за сирийските кюрди"}
{"url": "https://www.dnes.bg/sofia/2018/01/27/protestirashti-blokirat-okolovrystnoto-shose-v-sofiia.366332", "text": "Протестиращи блокират кръстовището на бул. „Самоковско шосе” и Околовръстния път за по 10 минути на половин час\r\nПроектът за парк „Изток” изкара на протест жители на столичния квартал „Горубляне” и те блокираха Околовръстното шосе, съобщи bTV.\r\nХората недоволстват срещу плановете на общината да създаде парк върху частните им имоти. Според протестиращите около 500 фамилии са засегнати от проекта, който предвижда върху 1250 декара между кварталите „Младост” и „Горубляне” да бъдат изградени зелени площи и атракции.\r\nХората настояват паркът да бъде направен върху общински терени, а не върху частните им имоти. \r\nПротестиращите блокират кръстовището на бул. „Самоковско шосе” и Околовръстния път за по 10 минути на половин час.\r\n ", "date": "2018.01.27", "title": "Протестиращи блокират Околовръстното шосе в София"}
{"url": "https://www.dnes.bg/notifikacii/2018/01/27/med-mente-zalia-evropa-ep-na-ataka-sreshtu-kitaiskiia-vnos.366314", "text": "Mедът е третият най-фалшифициран продукт в света - всяка пета проба от вноса в България и в останалите държави членки на ЕС не отговаря на изискванията за качество. В отговор Европарламентът прие доклад с набелязани мерки в подкрепа на европейското пчеларство. На негова база ще бъде създадена и директива на ЕС.\r\nФалшифицирането засяга почти всичкия внесен в ЕС мед с произход Китай, пише „Труд“. Азиатската държава произвежда 450 000 тона продукция годишно и е рекордьор.\r\nСпоред експертни оценки е невъзможно такова количество да бъде резултат от дейността в пчеларството. Сто тона от него влизат в ЕС всяка година.\r\nПо данни на българските производители страната ни изнася 80% висококачествена продукция. За да се задоволи българското потребеление обаче, внасяме евтин мед от други държави. \r\nВ партидите китайски мед има добавен захарен сироп, продукцията е с ниска себестойност и подбива цените у нас.\r\nПроектът на настоящия доклад в Европарламента беше внесен през септември 2017 г. на тема „Перспективи и предизвикателства пред пчеларския сектор в ЕС”. Вносител е унгарецът Норберт Ердьош от Европейската народна партия. Документът е приет в Комисията по селско стопанство на ЕП на 23 януари.\r\nПрез последните няколко години пчеларите алармират за намаляващия брой пчели, пчелни семейства и колонии. Сред причините са интензивното земеделие и използването на пестициди, лошото хранене на пчелите, вирусите и атаките на инвазивни видове, както и екологични промени и загуба на местообитания.\r\nМерките на Европарламента включват увеличаване на средствата за националните програми за пчеларство; подобряване на здравето на пчелите (например чрез забрана на вредни пестициди, повече научноизследователски или развъдни програми); по-добра защита на местните и регионални сортове пчели\r\n„Проблемът с меда е второстепенен. По-същественото е, че опрашването на пчелите е екологична дейност, която трябва да бъде стимулирана и защитена, защото една трета от храната ни зависи от това”, обясни пред „Труд” инж. Илия Цонев, зам.-председател на Управителния съвет на Конфедерацията на българските пчелари.\r\nПо думите му продукцията в Европа, която е резултат на тази дейност на пчелите, възлиза на над 14 млрд. евро годишно.", "date": "2018.01.27", "title": "Мед менте заля Европа! ЕП на атака срещу китайския внос"}
{"url": "https://www.dnes.bg/obshtestvo/2018/01/27/knijovnost-tradicii-i-poeziia-bylgarskiiat-rod-ot-makedoniia.366299", "text": "\r\n                        \r\n                        \r\n                        \r\n                    Тя е зам.-председател на Българското сдружение на родовете от Македония и продължава завета на прадядо си, като работи за запазването на българщината в Македония.\"Кузман Шапкарев, всъщност, е ученик и зет на Димитър Миладинов. Заради него е направил и сборника \"Български народни умотворения\", разказва още пред  Елисавета Шапкарева, правнучка на книжовника и фолклорист.Елисавета Шапкарева носи името на баба си, голямата поетеса Елисавета Багряна, за която пази топли детски спомени.", "date": "2018.01.27", "title": "Книжовност, традиции и поезия: Българският род от Македония"}
{"url": "https://www.dnes.bg/notifikacii/2018/01/27/turciia-gotova-za-antiteroristichna-operaciia-i-v-irak.366315", "text": "Анкара няма намерение да ограничи военната си операция само в района на сирийския град Африн и в случай на заплаха за сигурността си ще се бори срещу тероризма в Манбидж, на изток от река Ефрат, както и в иракските райони Синджар и Кандил, заяви турският външен министър Мевлют Чавушоглу, цитиран от турската телевизия НТВ.\r\nЩе бъдем в Сирия, докато не сложим край на тероризма, докато тероризмът не се изтощи, а след това ще предадем тези територии на собствениците им, каза той.\r\nПризивите да ограничим операцията си само до Африн за нас не важат. Без значение откъде идва терористичната заплаха - дали от Синджар, Кандил, Манбидж, източно от река Ефрат - ние ще се борим и ще я унищожим, уточни Чавушоглу.\r\nТурските въоръжени сили обявиха на 20 януари началото на операцията \"Маслинова клонка\" срещу кюрдските Сили за защита на народа (СЗН) и Партия на демократичния съюз (ПДС) в района на сирийския град Африн, където живеят около 1,5 милиона сирийски кюрди.\r\nСпоред Анкара СЗН и ПДС са свързани с Кюрдската работническа партия (ПКК), която води въоръжена борба срещу турската държава от 1984 г. ПКК има бази в Северен Ирак.\r\n /БТА/\r\n ", "date": "2018.01.27", "title": "Турция готова за антитерористична операция и в Ирак"}
{"url": "https://www.dnes.bg/stranata/2018/01/27/slyncheva-i-bezvetrena-sybota-temperaturite-do-8.366316", "text": "Предимно слънчево и почти тихо ще е днес. В сутрешните часове на места в равнините ще има мъгла или ниска облачност. \r\nМаксималните температури ще са между 1° и 4° в Северна и между 3° и 8° в Южна България. Атмосферното налягане е по-високо от средното за месеца - още малко ще се повиши. Това е прогнозата на НИМХ при БАН.\r\nПо Черноморието на места ще има мъгла или ниска облачност, като временно подобрение на видимостта и разкъсване на облачността ще настъпва в часовете около и след обяд. Почти тихо време. Максималните температури ще са 4-5°. Температурата на морската вода е 6-7°. Вълнението на морето ще бъде 1-2 бала.\r\nНад планините ще е слънчево, след обяд с разкъсана висока облачност. Ще духа слаб, по билата до умерен северозападен вятър. Максималната температура на височина 1200 метра ще е около 4°, на 2000 метра – около 0°.\r\n ", "date": "2018.01.27", "title": "Слънчева и безветрена събота, температурите до 8°"}
{"url": "https://www.dnes.bg/notifikacii/2018/01/27/severnata-liga-fashizmyt-svyrshil-i-dobri-neshta-v-italiia.366317", "text": "Фашисткият режим е направил \"много неща\" за Италия, въпреки че преследванията на евреи са били лудост. Това заяви федералният секретар на крайнодясната Северна лига Матео Салвини, цитиран от ДПА.\r\nВ интервю за радио \"Капитал\" той посочи като пример за постиженията на фашизма в Италия въвеждането на пенсионна реформа и програмите за обществено полезен труд. \r\n\"Но чисто расовите закони и преследванията са сред най-безумните неща, правени някога в историята на вселената\", подчерта Салвини. Той декларира, че \"предпочита демокрацията и мрази диктатурата във всичките й форми\".\r\nИталия е управлявана от фашисткия диктатор Бенито Мусолини от 1922 до 1943 г. През 1938 г. той въвежда антисемитски закони, а през 1940 г. вкарва Италия във Втората световна война на страната на нацистка Германия, припомни ДПА.\r\nПо време на възпоменателна проява за Холокоста президентът на Италия Серджо Матарела заклейми вчера онези, които смятат, че фашизмът е имал \"някои добри черти\" с изключение на расистките закони и съюза с Хитлер. \r\n\"Това е много погрешно и неприемливо твърдение и трябва да бъде отхвърлено категорично. Защото расизмът и войната не са били отклонения или случайни, а преки и неизбежни последици\", каза той.\r\nСалвини, чиято партия е в съюз в Европейския парламент с френския Национален фронт и германската \"Алтернатива за Германия\", води кампания преди парламентарните избори в Италия на 4 март. Северната лига е част от консервативна коалиция с участието на \"Напред, Италия!\" на Силвио Берлускони. Тя води по рейтинг в анкетите, но без очаквано абсолютно мнозинство, посочи ДПА.\r\n /БТА/\r\n ", "date": "2018.01.27", "title": "Северната лига: Фашизмът свършил и добри неща в Италия"}
{"url": "https://www.dnes.bg/notifikacii/2018/01/27/niki-heili-liubovna-vryzka-s-trymp-obidno-e.366318", "text": "Постоянният представител на САЩ в ООН Ники Хейли твърдо отрече слуховете, че има любовна връзка с американския президент Доналд Тръмп, предаде ДПА.\r\n\"Това е напълно невярно. То е много обидно и отвратително\", каза Хейли в интервю за \"Политико\".\r\nТя заяви, че е била обект на подобни слухове преди, и смята, че те са дело на хора, които не харесват успешните жени.\r\nСлуховете се разпространиха, след като авторът на скандална книга за Белия дом и кандидатпрезидентската кампания на Тръмп през 2016 г. Майкъл Улф намекна в американско телевизионно предаване, че президентът има любовна връзка.\r\nУлф обаче каза, че нямал достатъчно доказателства, за да включи всички подробности в книгата си \"Огън и ярост: в Белия дом на Тръмп\", която се превърна в бестселър след излизането си от печат този месец.\r\n\"Президентът прекарваше значително лично време с Хейли в \"Еър форс уан\" и се смяташе, че я гласи за национално политическо бъдеще\", написа Улф в книгата си.\r\nТой заяви, че информацията е достатъчна за това проницателните читатели да разберат, че именно Хейли е замесена в любовната връзка, за която се твърди.\r\nХейли каза, че Улф представя фактите погрешно. Тя е била в президентския самолет \"Еър форс уан\" веднъж и тогава там са присъствали няколко души. Хейли заяви, че никога не е разговаряла насаме с Тръмп за своето политическо бъдеще, както твърди Улф.\r\n /БТА/\r\n ", "date": "2018.01.27", "title": "Ники Хейли: Любовна връзка с Тръмп? Обидно е!"}
{"url": "https://www.dnes.bg/notifikacii/2018/01/27/feribot-s-50-dushi-izchezna-krai-kiribati.366322", "text": "Ферибот с около 50 души на борда е в неизвестност от повече от седмица край бреговете на тихоокеанската държава Кирибати, заявиха днес властите, цитирани от Асошиейтед прес.\r\nНовозеландският спасителен координационен център каза, че е изпратил военен самолет, който да помогне за претърсване на района. \r\nИздирването се ръководи от Фиджи.\r\nВластите заявиха, че фериботът тръгнал на 18 януари от остров Нанути за Южна Тарауа. Очаквало се 240-километровото пътуване да продължи два дни./БТА/\r\n ", "date": "2018.01.27", "title": "Ферибот с 50 души изчезна край Кирибати"}
{"url": "https://www.dnes.bg/notifikacii/2018/01/27/bez-jal-i-svian-alo-mafiiata-izmami-8-godishno-momichence.366320", "text": "Ало мафията не се посвени и атакува деца. 8-годишно момиченце от Плевен стана жертва на телефонни измамници. \r\nДетето било принудено да даде голяма сума пари и златни накити, мислейки, че спасява живота на майка си, съобщи Нова тв.\r\nПреди дни, докато момиченцето било само вкъщи, домашният телефон иззвънял.\r\n„Казаха, че мама е блъсната от кола и се нуждае от операция и че тате пътува, за да даде кръв. И ми казаха да търся навсякъде в апартамента пари, злато”, разказва измаменото дете.\r\nДетето дало на измамниците близо 5000 лева и златни накити.\r\n„Плачеше! Бяха изтеглени да се купува нещо и заминаха. Златото го е намерила, като изпаднало долу на земята. Не съм я разпитвал, защото всеки един разговор я травмира, има епилепсия”, разказва бащата на измаменото дете.\r\nС детето работят психолози. Случаят е предаден на прокуратурата.\r\n ", "date": "2018.01.27", "title": " Без жал и свян: Ало мафията измами 8-годишно момиченце"}
{"url": "https://www.dnes.bg/stranata/2018/01/27/staia-za-chas-predlaga-se-v-400-bardaka-maskirani-kato-hoteli.366319", "text": "Маскирани като хотели, 400 бардака в страната предлагат услугата \"стая за един час\", пише \"Монитор\". \r\nМестата за настаняване са пръснати из цяла България, но най-много има в София, където са около 80. Те са основно в кварталите в периферията на столицата – Бояна, Драгалевци, Банкя и Горна баня. \r\n12 пък са в самия център на София. Адресите им са в района на Лъвов мост. Останалите са в градове като Сливен, където са 35, Пловдив – 40, Бургас - 50.\r\nВ т.нар. хотели често се предлага платена любов. Тя влиза в цената за един час ползване на стаята, която е около 120 лева. По този начин се замаскира проституцията там, а при евентуална проверка собствениците вдигат рамене и обясняват, че клиентът е дошъл с момичето и те никога не са го виждали, обясниха разследващи.\r\nПомещенията често се ползвали и от мъже с любовниците си. Тогава цената за час в стаята била около 40 лева. След изтичането на времето тя трябва моментално да се освободи. В противен случай тарифата отивала на 80 лева дори за минута забавяне.\r\nПодобните места за настаняване попадат под ударите единствено на данъчните, които могат да проверят дали се отчитат всички приходи от стаите. Комисията за защита на потребителите също правели кампанийни проверки, но те били единствено за категоризацията на хотелите. Нямало как да се установи дали се предлагат сексуални услуги или не. Заради рисковия профил на бизнеса си обаче собствениците били изрядни документално.\r\nЧесто тези места за настаняване представлявали стара сграда с няколко стаи, хостел, в който дори се настанявали бежанци, или просто апартамент, регистриран като хотел, в който дори в кухнята имало легло, а импровизираната рецепция се намирала във входа на кооперацията.\r\n\"При една от проверките в центъра на София открихме стар блок, където възрастна жена седеше на едно бюро в коридора на кооперацията. Оказа се, че на третия етаж в блока има помещение, регистрирано като такова за настаняване. Жената любезно ни обясни, че просто посреща гостите. Инспекцията в стаята пък не установи нищо нередно. В този момент просто нямаше нито един посетител\", разказаха от МВР . Въпреки това от силовото ведомство правели постоянни проверки. Повечето били по сигнали на съседи, които се оплакват от постоянния наплив от непознати към определени апартаменти.\r\nВ някои от бардаците в центъра на София имало опция стаята да струва дори 1000 лева, като в цената влизало лукс преживяване в джакузи с не една, а с цели две дами. Тя, разбира се, е само за час, като няма ограничение в това какво ще правиш с момичетата в бълбукащата вода. Стените на стаята за удоволствия пък са целите в огледала, има и огромна плазма, по която нонстоп текат \"насърчителни филми\". \r\nПоследният подобен разбит бардак беше в един от най-луксозните хотели в София, намиращ се на метри от Съдебната палата. Тогава в мазето на сградата се оказа, че има действащ луксозен бардак, замаскиран като студио за почивка. Тогава разследващите свързваха съдържателите му със заловения с кокаин в Бразилия преди няколко години олимпийски шампион по вдигане на щанги.В столичния квартал \"Красна поляна\" пък се оказва, че има поне три бардака, които предлагат основно мъжки ласки. И всичките са в съседство един до друг. Цената там обаче е от 500 лева на час. Наплив според живеещите в съседство обаче не липсвал. Момчетата там били основно до 30 години. Посещението на бардака обаче било изключително трудно. Там се влизало само с предварителна препоръка от познат или редовен клиент. А физическото посещение на някой от апартаментите ставало единствено след проверка. Срещу звънеца, който обикновено е на отделно захранване от другите и е в червен цвят, имало малка камера, на която се виждало достатъчно добре дали посетителят е сам и дали няма вид на полицай под прикритие.", "date": "2018.01.27", "title": "\"Стая за час\": Предлага се в 400 бардака, маскирани като хотели!"}
{"url": "https://www.dnes.bg/sofia/2018/01/27/fandykova-na-rabota-s-avtobus-za-po-chist-vyzduh.366325", "text": "Не казвам, че е само резултат от призива ни, но във вчерашния ден имаме около 4-5 хил. души повече, пътували в метрото в сравнение с предходния ден. Това каза кметът на София Йорданка Фандъкова по Нова тв. \r\n„Това са данни на база на продадени повече билети. Дори тези числа показват, че хората имат съзнание и отношение към това, че ако повече от нас слязат от автомобилите си в тези дни с превишение на фини прахови частици, може би лично ще допринесем за това градът ни да стане по-чист“, посочи тя. \r\n„Дойдох на работа с автобус 76. Нямам метро в кв. „Манастирски ливади“, където живея. Засякох 40 мин. от излизането от вкъщи до Орлов мост“, каза Фандъкова. \r\nПреди дни тя призова столичани за използват градския транспорт, а не личните си автомобили като мярка за борба срещу замърсяването на въздуха.\n\n\nКметът обясни, че вчера най-голямо замърсяване е имало в в кв. „Хиподрума“, днес - в „Младост“. През нощта е имало пикова стойност, в момента също е доста.\r\nВ този сезон най-сериозният замърсител е битовото отопление и това се вижда по върховите стойности, каза Фандъкова и припомни, че по празниците, когато трафикът беше изключително облекчен, през нощта доста често е имало най-високите дейности. \r\n„Със „зеления билет“ усилието ни е да подкрепим хората, които по финансови причини не биха се качили на градския транспорт. Същото се отнася и до възможността за паркиране в крайните зони на входно-изходните артерии в буферните паркинги, хората да оставят автомобилите си, ако идват от по-крайни квартали, и да се качат на градския транспорт“, посочи кметът и допълни, че има готовност за пускане на повече автобуси, трамваи и тролейбуси, за да се компенсира ефектът от „зеления билет“, каза столичният кмет. \r\nФандъкова обясни, че се правят и засилени проверки за прекъсване на пътя на отпадъчните материали от контейнерите, от пунктовете за вторични суровини или автосервизите до домовете. \r\n ", "date": "2018.01.27", "title": "Фандъкова на работа с автобус – за по-чист въздух"}
{"url": "https://www.dnes.bg/index/2018/01/27/koralovite-rifove-boleduvat-ot-plastmasovite-otpadyci.366323", "text": "Кораловите рифове от Тайланд до Австралия са покрити с повече от 11 милиарда частици от пластмасови отпадъци, които значително увеличават риска от заболяване на уязвимите екосистеми, предадоха ДПА и Ройтерс.\r\nЕдна трета от рифовете са замърсени с пластмаса, като индонезийските са в най-лошо състояние, според изследване на учени от Корнелския университет в САЩ, публикувано в сп. \"Сайънс\".\r\nТози тип замърсяване подпомага разпространяването на микроби в кораловите рифове, които увеличават риска от болести. Шансът да заболеят коралите без пластмаса в рифовете е само 4 %, докато към настоящето той е 89 %.\r\nИзследователите проучиха 124 хиляди корала от над 150 рифа между 2011 и 2014 г. в Австралия, Индонезия, Мианма и Тайланд.\r\n\"Над 275 милиона души в света живеят в радиус от 30 километра от коралови рифове, разчитайки на тях за храна, защита на крайбрежието, приходи от туризъм и културна стойност\", каза ръководителят на проучването Джолиа Ламб.\r\n\"Не знаем точния механизъм, но пластмасата е идеалният съд за колонизиране на микроорганизми, които предизвикват болести, ако влязат в контакт с коралите\", добави тя.\r\nНамаляването на количеството отпадъци в океана може да предотврати заболявания и смърт сред коралите.\r\nСпоред учените пластмасовият боклук има тенденция да се увеличава, като до 2025 г. в рифовете в Азиатско-тихоокеанския регион ще има 15,7 милиарда частици. В тази зона се намират и девет от десетте най-големи замърсители в света.\r\nАвстралийските рифове, включително Големият бариерен риф, остават сравнително незасегнати, като при тях има най-малка концентрация на замърсяване.\r\nНад 6,3 милиарда тона пластмаса са произведени в света до 2015 г. Почти 80 % от тях попадат в сметища или околната среда. \r\n /БТА/\r\n ", "date": "2018.01.27", "title": "Кораловите рифове боледуват от пластмасовите отпадъци"}
{"url": "https://www.dnes.bg/sport/2018/01/27/koi-shte-ni-predstavliava-v-piongchang-dimityr-gerdjikov-biatlon.366324", "text": "Dnes.bg продължава да ви представя родните олимпийци, които ще се състезават за страната ни на предстоящите зимни олимпийски игри в ПьонгЧанг.\r\nДимитър Герджиков е част от мъжкия национален отбор на България по биатлон и представител на страната ни в стартовете от IBU Cup - вторите по сила серии на Световния съюз след Световната купа.\r\nГерджиков може да се похвали с добри резултати от младежките световни първенства, в които е участвал - 2 пъти е влизал в топ 10, а най-доброто му постижение е 8-мо място в Швеция (Торбси) на спринта. \r\nДимитър се занимава с алпийски ски още от 4-годишен, както подобава на малко момче от Чепеларе. Въпреки че постоянно е зает с лагери, подготовки и тренировки, както и състезания, той същевременно е студент в Националната спортна академия.\r\n ", "date": "2018.01.27", "title": "Кой ще ни представлява в ПьонгЧанг? Димитър Герджиков, биатлон"}
{"url": "https://www.dnes.bg/index/2018/01/27/iskate-li-deteto-vi-da-pravi-ioga-s-vas.366220", "text": "Децата обожават йога, защото се чувстват свободни, докато я практикуват. Имитирайки животни или образи, те усещат телата си мобилни, а въображението - безкрайно. След всяко йога занимание децата стават по-уверени, емоционално независими, не се страхуват да плачат или да се смеят, да питат или да поискат нещо. Йога се справя с негативното настроение не само при възрастните, но и при децата. Те натрупват напрежение през деня, което често е невидим фактор за техните родители и учители. Не си представяйте, че децата седят един час в лотос и пеят мантри със затворени очи. Те обичат трудните пози, тъй като са предизвикателство не само за физиката им, но и за тяхното равновесие и координация. Стойка на ръце или поза Гарван в превод от санскрит - Какасана са едни от любимите асани за по-големите малчугани. Трудни за изпълнение и присъстващи в практиките за напреднали, те развиват силата на волята. В поза Гарван се укрепва мускулатурата на тялото и се развива висока концентрация и баланс. ", "date": "2018.01.27", "title": "Искате ли детето ви да прави йога с вас?"}
{"url": "https://www.dnes.bg/politika/2018/01/27/petkova-zagadka-za-men-e-za-kakvi-ceni-na-toka-govori-biznesyt.366326", "text": "За мен е голяма загадка за какви цени на енергията говори бизнесът, каза министърът на енергетиката Теменужка Петкова пред bTV.\r\nПреди седмица бизнесът алармира, че се очаква шоково поскъпване на храните заради по-високите цени на тока за бизнеса.\r\n„За съжаление в рамките на срещите, които направихме с бизнеса, не можа да стане ясно кои са тези търговци, които предлагат такива високи цени. Електроенергията, която дружествата продават, е на цени от 76,09 лв.”, допълни Петкова.\n\n\nТя обясни, че е призовала бизнеса да подаде сигнал до компетентните органи, които да проверят въпросните цени.\r\n„За моя изненада асоциацията на българския бизнес подаде сигнал за две държавни дружества”, коментира Петкова.\r\n„Освен, че с колегите ми бяхме наречени мафиоти, бизнесът каза, че в сектора не се извършват реформи. Аз не съм съгласна и за това има факти”, каза още тя.\r\nПо думите ѝ оценката на Мудис за БЕХ се е повишила с два пункта, а към настоящия момент държавната енергетика разполага с 1,435 млрд. лв.\r\n„Когато някой говори, трябва преди това да види какви са фактите”, категорична е Петкова.\r\n„Дебатът за това необходим ли е проектът „Белене“ тепърва предстои”, коментира още министърът.\r\nСпоред нея интересът от страна на китайските инвеститори е много сериозен. „Аз смятам, че с промените, които се извършват и към настоящия момент в енергийния сектор, визията и директивите на ЕС, трябва да бъдем много балансирани и добре да помислим, за да защитим своята енергийна сигурност”, каза Петкова.\r\n ", "date": "2018.01.27", "title": "Петкова: Загадка за мен е за какви цени на тока говори бизнесът!"}
{"url": "https://www.dnes.bg/akoshtete-vqrvaite/2018/01/27/koi-zodii-presledvat-liubovta-a-tia-im-se-izplyzva.366274", "text": "Има хора, които обичат да бъдат сваляни и преследвани. Те едва ли биха се влюбили в някой, който не ги харесва и не им обръща внимание – искат да бъдат сигурни, че няма да са отхвърлени и предпочитат да чакат и просто да бъдат красиви, докато някой ги забележи.\r\n \r\nНо има и други - такива които искат да ловуват и си падат по недостъпните партньори, които все са на косъм да изпуснат и никога не могат да имат изцяло.\r\n \r\nВижте зодиакалните знаци, които обичат да преследват любовта, която им се изплъзва:\r\n \r\n \r\nОвните са ловци. Мъжката енергия на Марс ги кара да бъдат завоеватели. И мъжете и жените харесват недостъпните хора, защото това показва колко са неповторими, ако успеят да ги получат.\r\n \r\nАко бъдат отхвърлени приемат това за предизвикателство и са готови да положат невероятни усилия в желанието си да докажат колко са неповторими (може би вие просто не сте забелязали).\r\n \r\nОвните са способни да се унижат до крайност, без да го осъзнават, ако не им се обръща внимание. Те просто не могат да се откажат от своята цел и ще преследват обекта на желанията си с цената на всичко. Партньор, който им е в кърпа вързан никога не представлява особен интерес за тях.", "date": "2018.01.27", "title": "Кои зодии преследват любовта, а тя им се изплъзва?"}
{"url": "https://www.dnes.bg/notifikacii/2018/01/27/grisho-imam-problemi-s-ramoto-bez-prazni-obeshtaniia-za-sofiia.366328", "text": "Тенисист №1 на България Григор Димитров разкри на пресконференция в София, че е играл с контузия в рамото на Australian Open. Той добави, че именно заради това не иска да дава напразни обещания, че ще защити титлата си на турнира в столичната зала \"Арена Аремеец\".\r\n\"Турнирите в Австралия са едни от най-добрите да влезеш в добра обстановка за сезона. Имаше доста тежки срещи с мачбол. Постепенно започнах да влизам отново във форма, но доста се изморих и това е голям фактор. Със сигурност можех да играя по-добре, но не бях на нивото от края на миналата година. Стъпка по стъпка, още е януари и се надявам нещата да се получават по-добре\", започна Григор.\r\n\"За първи път свърших сезона толкова късно, имах само седмица за почивка и после отново започнах да тренирам. Беше странно, не очаквах всичко толкова бързо да започне отново. Но това нещо не пита, разбира се, че не съжалявам. Това е добър път, който показвах, че съм направил правилните неща\", продължи Димитров.\r\nОтносно започващия на 5 февруари турнир Sofia Open заяви: \"Още не съм видял кой ще играе, но това е без значение. Гледаме мач за мач. Винаги има напрежение, изисквам повече от себе си, но има случаи, когато тялото просто не иска\", каза още Димитров, след което разкри, че в последно време е играл с контузия.\r\n\"Преди дни направих прегледи в Монако, защото не се чувствах добре. Рамото ме болеше и трябваше да намеря начин да се възстановя. Здравето е най-важното нещо и не искам да играя, ако не съм готов на 100%. Надявам се да съм добре, чакаме резултатите да излязат. В последните три срещи имах изключителни болки. Не можеш да вървиш срещу тялото си и не искам да давам празни обещания за София\", разкри Гришо.\r\nОтносно ранглистата той заяви: \"Защо да не стигна и по-напред? Продължаваме напред със сигурност. Вълнувам се изключително много, но годината е дълга и е нормално да има спадове. Има много фактори, за да не се получават нещата. Не мисля, че играх добър тенис в Австралия, но имах добри резултати. Важното е да съм позитивен, останалите неща лесно се подобряват. Не всеки ден можеш да играеш на 100%\", каза още Григор.\r\n ", "date": "2018.01.27", "title": "Гришо: Имам проблеми с рамото, без празни обещания за София"}
{"url": "https://www.dnes.bg/world/2018/01/27/jertvi-i-desetki-raneni-pri-eksploziia-na-kola-bomba-v-kabul.366329", "text": "Над 50 ранени са докарани в болницата на италианската неправителствена организация \"Имърджънси\" в Кабул след мощна експлозия, разтърсила  центъра на афганистанската столица, предаде Франс прес.\r\nПовече от 50 ранени са докарани в болницата на \"Имърджънси\". Това е касапница, писа в Туитър организацията.\r\nАфганистанското вътрешно министерство съобщи, че става въпрос за взривена кола бомба.\r\nСпоред Ройтерс има и убити. За момента никой не е поел отговорност за акта.\r\n/БТА/\r\n ", "date": "2018.01.27", "title": "Жертви и десетки ранени при експлозия на кола бомба в Кабул"}
{"url": "https://www.dnes.bg/stranata/2018/01/27/vyv-vidin-protestirat-iskat-magistrala-do-sofiia.366334", "text": "Протест с искане за магистрала до София и тунел под прохода Петрохан се провежда във Видин. Той е организиран от гражданското обединение \"Единни за промяна\".\r\nПротестиращи във Видин преминаха през целият град и излязоха на главния път Е-79, който води към „Дунав мост-2“ на границата с Румъния. Те казват, че пътят, който е проектиран преди десетилетия, не може да поеме засиления трафик и е причина за чести катастрофи, съобщи БНР.\r\nОрганизаторите от гражданско обединение \"Единни за промяна\" настояват за изграждане на магистрала до Видин и тунел под прохода Петрохан, за да се улесни връзката със столицата.\nПротестиращите поставиха срок - до май 2021 година. Хората искат до седмица правителството да реши за стартиране на процедурите, в противен случай ще настояват да спре преминаването на тежкотоварни автомобили по „Дунав мост-2“ и протестите ще продължат.\r\nПредседателят на Управителния съвет на Агенция \"Пътна инфраструктура\" Дончо Атанасов заяви по-рано, че четирилентов път между София-Видин ще има. По думите му през тази година трябва да приключат процедурите и определени изпълнителите. Вече е възложено и предпроектно проучване за тунел през прохода Петрохан, който ще скъси пътуването от областите в Северозападна България към столицата.\r\n ", "date": "2018.01.27", "title": "Във Видин протестират: Искат магистрала до София "}
