{"url": "https://www.dnes.bg/world/2019/01/19/us-vyzdushen-udari-likvidira-50-somaliiski-isliamisti.399680", "text": "Петдесет и двама бойци на сомалийската ислямистка групировка Аш Шабаб са били убити днес при американски въздушен удар. Той е бил нанесен в отговор на атака на екстремистите срещу сомалийски войници, предаде Асошиейтед прес, като се позова на Африканското командване на въоръжените сили на САЩ.\r\nГоляма група бойци на Аш Шабаб - свързана с Ал Каида групировка - нападнали сомалийски войници близо до южния сомалийски град Джилиб, предава БТА.\r\nПо-рано сомалийската армия съобщи, че екстремистите са атакували рано тази сутрин базата Бар-Сангуни, отбелязва ДПА.\r\nПри американския въздушен удар не са пострадали цивилни.\r\nС помощта на САЩ сомалийските военни са си върнали базата.\r\nРегионалният министър по сигурността Джубаленд Абдирашид Хасан Абдинур каза, че са били убити общо 73 ислямисти.\r\nГен. Али Мохамед Мохамуд от сомалийската армия съобщи за седем загинали сомалийски войници.", "date": "2019.01.19", "title": "US въздушен удари ликвидира 50 сомалийски ислямисти"}
{"url": "https://www.dnes.bg/akoshtete-vqrvaite/2019/01/19/sveti-valentin-i-zodiite-kakvo-im-haresva-v-tozi-praznik.399625", "text": "Денят на влюбените предизвиква смесени чувства. Свети Валентин е любим празник за някои - получават подаръци, организират си романтична вечер, пият шампанско, хапват шоколад и бонбони с формата на сърце.\r\nДруги пък го смятат за измислен и прекалено лигав празник, но понякога са го празнували заради половинката. Ето кое е любимото нещо в Деня на влюбените на различните зодиакални знаци.\r\n\r\nГледат да не се показват като чувствителни и нежни хора, защото не искат да изглеждат слаби или лигави, но това е денят, в който могат да са такива и да изразят колко са влюбени в половинката. Показват на света колко са влюбени, подаряват огромно плюшено сърце или балон, публикуват най-сладките снимки.\r\n \r\n\r\nТелците обожават да получават подаръци, но и да правят такива. Това е най-вълнуващо за тях - колко романтични подаръци има наоколо. Радват се, защото на този празник се купува нещо специално, свързано с любовта, а не нещо банално. Измислят и оригинални неща, освен бонобни, цветя, сладки и картички.\r\n \r\n\r\nПонякога Свети Валентин може да ги стресира, струва им се прекалено романтично. Те решават да посветят този ден и на приятелите, на семейството, на роднините, а не само на партньора, за да бъдат по-оригинални. Прекарват шумна вечер с компанията и показват колко обичат близките си.\r\n \r\n\r\nТова е сред най-любимите празници за Раците! За тях любовта е на първо място и нямат търпение да я отпразнуват. Най-много им харесва, че тогава могат да останат напълно сами с половинката, да си правят романтични изненади, да се гушнат в леглото сред рози и да гледат сълзлив филм.\r\n \r\n", "date": "2019.01.19", "title": "Свети Валентин и зодиите: Какво им харесва в този празник?"}
{"url": "https://www.dnes.bg/world/2019/01/19/spasitelna-akciia-v-ispaniia-oshte-35-chasa-za-da-stignat-do-hulen.399669", "text": "Властите в Южна Испания се надяват до около 35 часа да са достигнали до мястото, където предполагат, че се намира двегодишното момченце, паднало в шахта преди шест дни, предаде Асошиейтед прес.\r\nДнес водещият инженер, координиращ спасително-издирвателната операция, Анхел Гарсия, заяви, че тази прогноза важи, само ако всичко \"се развива благоприятно\", предаде БТА.\n\n\r\nТой добави, че в момента сонда пробива дупка, след което двама или трима експерти по спасявания в мини, ще прокопаят хоризонтален тунел към мястото, където предполагат, че е детето.\r\n\"Надяваме се, че ще успеем да стигнем до него възможно най-бързо и да го върнем на родителите му\", каза Гарсия.\r\nЗасега няма звуков контакт с детето на име Хулен Росело, което миналата неделя падна в шахта, дълбока 110 метра. ", "date": "2019.01.19", "title": "Спасителна акция в Испания: Още 35 часа, за да стигнат до Хулен"}
{"url": "https://www.dnes.bg/notifikacii/2019/01/19/21-zaginali-sled-eksploziia-na-neftoprovod-v-meksiko.399670", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Най-малко 21 души са загинали, а над 70 са ранени след експлозия на нефтопровод в Мексико. Местни жители пробили тръбата в опит да откраднат от течащото гориво. Властите разследват трагедията.\n\r\nОгромни пламъци в небето и хора викащи за помощ – трагедията се разиграва на 85 километра от столицата Мексико Сити. Причина за трагедията е кражба на гориво. \n\r\nМестни жители се събрали около нефтопровода и го пробили в опит да източат петрол. При последвалата експлозия са загинали на място, предава .\n\r\nМобилизирани са много екипи на пожарната. Експлозията е една от най-тежките в съвременната история на Мексико, след стотиците кражби на гориво от нефто и газопроводи. \n                \n                \r\nВластите евакуираха населението в района на взрива. Президентът на Мексико Андрес Мануел Лопес Обрадор предприе сериозни мерки срещу кражбите на гориво, които според правителството само миналта година са стрували на страната повече от 3 млрд. долара. \n\r\nПланът му предвижда да се доставя гориво по по-сигурен начин до бензиностанциите - с цистерни или в бидони вместо по тръбопроводи. \n\r\nТова доведе до хаос в доставките и по бензиностанциите се извиват огромни опашки. Мнозина споделят, че е истински късмет да си напълниш резервоара.", "date": "2019.01.19", "title": "21 загинали след експлозия на нефтопровод в Мексико"}
{"url": "https://www.dnes.bg/notifikacii/2019/01/19/deseta-sybota-protesti-vyv-franciia-12-dushi-v-aresta.399671", "text": "\nНай-малко 12 души бяха арестувани днес във френската столица при десетата вълна на протести на движението \"жълти жилетки\", съобщи телевизионният канал Бе Еф Ем.\n\r\nДемонстрантите са били задържани, защото у тях са били открити забранени предмети, които биха могли да се използват като оръжие. Въпреки арестите днес служителите на реда посочват, че атмосферата на протестите може да се определи като спокойна, пише БТА.\n\n\n\r\n\"Жълтите жилетки\", които организират народни протести от над два месеца във Франция, вече за десета поредна събота излязоха по улиците на много френски градове на фона на опасенията от нови прояви на насилие въпреки обявения от президента Емануел Макрон \"голям дебат\", който не успява да успокои гнева на протестиращитете, предаде АФП.\n                \n                \r\n\"Макрон подай оставка!\", скандираха хора от шествие, в което се бяха включили близо 1000 души, преминало през центъра на Париж.\r\n\"Големият дебат е измама\", можеше да се прочете на плаката, който носеха демонстрантите от първата редица.\n\r\n\"Това е прах в очите, ръководителите се страхуват най-вече да не изгубят златните си места\", каза пред АФП Бернар Саидани, който е на 66 години.\n\r\nБроят на демонстрантите днес ще бъде показателен за ефективността на \"големия национален дебат\", обявен от Макрон с цел да разреши социалната криза, която е най-тежката от избирането му през 2017 година, отбелязва АФП. \r\n ", "date": "2019.01.19", "title": "Десета събота протести във Франция, 12 души в ареста"}
{"url": "https://www.dnes.bg/zvezdi/2019/01/19/zvezdite-koito-shte-chuknat-40-tazi-godina.399506", "text": "Макар и да е трудно за вярване, попзвездата Пинк ще духне 40 свещи на тортата си на 8 септември 2019-а. Освен с успешна кариера, Алиша (както е истинското ѝ име) може да се похвали със стабилен брак със състезателя по мотокрос Кери Харт, от когото има две деца. \r\nМного знаменитости ще отбележат подобен юбилей тази година, който у нас от суеверия много хора предпочитат да не празнуват, но известните личности на Запад не страдат от подобни скрупули.\r\n \r\nАко бяха все още живи актьорът Хийт Леджър и певицата Алая, които бяха идоли на едно цяло поколение, но така и не успяха да навършат дори 30 години, също тази година щяха да станат на 40. \r\n\r\nоще 16 известни личности, които ще отбележат 40-годишния си юбилей тази година.", "date": "2019.01.19", "title": "Звездите, които ще чукнат 40 тази година"}
{"url": "https://www.dnes.bg/notifikacii/2019/01/19/ekstradirahme-rusnak-v-sasht-zamesen-v-kiber-izmami.399672", "text": "България екстрадира в Съединените щати руски гражданин, обвинен в компютърни измами.\r\nТой беше задържан у нас през ноември миналата година по молба на американските власти.\r\nРуснакът Александър Жуков е бил екстрадиран вчера и в момента се намира в затвор в щата Ню Йорк.\r\nТова съобщи в Twitter руското посолство в Съединените щати.\r\nОчаква се служители на генералното консулство на Русия в Ню Йорк да посетят Жуков в затвора и да му окажат съдействие.\r\nЗа измами в интернет, освен Жуков, пред съда ще отговарят още петима руснаци и двама граждани на Казахстан.", "date": "2019.01.19", "title": "Екстрадирахме руснак в САЩ, замесен в кибер измами"}
{"url": "https://www.dnes.bg/mish-mash/2019/01/19/s-200-000-cvetia-amsterdam-otkri-sezona-na-laletata.399673", "text": "\nСезонът на лалетата бе открит в Холандия. На централния площад \"Дам\" в Амстердам тържествено бяха раздадени над 200 000 цветя на всички желаещи.\n\r\nТемата на Деня на лалето, както се нарича празникът, организиран всяка година през втората половина на януари, е \"Силата на цветята\", каза председателят на организацията за рекламиране на холандските лалета Ариен Смит. Касетките с лалета в седем различни цвята бяха разположени на площада във формата на цвете, чиито листа са наклонени на различни страни, информира ТАСС.\n\r\nМакар днес да е твърде студено според холандските мерки (около нула градуса), с Деня на лалето ние напомняме на хората, че пролетта наближава, посочи Смит.\n                    \n                    \n                \r\nДнес освен това бе представен нов вид лале, наречен Куинти Тръстфул, в чест на холандска телевизионна водеща и посланик на организацията \"Розова лента\", която се бори с рака на гърдата. Сертификатът бе подписан от самата Тръстфул и представители на компанията, създала новия вид. Цветето има средно дълго стебло и бархетни листа в нежно розов цвят.\n\r\nДенят на лалето се отбелязва за осма поредна година в Холандия. Цветята за този празник се предоставят безплатно от над 300 компании, които отглеждат един от символите на страната.\r\n \r\n/БТА/", "date": "2019.01.19", "title": "С 200 000 цветя Амстердам откри сезона на лалетата"}
{"url": "https://www.dnes.bg/eu/2019/01/19/kak-britanci-obryshtat-palachinkata-pyrvo-za-brexit-sega-za-es.399568", "text": "След като гласуваха за Brexit на референдума от 23 юни 2016 г., някои британци промениха мнението си и сега агитират за оставане в европейския блок, пише Франс прес.\n\r\nГари Мейлин си спомня прекрасно месеците преди референдума. И защо в деня на този исторически вот е избрал, подобно на 51,9 процента от британците, да гласува за разтрогване на брака, продължил повече от 40 години.\n\r\n\"Исках Обединеното кралство да си възвърне суверенитета\", каза 38-годишният късокос мъж с безгрижно изражение от Норич (Източна Англия).\n\r\n\"Регионът, в който живеех, беше до голяма степен настроен в подкрепа на оттеглянето (от ЕС). Моят депутат подкрепяше Brexit. Всичко, което чух, беше в този дух, така че аз самият стигнах до заключението, че бихме могли да обвиняваме ЕС за много проблеми\", добави той.\n                    \n                    \n                \r\nНо днес, ако трябваше да се направи отново, \"бих гласувал без колебание да остана\" в Европейския съюз, каза той.\n\n\n\n\r\n\"Разбрах, че страната няма да успее да се справи сама\", каза той. \"Ако разгледаме сегашното състояние на света, с Доналд Тръмп в Съединените щати, възхода на Китай, Путин в Русия, в наш интерес е да бъдем силни в обединена Европа\".\n\r\nСлед няколко часа той ще отиде с дузина \"разкаяли се\" в Уестминстър, център на властта в Лондон, за да се срещне с британски депутати и да им разкаже историята си, както и защо се бори да спре Brexit. Инициативата бе организирана от движението RemainerNow, създадено по инициатива на еврофила Андрю Дейвидсън.\n\r\n\"Референдумът от 2016 г. ме остави в състояние на шок, аз се страхувах за страната, исках да направя нещо\", каза той и изрази надежда, че движението, чието име идва от използвана ключова дума в социалните мрежи, ще \"повлияе на дебата\" и ще насърчи други брекзитъри да променят позициите си.\n\r\n\n\r\nДвижението възлага надеждите си на неотдавнашни социологически проучвания, които сочат, че в случай на нов референдум - вариант, изключен от правителството, но набиращ популярност във Великобритания - вотът за оставане в ЕС ще надделее (54 на сто) според обобщени резултати от проучвания на общественото мнение, направено от неправителствената организация What UK Thinks.\n\r\nТази промяна се обяснява най-вече със страха от потенциални икономически затруднения след Brexit.\n\r\n\"Ако сте гласували да напуснете, но знаете, че икономиката ще пострада, шансовете да гласувате отново за напускане ще бъдат намалени наполовина\" каза Джон Къртис, преподавател по политика в университета \"Стратклайд\" (Шотландия), интервюиран от АФП.\n\r\nКристофър Орам, с брада и тъмно яке с качулка, е в същата ситуация. През 2016 г., успокоен от обещанията за бъдещето, които правеха брекзитърите, той гласува за развода.\n\r\n\"После чух да се говори, че ще напуснем единния пазар и митническия съюз. Това е шокиращо, защото консерваторът Даниел Ханан каза, че никой не говори за застрашаване на отношенията ни с митническия съюз и единия пазар\", каза 28-годишният мъж, живеещ в Дорсет (в югозападната част на острова).\n\r\n\"Обещанията, които ни бяха дадени, не бяха спазени\", каза той и призна, че го е \"срам\", че не е проучил повече въпроса, преди да пусне бюлетината си в избирателната кутия. \"Не опитах да се информирам лично. Повярвах на това, което говореха хората по телевизията. Казах си: \"Те са депутати, трябва да знаят за какво говорят\".\n\r\nТова, че последователите на движението открито говорят за промяната на позициите си, не остава непременно без последствия.\n\r\nГари Мейлин е бил тормозен в социалните медии. Кристофър Орам се скарал с най-добрия си приятел. \"Той е очарователен човек, но гласува за напускане и все още смята, че трябва да напуснем (ЕС). Това поражда напрежение между нас и нашите половинки ни помолиха да не говорим за Brexit на масата\", каза той.\n\r\nДруги са решили да не говорят повече с него. \"Това е тъжно. Имам право да променя мнението си\", добави той. \r\n \r\n/БТА/", "date": "2019.01.19", "title": "Как британци обръщат палачинката: Първо за Brexit, сега за ЕС "}
{"url": "https://www.dnes.bg/science/2019/01/19/nevidimo-nametalo-gotvi-li-se-pentagonyt-za-voina-v-kosmosa.399603", "text": "Колкото повече американските власти се опитват да убедят хората, че извънземни няма или поне до сега не са откривали, толкова по-странни изглеждат някои финансови решения на Пентагона.\n\n\n\r\nПрез 2017 година, The New York Times проверява бюджета на правителството и открива един сегмент, който умишлено е бил \"прикрит\" от обществото. Не е бил напълно скрит, напротив, ако проявиш достатъчно упорство, като журналистите на уважавания американски вестник, можеш да го откриеш.\r\nНо рано или късно, Департаментът по отбраната на САЩ беше хванат на тясно и разкри, че програмата вече 4 години изследва неидентифицирани летящи обекти. Ръководена е от високопоставения служител на военното разузнаване Луис Елизондо, а отдела се намира на петия етаж, в сграда C на Пентагона, дълбоко в подземната му част.\r\n                    \n                    \n                Елизондо управлява програмата цели пет години, а след това напуска. След като вече не е част от секретните дела на правителството, той получава гласност и публично моли всички срещи между военни самолети и НЛО, които са записани с камера, да станат публично достояние.\r\nЛуис е и причината The New York Times да започнат своето разследване, а охраната около откритията на програмата се затяга. \r\nНякои аспекти от програмата са класифицирани, други обаче вече са достъпни за широката публика. И след като Тръмп заяви, че Космоса е поредното поле за водене на война, то не е учудващо това, което докладите на Департаментът по отбраната разкриват.\r\n Сред тях могат да се открият проучвания за извънземни, като за тях е използвано не толкова кодовото име \"аномални космически заплахи\".\r\n\"Невидимо наметало\" е проект, който ще се ръководи от германеца Улф Леонард. Справка с неговите изследвания дават отговор на това, какво се крие и зад това кодирано име. Ученът, който е преподавател в Израелския институт по науките, не веднъж е разисквал идеята си, да създаде невидима дупка в Космоса, в която да може да се скрие даден обект.\r\nДруго заглавие от списъка е \"Черна материя и манипулиране на допълнителните измерения\". Или разработка, която има за цел да направи пробив в космическото пътуване и да създаде научно адекватен кораб, който да може да пътува през Космоса, манипулирайки тъмната енергия.\r\nТези програми разкриват една идея повече за тази странна програма, отколкото The New York Times направиха през 2017.  Сега е по-ясно с какво се е захванал Департаментът по отбраната на САЩ и какво се опитва да произведе.\r\nВ докладите се откриват още \"Метални стъкла\", което може да значи експериментални гъвкави металически сплави, \"Биоматериали\", което наподобява проучването на НАСА за биотехнология, която може да издържи при ниска гравитация.\r\nПовечето от заглавията на бъдещите проекти всъщност звучат като научна фантастика, отколкото като нещо, с което правителството наистина се е захванало. Но от това става ясно, че програмата се занимава не просто с преследването на НЛО, но със създаване на армада, която може да води война в Космоса.\r\nВсъщност, това не бива да ни изненадва. Още през 2009, когато за първи път е стартирала програмата, а след това е била закрита за известно време, от Пентагона идва изказването, че \"това, което някога се е смятало за научна фантастика, днес е научна истина\".", "date": "2019.01.19", "title": "\"Невидимо наметало\"... Готви ли се Пентагонът за война в Космоса?"}
{"url": "https://www.dnes.bg/notifikacii/2019/01/19/opasno-blizki-turski-iztrebitel-i-grycki-helikopter.399674", "text": "В петък е бил избегнат инцидент между турски изтребител и гръцки хеликоптер над егейски остров, пише електронното издание на гръцкия вестник Kathimerini.\n\r\nСитуацията е възникнала, след като турски изтребител F-16 е застрашил гръцки хеликоптер \"Пума\", според съобщения, които се появиха в събота.\n\r\nИнцидентът e станал малко преди обяд южно от малкия остров Фармакониси, когато хеликоптерът е извършвал търсене на лодка с нелегални мигранти, пише \"Фокус\".\n\r\nСъобщава се, че турският самолет е минал на по-малко от 30 метра от хеликоптера и го е дестабилизирал.\n\r\nСпоред достоверни източници, пилотите на хеликоптера с много усилия са успели да спaсят машината от падане в морето. Според опитни летци, цитирани от вестника, ако хеликоптерът е бил по-стар модел е имало реален риск от катастрофа.\n                \n                \r\nИнцидентът предизвика загриженост сред военното ръководство на Гърция и Министерството на отбраната, като се има предвид, че турските нарушения в Егейско море са зачестили след кризата за остров Имия през 1996 година, която едва не е довела до сблъсък между двете страни.", "date": "2019.01.19", "title": "Опасно близки: Турски изтребител и гръцки хеликоптер"}
{"url": "https://www.dnes.bg/stranata/2019/01/19/schupeni-aparati-v-otdelenieto-po-hemodializa-vyv-vidin.399675", "text": "Сериозни нарушения са открити в отделението по хемодиализа във Видин след проверка на Изпълнителната агенция \"Медицински одит”, направена по жалба на пациенти.\n\r\nПарадоксалното - пациентите получили одита пет месеца по-късно и то след като изискали резултатите от проверката по Закона за достъп до обществена информация. \n\r\nЗа проблем във видинската хемодиализа се заговори след авария на водоочистващата система в началото на октомври миналата година. Направената проверка показва, че животоспасяващите апарати се подържат от специалист, завършил \"Радио и телевизия\", както и от локомотивен машинист. Никой от тях не е завършил курс за работа с диализната апаратура, предава \"Нова тв\".\n                    \n                    \n                \r\nСпоред одита хемодиализните апарати са в предаварийно състояние. А за 2017 година във Видин са починали 21 пациенти на отделението.\n\r\n\"От 9 сестри, 3 нямат никакви завършени курсове за диализна апаратура, което също е нарушение по стандарт. И персоналът на самата Хемодиализа, и пациентите не са ваксинирани за хепатит В, което е по стандарт”, заяви Иван Димитров - Български пациентски форум.\n\r\n\"Друго е, че има препоръки със срокове за изпълнение, а те са изтекли в края на ноември миналата година, а нищо по тях не е свършено”, заяви Валери Митков – пациент.\n\r\n От пациентската организация вече са поискали оставката на директора на болницата. Той не бе открит за коментар. ", "date": "2019.01.19", "title": "Счупени апарати в отделението по хемодиализа във Видин"}
{"url": "https://www.dnes.bg/usa/2019/01/19/trymp-gotov-na-otstypki-po-vyprosa-za-imigraciiata.399676", "text": "Президентът на САЩ Доналд Тръмп ще предложи в реч днес компромис по въпроса за имиграцията. В изказването си обаче Тръмп няма да отстъпи от искането си да бъдат осигурени средства за стена по границата с Мексико, заяви добре осведомен източник, цитиран от Ройтерс.\n\n\r\nВчера президентът на САЩ каза, че ще направи днес \"важно съобщение\".\n\r\nВ изявлението си Тръмп няма да се откаже от своето искане да бъдат осигурени 5,7 милиарда долара за стената, но същевременно ще предложи подкрепа за законопроект за закрила на имигрантите, станали известни като \"Мечтателите\" (на английски Dreamers) - млади имигранти, пристигнали незаконно в САЩ още като деца, повечето от които латиноамериканци - както и за тези, които се ползват със статут на временна закрила (Temporary Protected Status), каза източникът.\n                    \n                    \n                \r\nТой потвърди появило се по-рано съобщение за това в новинарския портал Aкшъс (Axios).\n\r\nИзточникът добави, че за постигането на това споразумение са помогнали вицепрезидентът Майк Пенс, шефът на канцеларията на Белия дом Мик Мълвейни и зетят на Тръмп и старши съветник в американското президентство Джаред Къшнър.\n\r\nТръмп ще обяви всичко това в планираната си за по-късно днес реч.\n\r\nБелият дом уточни, че тя ще бъде произнесена в 16 ч. източноамериканско време (23 ч. българско време), а не в 15 ч., както бе планирано предварително.\r\n ", "date": "2019.01.19", "title": "Тръмп готов на отстъпки по въпроса за имиграцията?"}
{"url": "https://www.dnes.bg/cars/2019/01/19/sykrashteniia-v-tesla-osvobojdavat-7-ot-slujitelite.399677", "text": "Американският производител на електромобили Tesla обяви, че планира да съкрати 7% от работната си сила, което означава намаляване на щата с няколко хиляди човека, като в същото време увеличаването на производството на Model 3 трябва да продължи. Мерките са част от кампанията на Tesla за намаляване на разходите и реализирането на печалба за по-дълъг срок от време. След тази новина акциите на Tesla паднаха с 4,1 процента до 333 долара.\n\r\n„Tesla ще трябва да направи тези съкращения докато увеличава производството на Model 3, предстоят и много инженерни и производствени подобрения в следващите месеци”, се казва в мейл на Мъск до служителите на компанията, публикуван от Tesla.\n                    \n                    \n                \r\nСъкращенията ще засегнат 7% от наетите на пълен работен ден, а отделно от това компанията планира да задържи само най-важните работници, които са на непълен работен ден.\n\r\nМъск обяви, че Tesla има шанс да запише четвърто поредно тримесечие, в което работи на печалба, но тя ще е по-малка в сравнение с предишните три месеца.\n\r\nВ същото време Tesla вика в сервизите в Китай над 14 000 електромобила Model S, като проблемът е във въздушните възглавници, дело на Takata. Сервизната акция е част от кампанията на автомобилната индустрия в световен мащаб, обхванала около 37 милиона коли за смяна на дефектни въздушни възглавници на японската марка. От Tesla уточниха, че дефектните въздушни възглавници са инсталирани на по-старите екземпляри Model S и акцията не засега по-новите електромобили от този модел, както и Model X и най-новия Model 3.\n\r\n", "date": "2019.01.19", "title": "Съкращения в Tesla, освобождават 7% от служителите"}
{"url": "https://www.dnes.bg/blizak-iztok/2019/01/19/117-migranti-izcheznali-sled-incident-v-sredizemno-more.399678", "text": "Трима души са спасени, 117 души са изчезнали безследно, след като кораб с мигранти претърпя инцидент в Средиземно море край бреговете на Либия, заяви представителят на Международната организация по миграция Флавио ди Джакомо, съобщава РИА Новости.\r\n„По думите на спасените, на борда е имало 120 мигранти. По този начин липсват 117 души, сред които десет жени и две деца“, написа Ди Джакомо в Twitter.\r\nМного от мигрантите на борда на кораба са от Западна Африка. \r\nОцелелите казват, че около 40 души са граждани на Судан.\r\nКатастрофата се е случила на около 80 километра от бреговете на Либия.", "date": "2019.01.19", "title": "117 мигранти изчезнали след инцидент в Средиземно море"}
{"url": "https://www.dnes.bg/akoshtete-vqrvaite/2019/01/19/zodii-i-konkurenciia-za-kakvo-zavijdat-nai-mnogo.399507", "text": "Истината е, че всички хора завиждат, но различните хора завиждат за различни и най-разнообразни неща. При някои индивиди това отрицателно чувство се надига, когато им се струва, че нечий живот е по-хубав от материална гледна точка от техния, при други – завистта се поражда от нечия по-ефектна външност и т. н. \r\nНякои хора са по-завистливи от други, като вероятно това се дължи на тяхната по-голяма вътрешна несигурност. Освен това представителите на 12-те зодиакални знаци също завиждат различно.\r\n \r\nЕто как:\r\n \r\n\r\n \r\nПредставителите на зодия Овен са много конкурентни натури и завиждат най-вече за нечия по-успешна (от тяхната) изява, в каквато и да е област от живота. Те просто искат да са първи във всичко и ако някой се справя по-добре от тях в същото поприще, те позеленяват от яд.\r\n \r\n\r\n\r\nХората от тази зодия са материалистите на зодиака. Те искрено се дразнят, когато животът на близките им приятели и познати е по-охолен и по-задоволен от техния. Телците искат да са хората, които разполагат с най-добрите блага и с най-луксозните вещи в своето обкръжение.\r\n \r\n\r\n \r\nБлизнаците уж изглеждат над нещата, но и те завиждат, като се стараят да не го показват. Тях най-много ги е яд, когато хората от обкръжението им не оценяват остроумието им и готината им персона, а възхваляват някой друг, който според тях, е под нивото им (минимум интелектуално).\r\n\r\n\r\n \r\nХората от този знак са много грижовни и отдадени във всяка една област от живота си. В замяна те искат и очакват внимание и признание, а когато някой друг получава всичко това вместо тях и то незаслужено, те буквално се изкривяват от яд.\r\n \r\n", "date": "2019.01.19", "title": "Зодии и конкуренция – за какво завиждат най-много?"}
{"url": "https://www.dnes.bg/stranata/2019/01/19/plamna-pojar-v-tri-kyshti-v-centyra-na-gabrovo.399659", "text": "Пламъци обхванаха три къщи в центъра на Габрово. \r\nПожарът възникнал около 9.30 ч. в събота сутринта и вероятно е причинен от печка на твърдо гориво, съобщава Нова телевизия.\r\nСпоред очевидци една от къщите буквално е рухнала.\r\nРайонът в т. нар. Шести участък е отцепен и огнеборците се борят с пожара.\r\nНяма пострадали хора, информираха от местната противопожарна служба.", "date": "2019.01.19", "title": "Пламна пожар в три къщи в центъра на Габрово"}
{"url": "https://www.dnes.bg/obshtestvo/2019/01/19/20-ot-bylgarite-s-trevojni-i-depresivni-razstroistva.399660", "text": "20% от населението боледува от тревожните и депресивни разстройства във вида от лека до умерена степен на тежест. Тежките влизат в групата на голямото депресивно разстройство и са в друга група. Това каза д-р Владимир Наков, главен експерт по психично здраве от Национален център по обществено здраве и анализи (НЦОЗА), пред \"Фокус\".\r\n \r\n\"Те могат да бъдат успешно амбулаторно лекувани. А най-честата диагноза в центровете за психично здраве са пациенти, които са с диагноза шизофрения - близо 40%. Това е първата група заболявания, тъй като това не е само едно заболяване, а група от заболявания\", обясни той.\n\r\n\"Следващото най-често срещано заболяване е разстройството на настроението или т. нар. афективни разстройства, като те са около 20%“, добави д-р Владимир Наков, като подчерта, че около 2/3 от хората, които постъпват в центровете за психично здраве, имат такъв тип проблеми. \n                    \n                    \n                \r\n\"Това са т. нар. тежки психични разстройства или психози - шизофрения или биполярно психично разстройство. В биполярното психично разстройство са включени и депресивните разстройства\", допълни още той.", "date": "2019.01.19", "title": "20% от българите с тревожни и депресивни разстройства"}
{"url": "https://www.dnes.bg/notifikacii/2019/01/19/evropa-se-gotvi-za-haotichen-brexit-v-transporta-v-tyrgoviiata.399609", "text": "Една след друга държавите от Европейския съюз харчат милиони, наемат хиляди работници и издават спешни постановления, за да се справят с все по-голямата вероятност на 29 март Великобритания да напусне блока без план.\r\nБрекзит без сделка може да разтърси останалата част от континента по начини, за които много европейци досега не са си и представяли, от объркан въздушен трафик до парализирани пристанища и милиони работници, поставени в правна неопределеност, пише Анджела Чарлтън от Асошиейтед прес.\r\nФранция харчи 50 млн евро, за да засили сигурността на летищата си и в Евротунела и наема стотици допълнителни митнически служители.\r\nПортугалия отваря специални ленти на летищата за британски пътници, основният източник на туристи. Холандия търси методично квалифицирани ветеринари, които да извършват нови проверки върху вноса на живи животни. Германия спешно обсъжда как да решава бюрократичните проблеми, ако има Брекзит без сделка.\r\n                \n                Правителствата от европейския атлантически бряг до Черно море подготвят правила за британските граждани, които живеят и работят в техните държави, за периода, когато те вече няма да се ползват от правата за пребиваване на граждани на ЕС и се надяват, че Великобритания върши същото за техните граждани.\r\nВеликобритания, която може да бъде изправена пред най-големите проблеми, предвижда хиляди държавни служители и няколко милиарда лири за мерки за облекчаване на най-лошите последици - макар че официални представители могат само да предполагат какво точно ще се случи на 30 март, ако има Брекзит без сделка.\r\nСлед като тази седмица британският парламент с огромно мнозинство отхвърли сделката за развод на министър-председателката Тереза Мей, други правителства също се стягат за хаос.\r\n\"Силно вярваме\", че Великобритания ще напусне без сделка, обяви вчера френският министър-председател Едуар Филип, оповестявайки множество спешни мерки за справяне с тази перспектива. \"При тези условия нашата отговорност /.../ е да гарантираме, че страната ни е готова, че интересите на гражданите са опазени и защитени\".\r\nФренското правителство ще изгради нова инфраструктура и ще наеме нов персонал на летища и пристанища и в тунела под Ламанша.\r\nКомпанията, която управлява Евротунела, казва, че една четвърт от цялата търговия между Великобритания и ЕС минава през тунела, който може да бъде важен контролен пункт в случай на Брекзит без сделка.\r\nИзвънредните укази на Франция временно ще позволят на британски компании да превозват стоки във Франция и ще позволят на някои застрахователни и други финансови дейности да продължат във Франция, въпреки че Великобритания ще загуби достъпа си до финансовия пазар на ЕС. Изключителното прехвърляне на военно оборудване между двете държави също ще бъде позволено.\r\nВ Берлин германските законодатели в четвъртък обсъждаха законопроект, който да разреши бюрократични проблеми, произтичащи от Брекзит.\r\n\"Искаме щетите, а със сигурност ще има щети от напускането на Великобритания, да бъдат колкото е възможно по-малки\", каза в сряда германският канцлер Ангела Меркел. \"Затова, разбира се, ще направим всичко, за да намерим порядъчно решение, но сме готови също, ако няма порядъчно решение\".\r\nПортугалският министър-председател Антониу Коща каза вчера, че 80 процента от британските туристи пристигат на летища във Фару, Алгарве и Фуншал на архипелага Мадейра, където определени за тях специални гишета ще помогнат за избягване на забавяния.\r\nХоландските власти казват, че се надяват на най-доброто и се готвят за най-лошото. Митническата служба в момента наема около 900 нови служители. Службите, които се занимават с храни и защита на животните, търсят методично из Южна и Източна Европа квалифицирани ветеринарни лекари, които да проверяват вноса на живи животни.\r\nПравителството създаде онлайн гише за Брекзит и контролен списък на холандски компании, които правят бизнес с Великобритания - около 35 000 от които нямат опит в работа с държави извън единния пазар на ЕС.\r\nРумънските лидери се опитаха да уверят живеещите във Великобритания половин милион румънци, че няма да бъдат оставени на произвола на съдбата - но не дадоха конкретна информация. В момента Румъния е ротационен председател на ЕС.\r\nЧехия и Словакия подготвят закони за уреждане на краткосрочните права на британските граждани при Брекзит без сделка, докато холандците ще позволят на британските граждани, живеещи в страната, да останат 15 месеца и им предлагат възможността да кандидатстват за разрешения за престой.\r\nВъв Великобритания правителството обяви вчера, че поставя запасняци от армията в готовност за постоянна служба, в случай че страната напусне без сделка. Същевременно се назначават стотици допълнителни митнически служители и граничен персонал и бяха приети закони за подпомагане на продължаването на трансграничната търговия, като разрешения за шофьори на тирове.\r\nМного фирми взимат нещата в свои ръце и трупат стокови запаси.\r\nВеликобритания казва, че гражданите на ЕС ще могат са останат временно въпреки Брекзит без сделка.\r\nВисокопоставен представител на ЕС в момента обикаля всички столици на останалите 27-те държави от блока, за да оцени подготовката за Брекзит и да осигури помощ, където е необходимо, каза вчера говорителят на Европейската комисия Маргаритис Схинас.\r\nЕС е издал 88 уведомления как конкретни сектори следва да се справят с вероятни спешни ситуации, произтичащи от Брекзит. \"Не поемаме никакви рискове\", каза Схинас.\r\n(БТА)", "date": "2019.01.19", "title": "Европа се готви за хаотичен Brexit: В транспорта, в търговията..."}
{"url": "https://www.dnes.bg/mish-mash/2019/01/19/prorochestva-gledane-na-karti-za-jelanieto-da-vidim-bydeshteto.399661", "text": "\r\nОт хилядолетия хората жадуват да надникнат в бъдещето, а гадателите са на особена почит в началото на всяка нова година, когато човек иска да узнае какво го очаква.\n\r\n\"Искаме да проникнем зад видимата реалност. Това се наблюдава във всички култури. Но много от тези техники насърчават човек да се вгледа в самия себе си и го водят за ръка към някакви отговори. Но на него му се струва, че чува отговорите от оракул\", казва изследователят на езотериката Кай Функшмид пред \"\".\n                    \n                    \n                \r\nПо думите му във всички методи за гадаене - на ръка, на кафе, на карти, погледът в кристалното кълбо, има нещо общо.\n\r\n\"Всички тези гадания имат нещо общо - базират се на случайност, теглите на посока карта или хвърляте нещо, а после се опитвате да тълкувате полученото. Тръгва се от една случайност, после я интерпретирате, защото вярвате, че няма нищо случайно\", добави Функшмид.\n\r\nТези методи не са научно доказани, но пък хората усещат разбиране и са удовлетворени, че някой ги изслушва.\n\r\n\"От научна гледна точка това са бабини деветини, но когато разговорът ви се е отразил благоприятно, вие си тръгвате доволен\", заключва изследователят.\r\n", "date": "2019.01.19", "title": "Пророчества, гледане на карти... За желанието да видим бъдещето"}
{"url": "https://www.dnes.bg/za-da-se-razbirame/2019/01/19/navicite-na-horata-koito-ne-se-trevojat-za-gluposti.399600", "text": "Някои хора са истински щастливци, защото са родени с една прекрасна дарба – да не се безпокоят излишно за неща, които могат да се случат евентуално някога в бъдещето. Опасности, трудности, предполагаеми проблеми и какво ли още не се върти в главата на мнозина от нас, тровейки здравето и психиката ни излишно. Повечето хора страдат от този проблем, предизвикан от постоянната тревога, че нещо лошо може да се случи и как да го предотвратим.\r\nХората, които не се поддават на тези мисли определено имат по-ниски нива на стрес в организма, съответно са и по-здрави.\r\nКакво можем да научим от тях, за да свикнем да не се тревожим за дребни неща всеки ден? Какви навици имат тези хора?\r\n                    \n                    \n                \r\nНяколко минути медитация на ден намалява нивата на стрес. Ако мислите, че нямате време за такива практики, лъжете се. Можете да го правите дори на бюрото, докато си взимате малко почивка от работата. Дишайте дълбоко, затворете очи и се опитайте в тези минути да не мислите за нищо.\r\n\r\nТренировките са доказано средство за намаляване на стреса в организма. Достатъчно е да се раздвижите по 20-30 минути на ден, за да свалите товара и негативните мисли от тялото и съзнанието си.\r\n\r\nНяма по-добър лек срещу стреса от красотата на природата. Разхождайте се колкото се може повече в свободното си време на открито и ще забележите как негативните мисли и тревоги все по-рядко ви спохождат.\r\n", "date": "2019.01.19", "title": "Навиците на хората, които не се тревожат за глупости"}
{"url": "https://www.dnes.bg/temida/2019/01/19/sled-specakciiata-6-ma-s-obvineniia-prehvyrlili-25-mln.399662", "text": "Шестима души са обвинени след вчерашната акция, проведена в страната от Специализираната прокуратура за тероризъм. \n\r\nПетима от обвинените са задържани от прокурор за 72 часа, а шестия е с повдигнато задочно обвинение и е обявен за международно издирване, тъй като не е установен на територията на страната, обясни говорителят на главния прокурор Румяна Арнаудова.\n\n\r\n\"Обвиненията, които са повдигнати на шестте лица, са на всяко от тях по две обвинения за престъпления против републиката. Първото обвинение е за това, че в периода от началото на 2016 г. до 18 януари 2019 г. на територията на страната всяко едно лице поотделно е извършвало небанкови парични операции по метода \"хавала\" в особено големи размери – общо от всички лица, не по-малко от 25 млн. евро, и е участвало в закупуване на леки автомобили в България и други държави и прекарването им до сирийски територии\", коментира Арнаудова, цитирана от \"Фокус\". \n                    \n                    \n                \r\nПо думите ѝ всички тези действия са извършени от лицата, като са предполагали, че ще бъдат използвани изцяло или частично за извършване на терористични актове на територията на чужда държава. \n\r\nВторото обвинение, което всеки от шестимата е получил, е за участие в група, чиято цел е била извършването на терористичен акт на територията на чужда държава. \n\r\n\"Автомобилите, които са били прекарвани от членовете на тази група от България до Сирия в инкриминирания период са не по-малко от 100\", обясни Арнаудова и уточни, че групата се състои от общо 6 лица, като 5 от тях са мъже. \n\r\n\"Всички те са сирийски граждани, законно пребиваващи на територията на Република България. Шестият е жена – българска гражданка. По отношение на чужденците, трима от тях са с постоянно пребиваване на територията на страната, а останалите с временно пребиваване\", допълни тя.\n\r\nРумяна Арнаудова уточни още, че в рамките на утрешния ден прокуратурата ще поиска от съда вземане на най-тежките мерки за неотклонение на петимата задържани. Продължава и издирването не шестия участник в групата.", "date": "2019.01.19", "title": "След спецакцията: 6-ма с обвинения, прехвърлили €25 млн."}
{"url": "https://www.dnes.bg/notifikacii/2019/01/19/pogrebvat-kmeta-na-gdansk-tusk-i-valensa-doidoha.399663", "text": "\n\r\nВ центъра на Гданск, в катедралата \"Дева Мария\", започна погребението на убития кмет на града Павел Адамович. \n\r\nЦеремонията се предава на живо на големи екрани на улиците, съобщиха Асошиейтед прес и ТАСС. В базиликата, където ще бъде положена и урната с праха на Адамович, са председателят на Европейския съвет Доналд Туск, приятел на загиналия, президентът на Полша Анджей Дуда, премиерът Матеуш Моравецки, бившият президент на Полша Лех Валенса, други високопоставени представители, включително бившият германски президент Йоахим Гаук, кметове на много полски градове.\n\n\n                \n                \r\nДнес в Полша е ден на траур и една от най-големите църкви на Европа е пълна.\n\r\nТленните останки на Адамович бяха докарани вчера в базиликата с тържествено шествие, в което се включиха десетки хиляди. След това тялото бе кремирано.\n\r\nАдамович бе наръган в неделя миналата седмица с нож от мъж с криминално минало, който изтъкна и политически мотиви за убийството си. Кметът почина в болница на следващия ден въпреки усилията на лекарите да го спасят.\n\r\nТрагедията се разигра на концерт на открито в Гданск по случай приключването на много популярна в Полша кампания за набиране на средства с благотворителна цел, наречена \"Големият оркестър за празнична помощ\".\n\r\nОрганизаторите на днешната траурна церемония помолиха жителите на Гданск и всички желаещи да се сбогуват с кмета да почетат паметта му, не като носят цветя и свещи, а като дарят средства за благотворителност. Затова днес по улиците на града излязоха доброволци на кампанията и други организации.\r\n ", "date": "2019.01.19", "title": "Погребват кмета на Гданск, Туск и Валенса дойдоха"}
{"url": "https://www.dnes.bg/akoshtete-vqrvaite/2019/01/19/edna-jena-bi-si-trygnala-i-kogato-obicha-silno-zashto.399602", "text": "В любовните взаимоотношения между мъжа и жената винаги ще има нещо неразгадано. Въпреки да знаят, че жените са \"сложни\" същества, господата все пак си мислят, че знаят напълно какво искат жените. Дали?\r\nДали не пропускат техните емоции, моментите, в които искат да говорят, да споделят, да бъдат прегърнати...\r\nМоментът, в който обичащата жена си тръгва. Защо жените, които изпитват дълбоки емоции са готови да напуснат партньорите си?\r\n\r\nДори една жена да показва често своята независимост, има моменти, в които се нуждае от подкрепата на любимия си. Всъщност, силната жена се нуждае от постоянна подкрепа, дори да не го показва явно. Само надежден партньор може да я накара да се чувства сигурна и комфортно.\r\n                    \n                    \n                \r\nМъжете имат очаквания от жената до себе си. Да се поддържа, да бъде в добра форма, да готви вкусно, да забавлява партньора си и т. н., дълъг списък. Наистина ли е необходимо да отговаряш постоянно на изискванията на някого? Това ли е любовта?\r\n\r\nТук не става въпрос само за изневярата. Чатове с приятелки, познати в социалните мрежи. Докъде може да стигне един флирт, за който мъжете често казват, че е безобиден. Моментите, в които той без грам притеснение се заглежда по чужда жена в присъствието на партньорката си, игнорира я на социални събития или не ѝ обръща достатъчно внимание по принцип.\r\n", "date": "2019.01.19", "title": "Една жена би си тръгнала и когато обича силно. Защо?"}
{"url": "https://www.dnes.bg/notifikacii/2019/01/19/alo-apashi-poiskaha-ot-jena-17-bona-mvr-spipa-muleto.399664", "text": "Криминалисти от полицията в Пазарджик задържаха телефонен измамник, съобщи пресцентърът на МВР.\n\r\nСигналът за измамата бил подаден от възрастна жена. Тя обяснила, че непознат й се обадил, представил се за лекар и й казал, че дъщеря й е претърпяла инцидент.\n\n\r\nЗа това спешно била необходима операция, за която трябвало да се плати 17 000 лева. \n\r\nПритеснената жената обяснила, че няма толкова пари в жилището си, най-много може да събере 3000 лева. Непознатият пояснил, че и тази първоначална вноска е достатъчна за извършване на операцията и дал насоки на възрастната жена да чака куриер, на когото да предаде парите. \n\r\nОтивайки на мястото, за да получи парите, криминалистите изненадали и задържали 21-годишен мъж от село Звъничево. Наложена му е полицейска мярка за 24 часа.\n                \n                \r\nПо случая е образувано полицейско производство. В хода на допълнителните оперативни действия, било установено, че в ролята си на \"муле\" задържаният е съпричастен и към две други телефонни измами, станали преди седмица на територията на областния град. \n\r\nТогава от две жени - на 72 и 86 години, получил общо 12 400 лева и златни накити.\n\r\nРаботата по документиране на цялостната престъпна дейност на 21-годишния мъж продължава под наблюдението на прокуратурата, информира МВР.\r\n ", "date": "2019.01.19", "title": "Ало апаши поискаха от жена 17 бона, МВР спипа мулето"}
{"url": "https://www.dnes.bg/snimka-na-denia/2019/01/19/nedelia-nosi-dyjd-i-oblaci-na-mesta-vetrovito.399665", "text": "През следващото денонощие времето ще се задържи предимно облачно и на отделни места ще превали слаб дъжд, в северозападните райони - дъжд и сняг. През деня в Източна България и по долината на Струма ще духа слаб юг-югоизточен вятър. Минималните температури ще са между минус 2 и 3 градуса, а максималните - предимно между 3 и 8 градуса.\n\r\nНад Черноморието също ще бъде предимно облачно, почти без валеж. Ще духа слаб юг-югоизточен вятър. Максималните температури ще бъдат между 8 и 10 градуса. Температурата на морската вода ще е 6 градуса. Вълнението на морето ще бъде 2-3 бала.\n\r\nВ планините ще бъде предимно облачно, на отделни места със слаби превалявания от сняг. Ще духа умерен до силен югозападен вятър. Максималната температура на височина 1200 метра ще е около 3 градуса, на 2000 метра - около минус 2 градуса.\n                \n                \r\nПрез първите два дни от следващата седмица ще преобладава облачно време. В понеделник, 21 януари, вероятността за валежи е малка, но привечер и през нощта срещу вторник, с понижение на температурите, в Северозападна България ще завали сняг.\n\r\nВъв вторник, 22 януари, на места ще превалява слаб дъжд, в северозападните райони - дъжд и сняг, а в планините над 1000-1200 метра - сняг. Във вторник в източната половина от страната югоизточният вятър ще се усили. \n\r\nМинималните температури ще са между минус 3 и 2 градуса, максималните - предимно между 3 и 8 градуса.\r\n ", "date": "2019.01.19", "title": "Неделя носи дъжд и облаци, на места – ветровито"}
{"url": "https://www.dnes.bg/temida/2019/01/19/sys-sylzi-na-ochi-vasil-vleze-v-syda-reshenieto-ostava-v-aresta.399666", "text": "\nСъдът остави Васил Василев, обвинен за убийството на приятелката си Калима Симова, в ареста. Заседанието се гледа при закрити врати по настояване и на обвинението, и на защитата. \n\r\nПреди заседанието Васил не коментира нищо и влезна в залата разплакан. \n\r\nАдвокатът на обвиняемия обясни, че клиемнтът му все още твърди, че не помни нищо от нощта на убийството. Според прокурор Иван Тасков обаче това е защитна версия на Васил.\n\n\n\n\r\nВъв фаталната нощ Васил и Калина са имали романтична вечеря. Има пререкания за смс, който получава Калина, сочат данни от разследването.\n                    \n                    \n                \r\n\"Той е имал всички пароли до телефоните и компютрите на приятелката си\", каза адвокатът на Василев - Христо Чолаков. \n\r\nОсвен това Васил и Калина били сгодени. Родителите и на двамата дори планирали сватба. \n\r\nАдвокатът на Васил обясни още, че връзката на Васил и Калина била белязана от \"нестандартни сексуални практики\". \n\r\nЖертвата поканила Васил да живеят заедно в нейния апартамент, а преди това той бил при родителите си. Пил е успокоителни, защото имал проблем с краката - работата му като готвач налагала да стои прав. ", "date": "2019.01.19", "title": "Със сълзи на очи Васил влезе в съда... Решението: Остава в ареста!"}
{"url": "https://www.dnes.bg/cars/2019/01/19/diferencialite-4h4-tehnologiite-doshli-ot-sportnite-avtomobili.399667", "text": "Днес присъствието на съвременни технологии на борда на всеки сериен автомобил се приема за даденост, а водачите все повече разчитат на електронните помощници. Естествено, не винаги е било така, а някои нововъведения са успели сравнително трудно да си пробият път в серийното производство.\n\r\nДесетилетия наред автомобилният спорт се приема като идеално тестово поле за развитие на нови технологични решения, които след това да се използват в серийното производство. Това, естествено, става с доста промени, но е важна причина за това автомобилните компании да инвестират в състезателни програми.\n\r\nПредлагаме ви кратка селекция на 5 важни технически решения, които са развити в моторните спортове и след това са стигнали до масовите автомобили.\n                    \n                    \n                \r\nПреди появата на турбо технологиите създателите на автомобили са били изправени пред дилемата – по-нисък разход на гориво или по-добра динамика и повече мощност. Турбокомпресорът е създаден за авиационни двигатели – за да осигурява повече мощност на по-големи височини. През 60-те години обаче инженерите постигат първите сериозни успехи при налагането на турбо технологията в автомобилните двигатели. Първият ефект е добиването на повече мощност и скорост, а след това идва и по-ниският разход на гориво.\n\r\nКогато автомобилите са се движили с по-ниски скорости завиването е било сравнително лесно упражнение. След това обаче скоростта в завоите се покачва и се появява проблемът, свързан с това, че вътрешното и външното колело спрямо завоя изминават различен път и затова трябва да завиват с различна скорост.\n\r\nСъщо с покачването на скоростите при развитието на автомобилите бързо става ясно, че технологиите, идващи от каретите няма да помогнат. Първо се появяват първите барабанни спирачки, но само за няколко десетилетия и те се оказват недостатъчно ефективни. Следващата голяма стъпка са дисковите спирачки, допълнени от системи за разпределение на спирачното усилие, ABS и т.н. Първите по-масови дискови спирачки се появяват по време на Втората световна война, но бурното им развитие се дължи на моторните спортове, от 50-те години нататък.\n\r\nГоривната смес и точното дозиране на горивото и въздуха в тази смес са много важни за ефективната работа на двигателя. В началото тази задача се изпълнява от карбуратора – най-масовото решение при ранните опити за извличане на максимума от горивната смес. Впръскването на гориво също се появява първо при самолетите, по-точно при най-бързите и маневрените сред тях – изтребителите, след което навлиза и при състезателните автомобили. В интерес на истината, за серийното производство се използват отделни решения от целия процес, но през годините те се оказват много ефективни.\r\nЗавръщането на системите 4х4 при серийните автомобили е тенденция, която може да се сравни с новата турбо ера. Съвременните системи за задвижването на четирите колела стават все по-ефективни, електрониката, която ги управлява работи все по-бързо, а теглото им постоянно намалява. Дори в последните години се стигна до парадокса, че в серийните коли има по-развити системи 4х4 в сравнение с ралитата, например, където те бяха ограничени от правилата за намаляване на разходите. Тук началото поставят военните автомобили, а благодарение на Audi и системата Quattro задвижването 4х4 натрупва световна слава през 80-те години, за да се наложи като функция, с която се предлагат много съвременни автомобили.\r\n", "date": "2019.01.19", "title": "Диференциалите, 4х4... Технологиите, дошли от спортните автомобили"}
{"url": "https://www.dnes.bg/eu/2019/01/19/germaniia-i-franciia-lokomotivi-na-evrointegraciiata.399668", "text": "Германският канцлер Ангела Меркел вижда Германия и Франция като локомотиви на европейската интеграция, предаде ДПА.\n\r\nВ публикувано днес свое видеопослание, малко преди предстоящото подписване в Ахен на новия договор за приятелство с Франция, германският канцлер изтъкна силните връзки между двете страни.\n\r\nПо думите й с Договора от Ахен тя и френският президент Еманюел Макрон искат да надградят вече постигнатото от Германия и Франция в техните отношения.\n\r\n\"Работим в Европа, искаме да дадем стимули за европейско единство\", каза тя. Новият договор за приятелство ще бъде подписан във вторник в Ахен. Той ще допълни съществуващия Елисейски договор от 1963 г. за приятелство между двете страни, враждували помежду си в миналото, подписан от канцлера Конрад Аденауер и президента Шарл де Гол.\n                    \n                    \n                \r\nМеркел подчерта, че след столетията на войни между тези държави приятелството е \"всичко друго, но не и нещо, което се подразбера от само себе си\".\n\r\nТя заяви, че светът се е променил и затова е нужен нов договор. По думите на канцлера предстои да бъде засилена ролята на тясното сътрудничество в пограничните райони на двете държави.\r\n\"Ще допълним този договор със списък с проекти, който ще бъде постоянно обновяван, за да покажем, че Германия и Франция продължават да работят заедно в Европа\", каза Меркел.\n\r\nКанцлерът спомена и тясното сътрудничество между двете страни във външната политика.\r\n \r\n/БТА/", "date": "2019.01.19", "title": "Германия и Франция – Локомотиви на евроинтеграцията!"}
{"url": "https://www.dnes.bg/world/2019/01/19/robski-zakon-izkara-hiliadi-na-protest-v-budapeshta.399679", "text": "\nНяколко хиляди души излязоха по улиците в цяла Унгария днес, за да протестират срещу правителството на десния премиер националист Виктор Орбан, предаде ДПА, цитирана от БТА. \n\r\nВ столицата Будапеща и 60 други по-големи и по-малки града имаше демонстрации срещу новия закон за извънредния труд - наричан от критиците \"робски закон\".\n\n\n\n\n\r\nМитингите са организират ежеседмично, откакто законът беше приет в средата на декември.\n\r\nВ Будапеща протестираха 2000 души, според новинарския сайт Индекс (index.hu).\n\r\nПрез предишните седмици броят на демонстрантите бе доста по-голям, отбелязва ДПА. В своя пик протестите в унгарската столица събираха 10 000 човека.\n                    \n                    \n                \r\nВ Мишколц, Североизточна Унгария, според медийни информации в протеста са участвали над 1000 души. Няколкостотин демонстранти се събраха в град Татабаня, на 60 км южно от Будапеща.\n\r\nНад 200 души в около 80 автомобила блокираха движението в едната посока на улица в южния град Сексард, съобщи репортер на ДПА от мястото.\n\r\nНаред с останалите спорни реформи промените в трудовото законодателство предвиждат да бъде увеличен до 400 годишният брой на извънредните часове труд, които работодателят може да поиска от служителите си.\n\r\nОрбан настоя, че всякакви допълнителни часове труд ще бъдат полагани доброволно, докато протестиращите и синдикатите твърдят, че на практика със закона се въвежда шестдневна работна седмица.\n\r\nПротестното движение прерасна в по-широк протест срещу управлението на Орбан, а като ключови теми се оформиха и пристрастното отношение на десните медии и корупцията, отбелязва ДПА.\r\n ", "date": "2019.01.19", "title": "\"Робски закон\" изкара хиляди на протест в Будапеща"}
{"url": "https://www.dnes.bg/politika/2019/01/19/pyrvanov-iska-izrabotvaneto-na-nova-energiina-strategiia.399658", "text": "Категорично трябва да се пристъпи към изработването на една нова енергийна стратегия, по-дългосрочно ориентирана, по-всеобхватна, стъпваща на реалните проблеми и търсеща техните решения. Това каза основателят на АБВ и президент на България /2002-2012 г./ Георги Първанов на форума \"Енергетика, икономика, сигурност - актуални измерения\", организиран от партията в София.\n\r\nСпоред Първанов не е необходим документ, който да остане на \"най-високия рафт\" и който никой да не чете. Изработването му да бъде предмет на по-дълъг процес на работа, да се включи и академичният състав, да не бъде \"лабораторно\" четиво, а в него да получат честен отговор много от въпросите, за които стана дума на днешния форум, включително и по темата за т.нар. независимост, препоръча Първанов. \n                    \n                    \n                \r\nБягахме от зависимост от Русия, сега имаме двойна зависимост - от Русия и от Турция, коментира Първанов газовия сектор, а по думите му турската зависимост е доста по-тежка заради някои специфики.\n\r\nКъм периода около 2009 г. имахме реалния шанс да транзитираме през България около 95 млрд. куб. метра газ, а сега какво имаме, попита Първанов. \n\r\nТрябва ни професионален дебат, без патетика, искам да зададем нормален, разумен тон на този разговор, защото времето върви и ще изтървем нещата, а дебат трябва да има, коментира Първанов. Идват евроизбори, много ми се иска по-малко да дебатираме по Истанбулската конвенция, и да се хванем с реалните проблеми, каза още Георги Първанов.\n\r\nДемографската катастрофа той определи като проблем на проблемите, който няма да се реши с изкуствени мерки. Не, трябва реално, дълбоко да се влезе в икономиката - и да се почне с енергетиката. Това е нашият високотехнологичен отрасъл, от него трябва да започнем и да заделим и там 2-3 млрд., както ги заделихме за новите самолети, коментира Първанов.\n\r\nСпоред бившия енергиен министър Румен Овчаров българската енергетика във вида, в който я познаваме, е вече минало. Той коментира проблеми като пълна депрофесионализация на отрасъла - проблем с кадрите, комерсиализация на енергетиката - приватизация на позитивите и приходите, и тотално одържавяване на загубите. \n\r\nОвчаров говори и за финансов колапс на отрасъла, попита какво е състоянието на НЕК, на БЕХ, кои въобще са печелившите дружества в отрасъла. Според него отрасълът е на практика фалирал, като воденичен камък върху него тегне и идеологизацията му - идеологеми, според него, за либерализация на енергетиката, за диверсификация, енергийна ефективност. Шансове за енергетиката Румен Овчаров вижда в няколко посоки за промяна на отрасъла - професионализация, деидеологизация, прагматизация, националния интерес, последователност.", "date": "2019.01.19", "title": "Първанов иска изработването на нова енергийна стратегия"}
{"url": "https://www.dnes.bg/stranata/2019/01/19/bitite-na-svetofar-ne-poznavame-napadatelite-no-biaha-brutalni.399651", "text": "\"Не познавам нападателите ни, но те бяха брутални\", разказва пред Нова тв Ивелин, пребит от четирима души на варненски булевард в четвъртък. \n\r\nПри нападението е атакувана и приятелката му Катрин, която е с 4 избити зъба.\r\nИвелин Илиев и Катрин са удряни с юмруци, ритници и метален бокс заради разменени неприлични жестове.\r\nБиячите извадили Ивелин през страничния прозорец на колата му, а Катрин ударили с бокс, докато седяла в автомобила. \r\nСвидетел на случилото се излизал от ресторант, когато видял как четирима мъже ритат падналия на земята Ивелин.\r\nПо случая е образувано досъдебно производство. \r\nИвелин и Катрин са категорични, че ще съдят нападателите си. ", "date": "2019.01.19", "title": "Битите на светофар: Не познаваме нападателите, но бяха брутални"}
{"url": "https://www.dnes.bg/stranata/2019/01/19/sled-razkopanite-diuni-bageri-kryjat-i-krai-mestnostta-alepu.399639", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\nСлед разораните дюни край Созопол, багери се появиха и в защитената местност \"Алепу\" - на самия бряг на морето, до така наречия \"Шофьорски плаж\".\n\n\n\n\r\nНа площ от 20 декара се предвижда изграждането на два курортни комплекса. Теренът е частен и въпреки, че мястото попада в две зони от НАТУРА 2000, има одобрен доклад за въздействие върху околната среда, съобщава .\n\r\nОт фирмата инвеститор обясниха, че на този етап се извършва само укрепване на свлачището. Проектът беше временно спрян през лятото на 2017 година. След жалба на Асоциацията на парковете, Министерството на околната среда отмени положителното решение, по оценка за съвместимостта на инвестиционното намерение, издадено от местната екоинспекция.\n                    \n                    \n                \r\nЧетири месеца по-късно обаче, от Регионалната инспекция по околната среда и водите в Бургас са одобрили преработен доклад и така е дадена зелена светлина на строителството.", "date": "2019.01.19", "title": "След разкопаните дюни: Багери кръжат и край местността \"Алепу\""}
{"url": "https://www.dnes.bg/notifikacii/2019/01/19/kalina-i-vasil-niamali-problemi-no-kak-se-stigna-do-ubiistvoto-v-banishora.399640", "text": "Близките на Калина Симова, която бе убита от партньора си в столичния \"Банишора\", никога не са получавали информация да е била насилвана от него. При по-голямата част от делата за домашно насилие през 2017 година, има данни, че такова се е случвало и преди.\n\n\n\n\r\nEдин от най-близките приятели на жертвата Калина Симова не може да си обясни убийството на момичето, което определя като “много добро и борбено”.\n\r\n“Беше от страхотно семейство, с много добри родители, образоваха я, дадоха й прекрасен старт в живота”, казва той пред bTV.\n\r\nБлизкият на Калина не иска да разкрива самоличността си, тъй като се страхува извършителят да не потърси отмъщение.\n                \n                \r\nТой разказва, че Калина и приятелят й били постоянно заедно и нямали проблеми. Васил се пренесъл в дома на Калина, който й бил даден от родителите й. Скоро след началото на връзката им открили, че имат много общи интереси, и двамата обичали много зимните спортове. Сноубордът бил едно от хобитата им, което ги сближило много.\n\r\n\"Поне това, което съм чувал от нея, е, че той добре се държи. Даже искаше да имат по-сериозна връзка, да имат деца\", добави близкият на Калина.\n\r\nСлучаи като този на Калина не са единични. Само за 2017 година жените, убити от мъж са 37. Има 11 заведени дела за домашно насилие от партньора. При 9 от тези 11 случая има данни за предходно домашно насилие.\n\r\nОще по-стряскаща статистика - 5 от жертвите са сигнализирали официално на органите на реда и са търсили защита от насилника, а 8 от жертвите, които са били физически насилвани в миналото, са били убити.\n\r\nДиляна Маркова, която работи като юрист във фондация “Анимус”, казва, че случаите на домашно насилие се увеличават изключително бързо. Само от началото на годината, убитите от партньора си жени са 2.\n\r\n\"Ние сме имали случаи, когато пострадала е със счупена бедрена кост, която е една от най- здравите кости в човешкото тяло. Единствената мярка, която съдът й даде, беше упражняващият насилие да се въздържа от насилие.\", разказва тя.\n\r\nСпоред данни на “Анимус” всеки 3 от 5 жени се връщат обратно при насилника си.\n\r\nЧесто съдът задължава извършителя да посещава програми, в които да излекува склонността си към домашно насилие. Когато обаче фондацията уведоми прокуратурата, че въпросният не посещава програмата, отговор от страна на прокуратурата не следва, а санкции за насилника не са предвидени в закона. Според Диляна Маркова това е един от най-големите пропуски в системата.\n\r\nВ България все още не съществува официална статистика за броя на жените, жертви на домашно насилие.", "date": "2019.01.19", "title": "Калина и Васил нямали проблеми. Но как се стигна до убийството в \"Банишора\"?"}
{"url": "https://www.dnes.bg/notifikacii/2019/01/19/nai-malko-20-ubiti-pri-vzriv-na-neftoprovod-v-meksiko.399641", "text": "Най-малко 20 души бяха убити, а 71 са ранени при експлозия и последвал пожар на нефтопровод в централния мексикански щат Идалго, съобщи губернаторът на щата Омар Фаяд, цитиран от ДПА.\r\nМестни медии съобщиха, че стотици души са се били събрали при нефтопровода при Тлахуелилпан, на 85 км северно от столицата Мексико, след като той бил пробит, за да източат петрол с кофи. \r\nПричината за експлозията се разследва.\r\nДържавната петролна компания Пемекс съобщи, че нефтопроводът е бил незаконно пробит.\r\nПо някои оценки миналата година Пемекс е загубила около 3,1 милиарда долара заради кражби на петрол от престъпни групировки и корумпирани служители, пише БТА.", "date": "2019.01.19", "title": "Най-малко 20 убити при взрив на нефтопровод в Мексико"}
{"url": "https://www.dnes.bg/snimka-na-denia/2019/01/19/oblachna-sybota-na-mesta-slabi-valeji-ot-dyjd-i-sniag.399642", "text": "Днес ще преобладава облачно време. На отделни места ще превали слабо дъжд и сняг. Ще духа до умерен източен, в Дунавската равнина и по Черноморието – североизточен вятър и там ще проникне студен въздух. \n\r\nМинималните температури тази сутрин ще са между минус 3° и 2°, а максималните ще са между 4° и 9°. Такава е прогнозата за времето на Националния институт по метеорология и хидрология (НИМХ), цитирана от \"Фокус\".\n\r\nНад Черноморието ще преобладава облачно време, без съществени валежи. Ще духа до умерен североизточен вятър и с него ще проникне студен въздух и температурите слабо ще се понижат. \r\nМаксималните температури ще бъдат между 5° и 8°. Температурата на морската вода е 5°-7°. Вълнението на морето ще бъде 2-3 бала.\n                \n                \r\nНад планините ще преобладава облачно време, но само на отделни места ще превали слаб сняг. Ще духа умерен юг-югозападен вятър. \n\r\nМаксимална температура на височина 1200 метра около 2°, на 2000 метра – около минус 3°.", "date": "2019.01.19", "title": "Облачна събота, на места – слаби валежи от дъжд и сняг"}
{"url": "https://www.dnes.bg/notifikacii/2019/01/19/bylgariia-ekstradira-v-sasht-rusnak-zaradi-kompiutyrni-izmami.399643", "text": "Руснакът Александър Жуков, който е обвинен от властите на САЩ в компютърни измами, е бил екстрадиран вчера от България в САЩ и се намира в затвор в Бруклин, щата Ню Йорк. Това съобщи в Туитър руското посолство в САЩ, предаде ТАСС, цитирана от БТА.\n\r\n\"В най-скоро време служители на генералното консулство на Русия в Ню Йорк ще посетят Жуков в затвора и ще му окажат цялото необходимо консулско съдействие\", добави посолството.\r\nЖуков бе задържан в България през ноември 2018 г. по молба на САЩ, припомня ТАСС.", "date": "2019.01.19", "title": "България екстрадира в САЩ руснак заради компютърни измами"}
{"url": "https://www.dnes.bg/notifikacii/2019/01/19/donald-trymp-se-gotvi-za-vtora-sreshta-s-kim-chen-un.399644", "text": "Американският президент Доналд Тръмп предвижда да проведе втора среща със севернокорейския лидер Ким Чен-ун към края на февруари, за да се опита да убеди Пхенян да се откаже от ядрената си програма. Това съобщи Белият дом след среща на Тръмп със севернокорейския пратеник Ким Йон-чхол, предаде Асошиейтед прес, цитирана от БТА.\n\n\n\r\nГоворителката на Белия дом Сара Сандърс каза, че Тръмп е имал 90-минутна среща с Ким Йон-Чхол. Двамата са обсъдили денуклеаризацията и провеждането на втора среща между американския президент и севернокорейския лидер.\n\r\nСандърс заяви, че Тръмп с нетърпение очаква да се срещне с Ким Чен-ун на място, което се предвижда да бъде обявено по-нататък.\n                \n                \r\nСандърс определи срещата в Овалния кабинет като продуктивна и уточни, че на нея са присъствали още държавният секретар Майк Помпейо и още няколко души от президентския екип.\n\r\n\"Продължаваме да се стремим към напредък и да водим преговори. САЩ възнамеряват да продължат да оказват натиск и да запазят санкциите срещу Северна Корея\", подчерта тя.\n\r\nТръмп и Ким имаха историческа първа среща през юни миналата година в Сингапур, на която постигнаха доста общо споразумение за денуклеаризация. Оттогава няма особено осезаем напредък. Досега не са оповестени подробности как може да се осъществи денуклеаризацията.\r\n ", "date": "2019.01.19", "title": "Доналд Тръмп се готви за втора среща с Ким Чен Ун"}
{"url": "https://www.dnes.bg/stranata/2019/01/19/opasen-vyzduh-v-10-grada-e-otcheteno-zamyrsiavane.399645", "text": "В 10 града у нас е отчетено замърсяване на въздуха. Това сочат данни на показателя \"Air Quality Index\" на Европейската комисия. \r\nДанните от тази сутрин показват, че концентрацията на фини прахови частици (PM10) и (PM2.5) е над нормите в редица градове у нас. \r\nНай-мръсен е въздухът в София. Най-големи стойности в столицата са регистрирани в станциите в \"Надежда\", \"Хиподрума\", \"Павлово\", \"Младост\" и \"Дружба\". \r\nЗамърсяване е отчетено още в Благоевград, Перник, Пловдив, Хасково, Плевен, Велико Търново, Русе, Шумен, Варна.", "date": "2019.01.19", "title": "Опасен въздух! В 10 града е отчетено замърсяване"}
{"url": "https://www.dnes.bg/notifikacii/2019/01/19/i-matera-stava-oficialno-evrostolica-na-kulturata.399646", "text": "Южният италиански град Матера в областта Базиликата днес става официално европейска столица на културата за 2019 г. редом с Пловдив, където церемонията по откриването се състоя 12 януари, съобщават италиански медии.\n\n\r\nПочетни гости на тържественото откриване на европейската столица на културата в Матера ще бъдат най-висшите италиански държавници - президентът на Италия Серджо Матарела и премиерът Джузепе Конте. \n\r\nОткриването ще протече в пет етапа през целия ден. Те са озаглавени \"Отворени звуци\", \"Отворени светлини\", \"Отворен град\", \"Отворено шоу\" и \"Отворено бъдеще\". \n\r\nСцени на тези пет етапа ще бъдат различни части на Матера - централните площади \"Сан Пиетро Кавеозо\" и \"Виторио Венето\", централните улици \"Ридола\" и \"Корсо\", двата стари квартала - Сасо Баризано и Сасо Кавеозо, както и бивша кариера на входа на града, превърната в театър на открито. \n                \n                \r\nЦеремонията по откриването включва изпълнения на оркестри от всички общини на Базиликата, както и на гостуващи европейски оркестри, в това число и от Пловдив. \n\r\nЦеремонията включва още парад на артисти, концерт на национални и международни изпълнители, светлинно шоу и светлинни инсталации. Част от проявите ще продължат и утре.\n\r\nМатера беше избрана през 2014 г. за европейска столица на културата за 2019 г. Освен Матера още няколко италиански градове са били в миналото европейски столица на културата, а именно Генуа през 2004 г., Болоня - през 2000 г. и Флоренция - през 1986 г. Мотото на Матера за европейска столица на културата е \"Отворено бъдеще\".\r\n ", "date": "2019.01.19", "title": "И Матера става официално евростолица на културата"}
{"url": "https://www.dnes.bg/politika/2019/01/19/po-malko-chinovnici-1600-sykrashteniia-v-administraciiata.399647", "text": "Започва първата вълна на съкращения в държавната администрация, като ще бъдат махнати 1600 чиновника. Това стана ясно от думите на вицепремиера Томислав Дончев в предаването \"Лице в лице\" пред bTV.\n\r\nСпоред него родната администрацията далеч не е сред най-многобройните в Европа, но има логика броят на заетите в нея да бъде намален. По думите на Дончев целта е оптимизация на състава, но по интелигентен начин.\n\r\nИменно по предложения на отделните министерства ще се каже къде колко бройки да се намалят и преструктурират. Сега се започвало с 1600 щатни бройки, но процесът щял да продължи. \r\nПрецизните анализи обаче ще бъдат готови през април. Тогава ще стане и ясно къде има дублиращи звена с еднакви функции. Има напрежение в администрацията, никой не иска да съкращава, of/dlr вицепремиерът.\n                    \n                    \n                \r\nНаред с това Дончев коментира и изграждането на магистрала \"Хемус\", което АПИ възложи на държавното предприятие \"Автомагистрали\", без обаче да се възлага обществена поръчка. \n\r\nДончев обясни, че възложителят има право да възлага без процедури, т.н. вътрешно възлагане,  когато има контрол на 100% върху дружеството. Това е абсолютно законно. \n\r\nФирмата за строителство е държавно. Няма право да прехвърля изцяло дейността на други фирми, посочи вицепремирът.", "date": "2019.01.19", "title": "По-малко чиновници, 1600 съкращения в администрацията"}
{"url": "https://www.dnes.bg/obshtestvo/2019/01/19/zastariavane-niska-rajdaemost-prez-2060-g-vseki-treti-shte-e-nad-65-g.399648", "text": "Всеки трети българин ще е над 65 г. през 2060-та , става ясно от публикуваната за обществено обсъждане Национална стратегия за активен живот на възрастните хора в България 2019 – 2030 г. В нея е посочено, че делът на нашенците, които ще са в пенсионна възраст ще е 32.7%.\n\n\n\n\n\r\nТова означва, че делът на възрастните у нас до тогава ще се увеличи със 17.4%, пише \"Монитор\".\n\r\n\"Текущата демографска ситуация в България се характеризира с продължаващо намаляване и застаряване на населението, ниски нива на раждаемост и високи нива на обща смъртност. Задълбочава се дисбалансът в териториалното разпределение на населението\", е записано в стратегията. \n                    \n                    \n                \r\nПо данни на Националния статистически институт (НСИ) в края на 2017 г. лицата на 65 са 1 481 908, или 21.0% от населението на страната. Процесът на застаряване е по-силно изразен сред жените, отколкото сред мъжете.\n\r\nОтносителният дял на жените на възраст над 65 години е 24.4%, а на мъжете - 17.4%. Тази разлика се дължи на по-високата смъртност сред мъжете и по-ниската средна продължителност на живота им. \n\r\nНаселението в трудоспособна възраст е намаляло с почти 56 000 души през 2017г. Същевременно процентът на българите над 55 години, които са в добро психическо здраве е 52.6 на сто, при средно за ЕС 63.9 на сто. Причината за това е, че нашенците по-рядко ходят на профилактични прегледи. \n\r\nПо показател заетост на възрастните хора страната ни се нарежда близо до средното за ЕС, което е 29 на сто. У нас процентът е 27.9 на сто. Докато активното участие в обществото на възрастните в страната ни е доста под средното за ЕС.\n\r\nС националната стратегия се цели не само включването на възрастнтие в социалния и културния живот, но и насърчаване на заетостта сред тях.", "date": "2019.01.19", "title": "Застаряване, ниска раждаемост... През 2060 г.  всеки трети ще е над 65 г."}
{"url": "https://www.dnes.bg/notifikacii/2019/01/19/kola-s-bg-nomer-v-italiia-solena-globa-do-2800-evro-grozi-shofiorite.399649", "text": "Лицата, шофиращи в Италия автомобили с чуждестранна регистрация, от Нова година могат да бъдат глобени до 2848 евро, а колата им да бъде конфискувана. \n\r\nНаказанието е предвидено в приетия в края на миналата година нов закон за сигурността, като нормативният акт забранява на всеки пребиваващ в страната за повече от 60 дни чужденец да се движи с автомобил, регистриран другаде, пише \"Монитор\".\n\r\nПри установяване на нарушението глобата се плаща веднага, а колата се спира от движение за срок от 180 дни, през които или се връща там, от където е дошла, или й се прави италианска регистрация. Не се ли случи това, превозното средство се иззема в полза на държавата и този акт не подлежи на обжалване. \n                \n                \r\nСпоред статистиката на полицията в Милано от 4 януари, когато е издадено първото наказателно постановление за прегрешението, до вчера са изловени близо 300 нарушители, които са се изръсили средно с по 712 евро за глоба.\n\r\nПовсеместната проверка на автомобилите с чуждестранни номера и най вече на тези с българска и румънска регистрация започна още от лятото на миналата година. До края на декември обаче се плащаше само солена глоба за нарушение или за липса на някакъв документ.\n\r\nЯвлението да караш в Италия кола с номер най вече от България и Румъния стана масово преди десетина години. Водачите на такива автомобили не плащаха глоби, регистрирани с радари, с камери или постановени с фишове – незнайно защо органите на реда бяха пресметнали, че изпращането им до нарушителите в техните страни ще струва повече от парите в съответния фиш. \r\nТе плащаха пътния данък в страната на регистрацията, тоест у нас или у съседите ни от север, като и в двата случая таксата е в пъти по-малка от италианската. Същото се отнася и за застраховките – третата причина за \"харесването\" на нашенските номера. \n\r\nНо сметките на италианските тарикати и на нашенците се оказаха без кръчмар, защото най-напред общинската полиция в Милано, а след това и тази в цяла Италия наеха частни фирми за разпращането на глобите и събирането на парите за тях плюс 10 евро за разходи по операцията. \r\nСамо от Милано за 2017 г. те са разпратили 110 000 \"честитки\" със следната класация – 25 000 в Швейцария, 15 000 в Германия, 10 000 в САЩ и т.н. За България пък за същата година са били изпратени малко повече от 2000 наказателни постановления.", "date": "2019.01.19", "title": "Кола с BG номер в Италия? Солена глоба до 2800 евро грози шофьорите!"}
{"url": "https://www.dnes.bg/mish-mash/2019/01/19/receptata-dnes-sladkish-s-krushi-i-karamel.399500", "text": "\r\n \r\n4 яйца\r\n \r\n1 и 1/2 ч. ч. захар\r\n \r\n1 ч. ч. кисело мляко\r\n \r\n2 и 1/2 ч. ч. брашно\r\n \r\n1/2 ч. ч. олио\r\n \r\n1 ванилова захар\r\n \r\n1 капсула есенция ром\r\n \r\n1 бакпулвер\r\n \r\n100 г черен шоколад\r\n \r\n4 круши, не много големи\r\n \r\nЗа карамеления сос:\r\n \r\n1 ч. ч. захар\r\n \r\n1 ч. ч. прясно мляко\r\n \r\n25 г качествено краве масло\r\n \r\nщипка сол\r\n \r\nлимонена киселина(лимонтузу) на върха на ножа\r\n \r\n\r\n \r\nВ купа разбиваме с миксер яйцата и захарта до побеляване. После добавяме киселото мляко, олиото и есенцията ром и на бавни обороти смесваме до еднородна смес. След това на няколко пъти добавяме брашното смесено с бакпулвера и ванилията.\r\n \r\nКъм готовата смес добавяме две круши нарязани на кубчета и шоколада начупен на парченца. Разбъркваме добре с лъжица. Изсипваме сместа в тавичка застлана с хартия и отгоре нареждаме другите две круши нарязани на резенчета.\r\n \r\nПечем в предварително загрята на 200 градуса фурна около 40 минути. \r\nДокато сладкишът се пече приготвяме карамеления сос. В касерола с дълбоко дъно слагаме захарта и на умерен огън и при непрекъснато бъркане я карамелизираме. Когато захарта се стопи и добие характерният тъмен цвят на карамел добавяме млякото. Тук бъдете много внимателни, защото се отделя доста пара и може да се изгорите.\r\n \r\nПродължаваме да бъркаме докато карамелът се разтвори и млякото заври, тогава добавяме маслото и щипката сол. Варим при непрекъснато бъркане соса докато започне да се сгъстява, имайте предвид, че след като изстине ще се сгъсти още. В момента преди да го свалим от огъня добавяме лимонената киселина.\r\n \r\nОставяме сладкиша да се охлади за 10-15 минути и заливаме със соса.\r\n \r\n", "date": "2019.01.19", "title": "Рецептата Dnes: Сладкиш с круши и карамел"}
{"url": "https://www.dnes.bg/zvezdi/2019/01/19/bivshite-sypruzi-koito-otglejdat-decata-si-zaedno.399502", "text": "Не всички разводи в Холивуд са драматични и скандални. В света на известните е пълно с двойки, които продължават да таят привързаност помежду си, в името на това да отгледат децата си заедно въпреки раздялата. \r\nТези знаменитости са пример за това, че двама души трябва да загърбят различията си, за да могат да бъдат добри родители и след като се разделят.\r\n \r\nЕдна от тези двойки са бившите съпрузи Гуинет Полтроу и Крис Мартин. Те се разведоха „по приятелски“, а Гуинет дори вече се омъжи повторно, но продължава да е супер близка с бащата на сина и дъщеря си.\r\n \r\nПо-интересното е, че Полтроу и новият ѝ мъж Брад Фалчък, поканиха Крис и неговата приятелка – актрисата Дакота Джонсън на медения си месец на Малдивите, на който са били и децата на Гуен и Крис – Епъл и Моузес Мартин.\r\n \r\nСъвместното родителство може да бъде трудно начинание след развода, но изглежда в развлекателната индустрия има ексдвойки, които са намерили формулата за успех.\r\n \r\nкои други ексдвойки сред известните продължават да са в отлични отношения в името на децата си.", "date": "2019.01.19", "title": "Бившите съпрузи, които отглеждат децата си заедно"}
{"url": "https://www.dnes.bg/notifikacii/2019/01/19/otkriha-telata-na-oshte-dvama-letci-ot-razbilite-se-su-34.399650", "text": "Открити са телата на още двама летци от екипажите на сблъскалите се над Японско море два руски изтребителя Су-34, а един остава в неизвестност, предаде ТАСС, цитирана от БТА.\n\n\r\nПо-рано бе съобщено, че един от пилотите е бил спасен.\r\nСилният вятър със скорост до 65 км/час затруднява издирвателно-спасителните операции в района.\r\nВчера два многоцелеви изтребителя бомбардировача \"Су-34\" при изпълнение на учебно-тренировъчни полети се сблъскаха във въздуха над Японско море на 35 км от брега. В издирвателно-спасителната операция при тежки метеорологични условия участват бойни кораби и авиация, както и граждански плавателни съдове.\r\nСледственият комитет на Русия е определил причината за катастрофата като \"нарушение на правилата за полети и подготовката за тях\". \r\nИзточник от министерството на отбраната каза, че се разглежда версията за пилотска грешка.\r\n ", "date": "2019.01.19", "title": "Откриха телата на още двама летци от разбилите се Су-34"}
{"url": "https://www.dnes.bg/notifikacii/2019/01/19/belaruska-manekenka-be-zadyrjana-na-letishte-v-moskva.399652", "text": "Беларуската манекенка, която миналата година заяви, че имала доказателства за руска намеса в избора на Доналд Тръмп за президент, бе арестувана на 17 януари на летището в Москва, където пристигна след депортиране от Тайланд. \n\r\nМосковската полиция съобщи, че Анастасия Вашукевич (известна и като Настя Рибка) е била задържана на летище \"Шереметиево\" по обвинения в склоняване към проституция, предаде Асошиейтед прес. Задържани са и тримата души, депортирани заедно с нея.\n\r\nАдвокат на Вашукевич каза, че тя е планирала да вземе самолет за Минск, но е била задържана и насила изведена от транзитната зона на руска територия, а след това отведена в полицейски участък, съобщи Би Би Си.\n                \n                \r\nВашукевич бе в тайландски затвор от февруари миналата година. Тя получи условна присъда и бе депортирана за Беларус, след като се призна за виновна в организиране на нелегална трудова дейност (секс семинари). Рибка твърдеше, че има записи, на които руският олигарх Олег Дерипаска говори за намеса в американските президентски избори през 2016 г., но манекенката така и не ги разпространи. \n\r\nДерипаска е близък с руския президент Путин, имал е и бизнес отношения с Пол Манафорт,бившия шеф на предизборната кампания на Тръмп, разследван от специалния прокурор Робърт Мълър и осъден миналата година за данъчни и банкови измами.\n\r\nЗадържаните в Москва - Рибка и четирима от седемте души (руснаци и беларуси), също депортирани от Тайланд, могат да получат в Русия до шест години затвор, ако бъдат осъдени за склоняване към проституция.\n\r\nКогато бе задържана в Тайланд, групата на Рибка поиска помощ от американското посолство и политическо убежище. Вашукевич даде да се разбере, че ще предаде на американската страна записи, с които твърдеше, че разполага, ако САЩ помогнат за освобождаването й. По-късно обаче оттегли предложението си, намеквайки, че е постигнала споразумение с Дерипаска.\n\r\nВ началото на февруари миналата година в Русия избухна скандал, след като опозиционният лидер Алексей Навални публикува разследване въз основа на постове на манекенката в социалните мрежи. В разследването се намекваше за корупционни връзки между Дерипаска и руският вицепремиер Сергей Приходко. ", "date": "2019.01.19", "title": "Беларуска манекенка бе задържана на летище в Москва"}
{"url": "https://www.dnes.bg/notifikacii/2019/01/19/nov-scenarii-pri-alo-izmamite-pomognete-shte-vi-davat-po-televiziiata.399653", "text": "\"Ще ви дават по телевизията\". Така звучи примамката по нова схема на \"ало\" измамници, с която те лъжат възрастни хора. \n\r\nВ Русе, в първите дни на новата година, 70-годишна жена попаднала в капана на измамниците, които й обещали, че ще даде интервю пред медиите, защото е съдействала на полицията за залавянето на мошеници. А това трябвало да се случи като жената остави пари на определено място. За достоверност се прибавя и фактът, че полицаите ще бъдат придружени от журналисти.\n\n\n\n\n\r\n\"Наличието на журналистически екип и това, че жертвите ще бъдат давани на по-късен етап по телевизията, дава по-реалистична картина на въвеждането и поддържането на това заблуждение\", каза пред Нова телевизия Николай Кожухаров от МВР-Русе. \n                \n                \r\nВ резултат от измамата възрастната жена се разделила с 2000 лева и златни накити.\n\r\nСамо преди година Валя Колева успяла да предпази свекър си да не стане жертва на измамници. Схемата тогава била друга - със заплашителна бележка.\n\r\n\"Смятам, че всеки един от тези възрастни хора, при каквато и ситуация да им се обадят, трябва да има близък човек - съсед, дете, роднина, на които да звънне да се консултира\", казва Валя.\n\r\nСхемата не проработва при всеки. Пет пъти измамници се опитвали да приберат пари от Кина Иванова, но тя никога не се е хващала.\n\r\n\"Първият път се уплаших да се обадя на полицията, защото си казах, че ми знаят номера на телефона, а по телефона те могат да разберат и адреса, и всичко\", заяви Кина.\n\r\nНо изобретателните измамници измислят нови елементи, с които украсяват историите, като този с журналистите, защото хората уважават медиите и им се доверяват, обясняват от полицията. А повечето от жертвите са самотни, образовани, но доверчиви.\n\r\n\"Профилите са винаги възрастни хора, които са с по-старо разбиране и възпитание и имат доверие на полицейските служители. Те биват заблудени, че наистина помагат на органите на реда\", коментира Николай Кожухаров.\n\r\nСамо през миналата година чрез телефонните измами от русенци са откраднати 355 000 лева. Петима са задържаните извършители. А в резултат на полицейската работа, са предотвратени измами за над 120 000 лева.", "date": "2019.01.19", "title": "Нов сценарий при ало измамите: Помогнете, ще ви дават по телевизията!"}
{"url": "https://www.dnes.bg/obshtestvo/2019/01/19/myj-spechelil-ot-tototo-no-priiatel-dal-60-st-za-fisha-za-kogo-sa-parite.399654", "text": "Печалбата от тотото невинаги носи само радост. Доказателство за това е историята на тотомилионера Румен Пеовски от с. Покровник.\n\r\nВ края на април 2017 г. 56-годишният тогава мъж се събужда като милионер. Печалбата от повече от милион и половина идва при безработния Пеовски с числото 3 – в последния момент решил да промени числата, с които играел 30 години, и вместо 2, избрал 3, разказва bTV.\n\n\n\n\n\r\nПарите обаче не му носят само радост. Емоцията от бързото забогатяване била твърде голяма за психиката му. Скоро след като става богат, мъжът попада в полицията, в болницата и в съда.\n\r\nНегов приятел обявява претенции към половината от печалбата, тъй като от години играят с общи числа и освен това е платил 60 стотинки – половината от парите за фиша.\n                    \n                    \n                \r\nРумен обаче отрича. \"Аз съм си играл с тези числа цял живот и улучих. Продължавам да играя с тях. Директорът ме вижда вчера пак и вика: \"Да не искаш да печелиш 7-те милиона?\", коментира той.\n\r\nДелото за парите от печалбата стигна до съда и е отличено като дело на годината.\n\r\nАдвокатът на Пеовски – Албина Анева, печели наградата за съдебния спор, в който за първи път у нас се атакува печалба от Българския спортен тотализатор. Делото е уникално за българската съдебна практика и е спечелено на първа инстанция от тотомилионера.\n\r\n\"Когато дойде за пръв път в кантората, човекът наистина беше изстрадал тази печалба. Беше настаняван в болница, беше атакуван в съда със спора, породен от искова претенция за половината от печалбата, и до известна степен човекът беше обезверен\", каза Анева.\n\r\nПо думите ѝ Пеовски е добър, широкоскроен и притеснителен човек. Веднага след като е получил печалбата той е започнал да дарява – на детски градини, черкви, на приятели и близки. \n\r\nВ исковата си претенция обаче Антон Ангелов посочва, че е участвал в купуването на печелившия фиш и че с Пеовски дълги години са играли заедно тото. \n\r\n\"От юридическа гледна точка той претендира, че са формирали гражданско дружество по смисъла на Закона за задълженията и договорите. В хода на съдебното производство бяха разпитани доста свидетели, бяха назначени експертизи\", посочи защитникът на Румен Пеовски.\n\r\n\"Когато трябва да се декларира и заяви печалбата в Българския спортен тотализатор съгласно правилника за изплащане на печалбите, такова лице не е предявявало претенции\", допълни Анева. \n\r\n\"Исковата претенция е депозирана много след като е станало публично известно кои са числата, с които Пеовски печели шестицата\", каза още адвокатът.\n\r\nТя подчерта, че клиентът ѝ винаги е играл сам. \"Преди години със същите числа е печелил петица. Сега е спечелил шестица и наскоро пак има печалба от лотарията\", разкри Анева.\n\r\nПо думите ѝ поуката от случая е, че невинаги парите водят до безпроблемност и до щастие.\r\n ", "date": "2019.01.19", "title": "Мъж спечелил от тотото, но приятел дал 60 ст за фиша. За кого са парите?"}
{"url": "https://www.dnes.bg/notifikacii/2019/01/19/kakyv-chai-da-piete-spored-kryvnata-vi-grupa.399599", "text": "Една от най-полезните напитки, които човекът консумира от векове е чаят. Днес до нас достигат стотици видове, на чиито вкусове можем да се насладим. Има чайове, които са подходящи за дните на месечния цикъл, такива, които подобряват настроението или облекчават подуването на корема. Има и напитки според кръвната група. Кои да добавите според вашата, вижте в следващите редове.\r\n\r\nАко вашата кръвна група е нулева, вероятно често страдате от киселинен рефлукс. Добавете към менюто си чай от джинджифил. Тази полезна напитка ускорява метаболизма, успокоява стомашните неразположения, болките в корема, гаденето. Може да редувате джинджифиловия чай със зелен чай сенча, който е богат и на много антиоксиданти.\r\n                \n                \r\nХората, родени с тази кръвна група, често изглеждат летаргични, „бавни, мудни. Ако и вие сте с кръвна група В и понякога се усещате по този начин, добавете към менюто си зелен чай или чай ройбос. Ройбос е уникален чай, защото също като зеления е богат на антиоксиданти, които се борят с вредното действие на свободните радикали. Консумацията му спомага за засилване на имунитета, осигурява ни желязо, калий, помага при стрес, безсъние, грижи се за здравето на сърцето. \r\n", "date": "2019.01.19", "title": "Какъв чай да пиете според кръвната ви група?"}
{"url": "https://www.dnes.bg/notifikacii/2019/01/19/kobrata-sreshtu-finlandskiia-gigant-robert-helenius.399655", "text": "Кубрат Пулев ще се изправи срещу финландския гигант Роберт Хелениус в следващия си мач. ESPN твърди, че срещата между двамата ще се проведе на 20-и април в САЩ, но все още няма яснота за щата в който ще се проведе този двубой.\r\nТова ще бъде и дебютен мач на родната боксова звезда на американска земя. Детайлите между двете страни все още се уточняват, но ако всичко е наред мачът ще бъде част от галавечер на \"Топ Ранк\".\r\nВсе пак обаче главното събитие на галата се очаква да бъде двубой между Терънс Куфорд и Амир Хан.\r\nХелениус има само две загуби в 30 мача и е висок 2 метра. Кобрата пък има едно единствено поражение от Владимир Кличко и 26 победи на сметката си.", "date": "2019.01.19", "title": "Кобрата срещу финландския гигант Роберт Хелениус"}
{"url": "https://www.dnes.bg/notifikacii/2019/01/19/jyltite-jiletki-gotviat-protesti-za-deseta-poredna-sybota.399656", "text": "Демонстранти от протестното движение на \"жълтите жилетки\" планират и за днес прояви в няколко града на Франция въпреки националния дебат, започнат тази седмица от президента Еманюел Макрон с цел да потуши недоволството им, предаде Асошиейтед прес, цитирана от БТА.\n\r\nВ Париж днес се организира шествие, което ще тръгне от Дома на инвалидите, за да се привлече вниманието към стотиците ранени след създаването на движението на 17 ноември. Десет човека загинаха в пътни инциденти, свързани с протестите.\n\r\nВъв френската столицата са разположени 5000 полицаи, главно около правителствените сгради и булеварда \"Шанз Елизе\", където при предишните протести имаше прояви на насилие. За реда в страната ще следят още хиляди полицаи.\n                \n                \r\nДнес е десетата събота на национални протести на \"жълтите жилетки\" и денят ще покаже дали инициативата на Макрон за широко обществено обсъждане на проблемите ще намали силата на движението, отбелязва АП. \n\r\nПървоначално протестите започнаха заради повишените цени на горивата, но прераснаха в бунт срещу икономическите трудности. ", "date": "2019.01.19", "title": "Жълтите жилетки готвят протести за десета поредна събота"}
{"url": "https://www.dnes.bg/notifikacii/2019/01/19/veber-ako-oglavia-ek-spirame-pregovorite-s-turciia.399657", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\n\"Когато дискитураме въпроса за Турция, дискутираме фундаменталния въпрос докъде може да се разширява ЕК. Не мисля, че Турция принадлежи към ЕС. Aко стана председател на ЕК, ще обещая, че ще помоля  институциите да спрем преговорите с Турция\". Това заяви водещият кандидат на ЕНП за евроизборите и претендент за поста председател на следващата ЕК Манфред Вебер в ексклузивно интервю за предаването \"Брюксел 1\" по , което ще се излъчи днес, в 17:30 часа.\r\n \r\nПред водещата на предаването Милена Милотинова Вебер заяви, че ако предложението му бъде подкрепено, това няма да е край на отношенията между европейските институции и Турция, а отваряне на нова страница.    \n                \n                \r\n\"Бих предложил на Ердоган да говорим за засилване на икономическото сътрудничество, например, като подобрим митническия съюз, за който понастоящем говорим в ЕС. Можем да говорим за визовата либерализация - това също е въпрос, който чака решение. Също и за борбата с тероризма – друг въпрос, който стои на масата. Имаме общи въпроси за решаване. Нека ги разглеждаме един по един. Може да имаме по-добри отношения, но нека спрем нечестните предложения за пълно присъединяване, които няма да проработят\", коментира Вебер, който към момента е председател на групата на ЕНП в ЕП.\n\r\nВ ефира на \"Брюксел 1\" Манфред Вебер ще коментира острата реакция на премиера Бойко Борисов по повод първоначалния му туит за жестокото убийство на журналистката Виктория Маринова и ще отговори на въпроса дали България ще получи подкрепата на ЕНП за превозвачите. \n\r\nСлед ексклузивното интервю с кандидата за поста на Юнкер, Милена Милотинова ще разговаря със зам.-председателя на конвсерваторите в ЕП Джефри ван Орден, който ще коментира дали Великобритания наистина ще излезе от ЕС и ще има ли втори референдум. \n\r\n\"Знам, че евроинституциите си мислят, че ако продължат да ни създават трудности, ние ще се пречупим и ще кажем, е, добре, оставаме в ЕС. Или пък може да има втори референдум, на който хората може да гласуват за оставане. Британците гласуваха за излизане от ЕС. И ще излезем от ЕС\", коментира Джефри ван Орден. \n\r\nВ ефира на Bulgaria ON AIR той призна, че на референдума през 2016 година е гласувал за оставането на Великобритания в ЕС, но ако вотът беше сега, би гласувал за излизане. \n\r\nНе пропускайте ексклузивните интервюта с Манфред Вебер и Джефри ван Орден днес, от 17:30, в предаването \"Брюксел 1\" по Bulgaria ON AIR.", "date": "2019.01.19", "title": "Вебер: Ако оглавя ЕК, спираме преговорите с Турция"}
