{"url": "https://www.dnes.bg/stranata/2018/02/17/v-pirin-lavina-ubi-jena-v-raiona-na-hija-sinanica.368352", "text": "Жена е открита мъртва, след като е била затрупана от лавина в Пирин, в района на хижа \"Синаница\", съобщи председателят на Българския Червен кръст (БЧК) Христо Григоров, предаде \"Фокус\". Тялото на жената е намерено от куче на Планинската спасителна служба.По информация на БТА загиналата е на 21 години.Предстои спасителите да свалят тялото на жената с шейна, но теренът е изключително тежък. ", "date": "2018.02.17", "title": "В Пирин: Лавина уби жена в района на хижа \"Синаница\""}
{"url": "https://www.dnes.bg/stranata/2018/02/17/tir-se-zapali-sled-kato-katastrofira-na-hemus.368346", "text": "\r\n                        \r\n                        \r\n                        \r\n                    Тежкотоварният автомобил пътувал в посока София, когато внезапно се обърнал и препречил двете скоростни ленти на магистралата. След катастрофата камионът се запалил заради разхерметизираните резервоари за гориво. Най-вероятната причина за инцидента е спукана гума. ", "date": "2018.02.17", "title": "ТИР се запали, след като катастрофира на \"Хемус\""}
{"url": "https://www.dnes.bg/art/2018/02/17/detektor-kodove-spyscape-pokazva-sveta-na-shpionaja.368347", "text": "Да се подложиш на детектор на лъжата, да се промъкнеш през \"гора\" от лазерни лъчи, да дешифрираш секретни послания... Интерактивният , който отвори врати в Ню Йорк, предлага на посетителите да си създадат представа за живота на шпионите, предаде Франс прес.\"Спайскейп\" се помещава в нови помещения с площ над 5000 кв.м, близо до Сентръл парк. За създаването на музея са ползвани услугите на бивш отговорник за обучението на британски секретни агенти. Отделни зали в музея са посветени на значими епизоди от историята на шпионажа, като се започне от дешифрирането на тайни нацистки кодове от британските секретни служби през Втората световна война. Навремето изследователи под ръководството на математика Алън Тюринг успели да създадат машина, наречена \"Бомбата\", която е абстрактен модел на компютър. Тя разгадала послания, разменяни между военни от германската армия посредством шифровъчната машина \"Енигма\". \"Спайскейп\" излага няколко екземпляра от \"Енигма\", както и екземпляр от машината на Алън Тюринг. Този екземпляр е предоставен от компанията, която стопанисва бившия британски център за криптоанализ \"Блечли парк\", превърнат сега в музей. Именно там е била създадена машината на Тюринг.Друга зала е посветена на Вирджиния Хол, която извършва редица шпионски мисии на френска територия през Втората световна война./БТА/", "date": "2018.02.17", "title": "Детектор, кодове... Spyscape показва света на шпионажа"}
{"url": "https://www.dnes.bg/usa/2018/02/17/zaradi-streleca-ot-florida-iskat-ostavkata-na-shefa-na-fbr.368348", "text": "\r\n                        \r\n                        \r\n                        \r\n                    \n\n\nНа 5 януари във ФБР пристига сигнал от близък на Никълъс Круз с предупреждение, че момчето притежава оръжия, поведението му било безотговорно, а той открито е имал желание да убива хора. ФБР не спазва поставения протокол и не предава информацията на местната полиция. Губернаторът на Флорида Рик Скот призова директорът на ФБР да подаде оставка.В Маями погребаха 14-годишната Алиса Алхадеф – една от най-младите жертви на кръвопролитието. Американският президент Доналд Тръмп вече пристигна във Флорида заедно със съпругата си Мелания. Едно от първите места, които посети беше болницата, в която са пострадалите при нападението. Той посети и местния участък, където се срещна с членовете на спешните екипи, отзовали се на мястото на нападението.Стрелбата във Флорида е една от най-смъртоносните в Съединените щати, след като нападение през 2012 год. отне живота на 20 първокласници и шест учители.", "date": "2018.02.17", "title": "Заради стрелеца от Флорида: Искат оставката на шефа на ФБР"}
{"url": "https://www.dnes.bg/zvezdi/2018/02/17/zabraveno-ili-pokrito-liubovnite-istorii-na-zvezdite.368287", "text": "Любовният живот на звездите е на показ. Малцина са тези, които държат личните преживявания да останат далеч от прожекторите. Защо креватните забежки и гаджетата, особено ако и те са известни, носят голяма популярност и запазено място в медиите.\r\nСега обаче ще ви запознаем с любовни истории, които са останали скрити или са добре забравени. И със сигурност за някои от тях не сте предполагали, .\r\nВ първата част ще ви запознаем с пет двойки, които определено са неочакван тандем.\r\n\r\nИсторията се развива още преди Брад Пит. Дженифър Анистън не е единствената жена, чийто съпруг пада в плен на фаталната Анджи на снимачната площадка. През 2003 г. се развива истински любовен трилър, като триъгълникът е Джоли, Ума Търман и Итън Хоук. До тази година в Холивуд дават за пример семейния живот на Ума и Итън. Двамата дават десетки интервюта за това колко са щастливи в брака и как възпитават своите прекрасни деца. \r\nДо момента, в който Хоук и Джоли не се събират на снимачната площадка. Следва фатална страст, любов и разрушено семейство. Въпреки триумфа на Анджелина, скоро и тя заема губещата позиция. Хоук видимо имал слаби ангели и скоро пъхнал под чаршафите друга своя колежка. Ума Търман пък предпочита да запази мълчание и историята е потулена. По-късно в медиите излиза официалната информация, че раздялата на Ума и Итън е заради негова забежка с бавачката на децата. Да, Хоук и там се е \"разписал\", но на по-късен етап. \r\n\r\nНа снимачната площадка на сериала \"Туин Пийкс\" в средата на 90-те години започва романа между Кайл Маклоклан (агент Купър) и Лара Флин Бойл (Дона). Въпреки факта, че сюжетните линии на актьорите почти не се припокриват и са имали много малко сцени заедно, страстта избуява. Но това не пречи на Лара да поиска от режисьора Дейвид Линч да промени сценария по отношение на любовна история между агент Купър и Одри, роля поверена на Шерилин Фен - смятана за секссимвола на сериала.По-късно Фен в много интервюта се оплаква, че ревността на Лара Флин Бойл е съсипала красивата история и не й позволила да разгърне таланта си в пълен размер. Аферата между Лара и Кайл продължава 2 години, докато на хоризонта не се появява далеч по-фаталната Линда Еванджелиста. Която се превръща в най-голямата любов и драма в живота на Маклоклан.\r\nВсички знаят за романите на Джони Деп с Кейт Мос, Уинона Райдър Ванеса Паради, дори и наскоро приключилата скандална връзка с Амбър Хърд. Жената, която той е искал да отведе до олтара е Шерилин Фен. Тогава тя е на 21, а Джони на 23 години. Актьорите се срещат на снимачната площадка и химията се случва веднага. По това време все още мечтата на Деп е да стане рок музикант, докато Шерилин търсела своя пробив в киното.През 1987 г. двамата играят в сериала \"Jump Street 21\", който превръща Джони в любимец на жените. Шерилин така и не изпъква тогава, нейният успех идва по-късно с \"Туин Пийкс\" и \"Историята на Елизабет Тейлър\". Двамата имат тригодишна връзка, а по-късно Деп признава, че това е била най-щастливата и хармонична връзка в живота му. Но пък избира да се възползва от славата си на холивудска знаменитост.", "date": "2018.02.17", "title": "Забравено или покрито: Любовните истории на звездите"}
{"url": "https://www.dnes.bg/balkani/2018/02/17/nevyzmojnata-sbydnata-mechta-kosovo-otbeliazva-10-g-nezavisimost.368349", "text": "\n\"Независимостта беше най-хубавото нещо, което се случи на Косово\", казва 27-годишният студент с авиаторски очила Гранит Мифтари, докато преминава през една от сцените. \"Това е един от най-хубавите празници, които можем да имаме\", допълва той.Сред гостите ще бъде Чери Блеър, чийто съпруг Тони Блеър е уважаван в Косово заради ръководната му роля в намесата на НАТО по време на войната в Косово през 1998-1999 г. Тя сложи край на властта на потисническия режим на Слободан Милошевич в Косово и откри пътя към независимостта.\"САЩ и Великобритания са основателите на нашата страна\", казва 67-годишният пенсиониран строителен техник Хасан Дотоку, докато преминава покрай ледената пързалка \"Олимпийски парк\".\"Тони Блеър ни помогна много, деца и улици са кръстени на неговото име. Смятаме, че той е нашият човек\", допълва Дотоку.Но радостта не може да прикрие сериозните предизвикателства, пред които е изправена частично признатата страна у дома и в международен план. Миграцията, младежката безработица, неразрешените предполагаеми военни престъпления и етническото разделение създават главоболия на международните поддръжници на Косово, включително Великобритания, ЕС и САЩ. Териториалните спорове за Косово изглеждат толкова необуздани, че се споменават идеи за ново преначертаване на балканските граници – ход, който би предизвикал нови войни.\"Съществува усещане за достойнство и гордост от постиженията на Косово\", казва президентът Хашим Тачи в офиса си в столицата, където ръкописната декларация на независимостта е окачена в рамка на стената. Тачи беше политически лидер на етническата албанска Армия за освобождение на Косово (АОК), която започна партизанска война срещу доминираната от сърбите Югославска република в края на 90-те години на миналия век. Нейната кулминация беше изтеглянето на сръбските сили през 1999 г. след 78-дневни бомбардировки на НАТО.Тачи посочва постиженията на Косово в последните десет години, включително изграждането на държавните институции, среден икономически растеж от 4%, членство в 200 международни организации (от ФИФА до МВФ) и признаване от 115 страни.Лидерите както на Косово, така и на Албания смятат, че годишнината бележи не само историческата борба за независимост на етническите косовски албанци, но и е възможност за съсредоточаване върху стремежите на региона за членство в ЕС.\"Ако свободно и независимо Косово някога беше невъзможната мечта на албанците, днес това е факт от живота\", казва албанският премиер Еди Рама пред Guardian. \"Сега се надявам, че до края на следващото десетилетие Косово, Албания и Сърбия, Балканите като регион, ще бъдат напълно интегрирани членове на Европейския съюз. Дали това е още една невъзможна мечта? Не мисля така!\", допълва той.Бернар Кушнер, бивш специален представител на ООН в Косово, който беше френски външен министър по времето на обявяването на независимостта от Косово, определя страната като \"един от успехите на системата на ООН\".\"Имаше война, кървава война, а сега вече няма война\", казва той. Кушнер, който е привърженик на хуманитарната намеса, твърди, че \"планините от пари и огромните усилия\", които западните съюзници на Косово са излели от 1999 г. насам, са били оправдани.\"Косово е призната държава, въпреки нарастващите проблеми след разрушаването на структурите му преди и по време на войната, а това не е малко постижение. През 1999 г., по времето на ООН, страната започна от нулата\", казва дипломат от ЕС.Но сред много косовари се усеща нарастваща тревога. Средната месечна заплата е едва 360 евро, а растежът зависи от парите, изпращани от диаспората, като близо 80% от преките чуждестранни инвестиции идват от косовари в чужбина. Парите се влагат главно в нови къщи и апартаменти в Прищина. Безработицата е около 30%, а младежката безработица надхвърля 50%.Косово има най-ниската средна възраст в Европа, но икономиката генерира едва половината от работните места, които са необходими на година, за да могат младите хора да навлязат на пазара на труда. Смята се, че около 190 000 косовари са напуснали страната в последните десет години, въпреки строгия и непопулярен визов режим с ЕС.А недоволството от политиците по време на войната, които остават във властта, расте. Неправителствената организация \"Трансперънси Интернешънъл\" поставя Косово на едно от последните места в Европа по възприятие на корупцията след много страни от развиващия се свят.\"Трябва да увеличим заетостта, така че хората да не смятат, че трябва да бягат от страната\", казва 72-годишният пенсиониран учител Исмет Гегай, докато минава покрай постер на Ибрахим Ругова, първият президент на Косово. \"Но корупцията е туморът на нашето общество. Убеден съм, че хората, които ни ръководят, не са точните\", допълва той.Мнозина на Балканите обвиняват за стагнацията отчасти ЕС и САЩ. \"Международната общност има много малки амбиции за нас и е съсредоточена върху краткосрочната политическа стабилност и управлението на кризи\", смята Албин Курти, лидер на лявата опозиционна партия Движение за самоопределение, което в момента е най-голямата партия в парламента.Въпреки усилията на съюзниците му, Косово остава в безизходица в международен план. Сърбия не признава \"едностранното и незаконно отделяне\" и запазва конституционните си претенции върху територията на Косово. Много сърби смятат Косово за историческото сърце на страната им с едни от най-важните й културни и религиозни обекти.Някои сърби в Косово считат, че правата им не се спазват и много бежанци все още не са се завърнали.Косово не е член на ООН, тъй като членовете на Съвета за сигурност Русия и Китай блокират присъединяването му. Марко Джурич, директор на сръбската правителствена канцелария за Косово и Метохия (както сърбите наричат региона), отбелязва, че страните, които не признават Косово, съставляват три четвърти от световното население.Въпреки че ЕС е ключов поддържник на Косово и Прищина се стреми към членство в блока, пет страни членки на Съюза не го признават. Международните отношения на Косово са допълнително усложнени от опитите на политиците му да осуетят работата на специализиран съд за съденето на бивши членове на АОК за предполагаеми военни престъпления.ЕС даде ясно да се разбере, че \"нормализацията\" на отношенията между Белград и Прищина е предварително условие за присъединяването на Сърбия към ЕС. Не е ясно дали това означава, че Сърбия трябва да признае напълно независимостта на Косово.В същото време Белград започна \"вътрешен диалог\" по въпроса в опит да намери взаимно приемливо решение. Вниманието се насочва все повече към Северно Косово, където Белград запазва значително влияние. На северния бряг на река Ибър в разделения град Митровица улиците са изпълнени със сръбски знамена, магазините и кафенетата използват сръбски динари, а сръбски държавни компании осигуряват голяма част от комуналните услуги.\"Всеки сърбин казва, че независимостта на Косово не е за нас, Косово никога няма да бъде независимо\", казва 23-годишният студент по графичен дизайн Деян Филипович.Но суверенитетът не е единственото безпокойство тук. Графити наблизо почитат Оливер Иванович, местен опозиционен политик, който беше убит посред бял ден на 16 януари. Убийството беше приписано на крайни националисти, агенти провокатори и местни подземни фигури, за които се смята, че контролират региона.Неофициалните изказвания на дипломати и политици за възможно разделяне на Косово, при което Сърбия запазва крайния север в замяна на разрешението Косово да се присъедини към ООН, се увеличиха в последните месеци.Но мнозина се опасяват, че това може да предизвика верижна реакция и нов конфликт на Балканите, като мултиетническите Босна и Херцеговина и Македония, както и сърбите в централната част на Косово са смятани за особено уязвими към териториални спорове.\"Ще има ново масово изселване, разрушено наследство и хаос\", казва отец Сава Янджич, абат на сръбския манастир от XIV век Високи Декани на снежните хълмове в Западно Косово. \"Не мога да повярвам, че все още има хора, които предлагат това\", допълва той.", "date": "2018.02.17", "title": "\"Невъзможната\" сбъдната мечта: Косово отбелязва 10 г. независимост"}
{"url": "https://www.dnes.bg/zvezdi/2018/02/17/tainite-za-krasota-na-neostariavashtata-klaudiia-shifyr.368292", "text": "Когато имаш любима красавица, винаги искаш да знаеш малко повече от останалите. Обикновено нещата, които тръпнем да научим, особено когато става въпрос за супермодел, са свързани с красотата.\r\nПо този повод изключително много се радваме на тайните, които красавици като Клаудия Шифър споделят.\r\nПредставяме ви топ 3 на тайните за красота на супермодела.\r\n\"Аз обичам да нося косата си пусната, но не харесвам, когато е твърде стилизирана, затова спирам да суша със сешоар, когато е леко влажна и я оставям да изсъхне напълно сама. Това я прави много по-жива и не толкова перфектна. Освен това, когато нямаш продукти под ръка, най-добрият начин да добавиш обем е като я срешеш, докато си с главата надолу, а след това притиснеш краищата с преса за коса, за да запазиш обема. Работи като магия!\"\r\n\"Това не е научно доказано и не мога да го твърдя, но някои хора казват, че пиенето на бира прави косата блестяща и силна. Моят съвет е по-добре да се използва балсам за коса, но и малко бира няма да навреди!\"\r\n\"Всичко е в ексфолирането. Харесвам скраб за лице, защото прави кожата изключително еластична. Използвам го два до три пъти в седмицата. Ако имам нужда от повече любов, нанасям маска за лице след това, за да направи кожата ми сияйна\".", "date": "2018.02.17", "title": "Тайните за красота на неостаряващата Клаудия Шифър"}
{"url": "https://www.dnes.bg/obshtestvo/2018/02/17/podpisano-s-dostoinstvo-jertva-na-nasilie-s-pismo-do-premiera.368350", "text": "Жена, станалa жертва на насилие преди години, написа писмо до премиера Бойко Борисов във връзка с оттеглянето на Истанбулската конвенция.\n\n\n\"Бях отвлечена, изнасилвана, правиха се планове да бъда използвана като проститутка. Това се случи точно преди да навърша 20 години. Насилниците бяха четирима. Те ме завлякоха от улицата в едно такси, а шофьорът не ми повярва, че това е отвличане. В отчаянието си да се освободя скочих от много високо. Претърпях множество операции на крака след това\", разказа Галина пред Нова тв.\"За мен ратификацията на Истанбулската конвенция би била знак за това, че българското общество поема сериозен ангажимент в борбата с насилието\", смята Галина.Тя изрази надежда повече хора да осъзнаят, че неподписването на конкретен документ не може да бъде решение на един социален проблем.\"Подписването на този документ би могло да бъде една заявка, че българското общество е съгласно, че насилието е недопустимо, а борбата с него трябва да се осъществява без никаква дискриминация\", заяви Галина Лачева.", "date": "2018.02.17", "title": "Подписано с достойнство: Жертва на насилие с писмо до премиера"}
{"url": "https://www.dnes.bg/za-da-se-razbirame/2018/02/17/koi-sa-4-te-etapa-na-vyzpitanie-spored-tibetcite.368289", "text": "Почти всеки родител се стреми да даде най-доброто от себе си във възпитанието на децата. Търсенето на отговори, наблюдаването, коригирането и на собствените грешки е част от домашното за родителите.Няма как да бъдем идеалния модел, но можем да се учим от мъдростта на някои народи. Тибетците възпитават по коренно различен начин своите деца. Те смятат, че ако нещо във възпитанието им се пропусне, децата израстват несигурни, плахи, без особен интерес към живота, с редица зависимости.Кои са 4-те етапа на възпитание според тях и какво е важно за всеки?Тибетците вярват, че през първите години от живота си с детето трябва да се отнасяме като с крал. Трябва обаче да бъде ясна линията между подчинение и разбиране. Нищо не трябва да бъде забранено, а разсейването трябва да бъде инструмент, използван от всички родители.През първите години се оформят дейност, любопитство и интерес към живота. Родителят не трябва да забравя, че детето все още не е в състояние да изгради дълги логически вериги и за всякакви допуснати грешки, наказанието ще се възприема като потискане.", "date": "2018.02.17", "title": "Кои са 4-те етапа на възпитание според тибетците?"}
{"url": "https://www.dnes.bg/stranata/2018/02/17/mlada-jena-e-zaginala-pri-katastrofa-na-am-struma.368351", "text": "30-годишна жена е загинала при катастрофа на АМ \"Струма\" при пътен възел \"Бобошево\", съобщиха от ОДМВР-Кюдстендил, предаде \"Фокус\". Дамата е пътувала сама по време на инцидента. Жената е шофирала лек автомобил по магистралата в посока София. При пътен възел \"Бобошево\" е изгубила контрол над автомобила, преобръщайки се в страни от пътя. 30-годишната жена, която е с адресна регистрация от столицата, е изпаднала от лекия автомобил и е загинала на място. Няма други пострадали.Водачите трябва да се движат с повишено внимание в района на пътния инцидент.Започнато е досъдебно производство за установяване на причините за инцидента. ", "date": "2018.02.17", "title": "Млада жена е загинала при катастрофа на АМ \"Струма\""}
{"url": "https://www.dnes.bg/za-da-se-razbirame/2018/02/17/ohlajdane-na-strastite-6-priznaka-che-vryzkata-vi-e-v-zastoi.368295", "text": "Когато отношенията във връзката вървят добре с времето, партньорите започват да се чувстват комфортно, понякога дори прекалено. Напасването при някои трае няколко месеца, при други по няколко години.След това страстите започват да се охлаждат. Партньорите свикват един с друг и започват да занемаряват старанието си в разнообразяването на връзката.Ако и вие сте в подобно положение с партньора си, вероятно връзката ви е навлязла в коловоз. Ето кои са признаците:Толкова сте свикнали един с друг, че дори не се стараете да кажете нещо забавно или различно. Разговорите ви се свеждат до това да обсъдите какво да купите, когато минавате през магазина на път за вкъщи. На вечеря разменяте още някои банални фрази и това е.Страстта ви е угаснала до такава степен, че можете с точност да си спомните кога за последно сте правили секс. Няма как да не се сетите, защото случаите, в които ви спохожда интимното щастие, са малко и обикновено са белязани от някакви поводи.", "date": "2018.02.17", "title": "Охлаждане на страстите: 6 признака, че връзката ви е в застой"}
{"url": "https://www.dnes.bg/notifikacii/2018/02/17/kiberatakite-kostvali-na-sasht-mejdu-57-mlrd-i-109-mlrd.368334", "text": "Кибераатките са коствали на САЩ загуби между 57 милиарда и 109 милиарда долара през 2016 г., предадоха световните агенции, като се позоваха на съобщение на Белия дом.\r\nВ доклад на икономическите съветници на президентството се казва, че голямо безпокойство пораждат кибератаките срещу инфраструктурата, като например електрически мрежи, комуникационни системи или язовирни стени. \r\nИзразява се и безпокойство от кибератаки, водещи до изтичане на данни или до кражба на интелектуална собственост или на поверителни стратегически информации или финансови сведения.\r\nВ документа се казва, че ако една компания държи основна част от инфраструктурата, то кибератака срещу нея може да предизвика голямо сътресение в цялата икономика. \r\nИзразява се безпокойство и от риска от кибератаки в енергийната и финансовата област - сектори, които са зависими и свързани с други сектори и с интернет и в случай на катастрофална кибератака срещу тях, това може да има отзвук върху цялата икономика.\r\nВ доклада като виновници за кибератаки са посочени Русия, Китай, Иран и Северна Корея. Рискът от кибератаки идва и от хактивистите (киберпирати активисти), от организирани групи, от престъпни групи и от конкурентни компании.\r\nВ доклада се отправя призив компаниите да споделят помежду си информации за скорошни кибератаки.\r\nДокладът бе публикуван, след като Белият дом заплаши Русия с \"международни последици\" за извършването на кибератаката NotPetya, която определи като \"най-разрушителната и скъпоструваща в историята\". Тази кибератака, извършена през юни 2017 г., според Вашингтон, е била дело на руските военни и е нанесла щети за милиарди долари в Европа, Азия и двете Америки.\r\n /БТА/\r\n\r\n ", "date": "2018.02.17", "title": "Кибератаките коствали на САЩ между $57 млрд. и $109 млрд."}
{"url": "https://www.dnes.bg/world/2018/02/17/mei-prizova-za-novo-sporazumenie-s-es-za-sigurnostta.368335", "text": "Британската министър-председателка Тереза Мей призова днес в Мюнхен за ново споразумение за сигурността с Европейски съюз, което да влезе в сила следващата година, за да се гарантира военното, разузнавателното и антитерористичното сътрудничество след излизането на Великобритания от съюза, предаде Ройтерс.\r\n\"Ключовите аспекти на бъдещото ни партньорство в тази област трябва да са в сила още от 2019 г.\", заяви Мей пред европейски и американски висши представители на Мюнхенската конференция по сигурността.\r\n\"Партньорството, която ще създадем, трябва да предлага на Обединеното кралство и ЕС пътища за съчетаване на усилията ни за възможно най-голяма ефективност в областите от общ интерес\", добави тя.\r\nМинистър-председателката изключи възможността за втори референдум за Brexit и подчерта, че не може да има отказ от резултата от вота през юни 2016 г.\r\n\"Напускаме ЕС и не може да става и дума за втори референдум или отказ. Смятам това за важно. Хората във Великобритания твърдо вярват, че щом се вземе решение, правителствата не би трябвало да се отвръщат от него и да им казват, че са сгрешили\", отговори Мей на въпрос дали страната й би обмислила втори референдум.\r\n/БТА/\r\n ", "date": "2018.02.17", "title": "Мей призова за ново споразумение с ЕС за сигурността "}
{"url": "https://www.dnes.bg/zvezdi/2018/02/17/fenove-se-gybarkat-s-kardashiian-eto-ia-kato-bodibildyr.368284", "text": "Още от светския си дебют, Ким Кардашиян се опитва всячески да влиза постоянно под светлината на прожекторите. Тя и цялото ѝ семейство изградиха образите си като риалити звезди, бременностите на всички от клана бяха стриктно проследени, а модните опити на семейство Уест дори дадоха възможност на Кание да смени попрището, пише Tialoto.bg.\r\nСега, дори без да иска, Ким Кардашиян се превърна в интернет сензация – нещо, което винаги е искала, но надали точно по този начин.\r\nНовото забавление преименува Kim Kardashian на Gym Kardashian и се изразява в създаването на кадри, в които риалити звездата е с напомпани мускули.\r\nРазбира се, креативността на потребителите надминава тази на професионалните дизайнери, тъй като много от създадените колажи са толкова реалистични, че ни се иска да попитаме точно какво пие.\r\n", "date": "2018.02.17", "title": "Фенове се гъбаркат с Кардашиян: Ето я като бодибилдър!"}
{"url": "https://www.dnes.bg/science/2018/02/17/izliazyl-ot-stroia-kosmicheski-teleskop-otkri-95-novi-ekzoplaneti.368336", "text": "Международна група от астрономи оповести, че открила близо 100 нови екзопланети с помощта на излезлия от строя през 2013 г. космически телескоп \"Кеплер\", съобщи Лента.\r\nУчените изследвали 275 сигнала, които били идентифицирани чрез т.нар. транзитен метод. Той е базиран върху намаляване светимостта на звезда, когато пред нея минава небесно тяло. При това затъмнението на звездата трябва да е забележимо и периодично. В такъв случай се говори за наличие на кръжащи около нея обекти.\r\n149 от небесните тела, идентифицирани с помощта на транзитния метод, се оказали планети, като 95 от тях били нови за учените. Някои изменения в светимостта били предизвикани от съседни звезди или от смущения във функционирането на космически апарати на околоземна орбита.\r\nУчените открили екзопланета, на която една година продължава 10 дни. Екзопланетата орбитира около звездата HD 212657. Става въпрос за най-ярката открита от телескопа \"Кеплер\" звезда, около която кръжи планета.\r\nКосмическият телескоп \"Кеплер\" бе изстрелян през 2009 г. и имаше за цел да търси екзопланети.\r\nРезултатите от изследването са качени на сайта Phys.org. \r\n /БТА/\r\n ", "date": "2018.02.17", "title": "Излязъл от строя космически телескоп откри 95 нови екзопланети"}
{"url": "https://www.dnes.bg/notifikacii/2018/02/17/evropa-izgubi-turciia-kak-i-koga-se-sluchi-tova.368329", "text": "Тромавият Европейски съюз неведнъж е грешал в политиката си към Турция, често по невнимание помагайки на Реджеп Тайип Ердоган в ключови моменти от неговия възход. Сега Ердоган може би обмисля предсрочни избори, с което поставя Европа в неудобно положение. Брюксел ще трябва да погледне встрани, докато булдозерите на новия султан изчистват пътя му към победата, коментира за Wall Street Journal Сонер Чагаптай от Washington Institute for Near East Policy, автор на книгата “The New Sultan: Erdogan and the Crisis of Modern Turkey.”\r\nКогато Партията на справедливостта и развитието (ПСР) на Ердоган дойде на власт през 2002 г., ЕС не успя да улови характера на ограничения мандат на партията. Високият праг на изборите в Турция забранява на партиите, получили под 10% от националния вот, да влязат в парламента и разпределя местата им сред по-големите партии.\r\nПечелейки малко над една трета от вота, ПСР получи две трети от местата. При следващите избори, дори при силния икономически растеж, ПСР никога не е печелила над 50% от вота. ЕС обаче системно не успява да ангажира и подкрепи опозицията на Ердоган, която се състои от близо половината население и включва либерали, леви и светски турци.\r\nЕС не успя да оцени и истинската природа на политическото движение на Ердоган. Корените на ПСР се крият в политическия ислям – нативистка и нелиберална сила подобно на крайнодесните партии, които наскоро започнаха да се появяват на Стария континент. През последното десетилетие обаче ЕС се обърна към Ердоган, за да консолидира либералната демокрация в Турция. През 2005 г. Брюксел стартира преговори за присъединяване с Анкара, поставяйки Ердоган начело на пътя към членството на Турция в ЕС.\r\nЕрдоган възприе тактически присъединяването в ЕС, за да обезвреди светските турски генерали. Армията, която преди смяташе себе си за великия арбитър на турското общество, често се намесваше в политиката, подкопавайки партиите, тръгнали от политическия ислям като ПСР. Еврократите казаха на Анкара, че трябва да „поддържа върховенството на закона“, което означава, че ЕС искаше турските генерали вън от политиката. Ердоган с радост се подчини, налагайки реформи, за да елиминира политическата роля на армията, разказва авторът.\r\nЕС с право настояваше военните да са вън от политиката, за да се консолидира демокрацията в Турция, но погрешно възложи тази задача на нелиберално движение. Представителите на ЕС си мислеха, че когато армията спре да участва в политиката, нещата ще си дойдат на мястото.\r\nРазвитията доказаха, че са били в абсолютна грешка. Веднага щом неутрализира генералите, Ердоган вече не смяташе за необходимо да радва Брюксел. А Брюксел, след като изчисти пътя напред на Ердоган, не прие ролята си на нов велик арбитър на турската демокрация. Германия и Франция се противопоставиха на пълно членство на Турция в ЕС, а Брюксел започва да отстъпва назад по идеята за присъединяване.\r\nПоследва истинско бедствие. С помощта на последователи на Фетхуллах Гюлен – негов близък съюзник навремето, Ердоган заведе дело през 2008 г., в което твърдеше, че тайна клика секуларни генерални са отговорни за множество опити за саботиране и дестабилизиране на турското правителство. Прокурорите така и не доказаха твърденията, но Ердоган използва делото като възможност да подслушва противниците си, да разследва медии и да хвърли в затвора редица журналисти. \r\nИндекси, оценяващи свободата, които преди отразяваха подобрения в турската демокрация, започнаха да се влошават. След серия от дела Ердоган промени конституцията, давайки си властта да назначава съдии от върховния съд, без да имат нужда от потвърждение, допълва Чагаптай.\r\nПровалилият се опит за преврат през 2016 г. бе гениален опит за отстраняване на Ердоган от военните, като поне част от тях явно бяха последователи на движението на Гюлен. След опита за преврат обаче Ердоган не просто се прицели в заговорниците. Той използва извънредните си правомощия и направи широка чистка сред политическите си противници, които нямаха нищо общо с преврата.\r\nБрюксел обаче направи грешки много преди 2016 г. Между 2002 и 2012 г. рекордни суми европейски преки чуждестранни инвестиции се изляха в Турция в очакване на членството в ЕС. Икономиката на Турция се разрасна бързо през последното десетилетие, от което ПСР се възползва, за да повтори изборните си победи. Ако Брюксел бе дръпнал шалтера на предприсъединителните преговори още пред 2012 г., Ердоган щеше да бъде принуден да промени метода си.\r\nВлиянието на ЕС над Анкара отслабна след кризата в еврозоната. Сега ЕС отново се огъва, за да зарадва Ердоган. Френският президент Еманюел Макрон наскоро покани Ердоган на държавна визита. Новият султан ще бъде уважен с вечеря в Елизейския дворец.\r\nМакрон търси подкрепата на Турция по отношение на тероризма и имиграцията – два изключително важни въпроса за френските избиратели. Правителството на Ердоган се справя отлично, блокирайки бежанските потоци и предотвратявайки завръщането на чуждестранни бойци от Сирия и Ирак към Европа. Европейските лидери скоро няма да се изолират от него. Германският канцлер Ангела Меркел ще посети Турция през следващите месеци, които може да засили местния имидж на Ердоган като държавник, ако реши да свика предсрочни избори.\r\nТурският народ в крайна сметка е отговорен за здравето и оцеляването на собствената им демокрация. Но е крайно време Европа да приеме своята част от отговорността за това, че насърчи най-нелибералните инстинкти на Ердоган, завършва Чагаптай.\r\n", "date": "2018.02.17", "title": "Европа изгуби Турция. Как и кога се случи това?"}
{"url": "https://www.dnes.bg/notifikacii/2018/02/17/germankata-ursula-fon-der-laien-zastava-nachelo-na-nato.368331", "text": "НАТО обсъжда кандидатурата на германския министър на отбраната Урсула фон дер Лайен като приемничка на Йенс Столтенберг на поста генерален секретар на алианса, съобщи днес електронната версия на германския в. \"Велт\", позовавайки се на запознати източници в НАТО.\r\n\"Германският министър на отбраната Фон дер Лайен се ползва с блестяща репутация в алианса\", казва високопоставен представител на НАТО, цитиран от вестника.\r\nФон дер Лайен би била добър избор за поста генерален на секретар според друг източник на \"Велт\".\r\n/БТА/\r\n ", "date": "2018.02.17", "title": "Германката Урсула фон дер Лайен застава начело на НАТО?"}
{"url": "https://www.dnes.bg/balkani/2018/02/17/radev-celta-e-makedoniia-v-nato-i-es-vyzmojno-nai-skoro.368332", "text": "Президентът Румен Радев проведе последователно срещи с председателите на ВМРО-ДМПНЕ и Демократичен съюз за интеграция (ДСИ) Християн Мицкоски и Али Ахмети. Разговорите се състояха в рамките на двудневното официално посещение на българския президент в Скопие, съобщиха от прессекретариата на държавния глава.\r\n \r\nБългария е подкрепяла неизменно Република Македония в най-тежките й моменти. Ние очакваме да премахнем границите между хората, да насърчим приятелството и бизнеса. Това послание отправи държавният глава Румен Радев на срещи с политически лидери, които се състояха в късния следобед вчера.\r\n \r\nРумен Радев призова политическите лидери в Република Македония да постигнат единство и обединение по отношение на стратегическите цели на страната въпреки различията във вижданията си във вътрешнополитически план.\r\n \r\nНа срещите бяха обсъдени и аспекти от двустранните отношения на Република България и Република Македония и перспективите на прилагането на Договора за приятелство, сътрудничество и добросъседство между двете страни.\r\n \r\n“Вярвам, че в най-кратък срок ще видим как хората от двете страни на общата ни граница пътуват бързо и удобно, правят бизнес, инвестират и строят свободно и си сътрудничат интензивно в културата, образованието и науката”, заяви държавният глава в разговорите си.\r\n ", "date": "2018.02.17", "title": "Радев: Целта е Македония в НАТО и ЕС възможно най-скоро "}
{"url": "https://www.dnes.bg/science/2018/02/17/hybyl-zasne-zagadychna-svivashta-se-buria-na-neptun.368333", "text": "Специалисти на НАСА забелязаха нещо странно на планетата Нептун - зловеща буря, която се свива, съобщи Интернешънъл бизнес таймс.\r\nСтраховитите бури на Нептун бяха загадка за специалистите, откакто ги засне космическият апарат \"Вояджър 2\" в края на 80-те години на миналия век. Те се появяват и изчезват и досега бяха наблюдавани само няколко пъти с \"Хъбъл\".\r\n\"Нямаме данни как се образуват вихрите, или колко бързо се въртят - каза Агустин Санчес-Левага от екипа. - Най-вероятно те се зараждат от нестабилност във ветровете\".\r\nБурите на Нептун се задържат няколко години и изчезват. За разлика от тях Голямото червено петно на Юпитер е на повече от 200 години.\r\nБурята на Нептун се е появила през 2015 г. За три години тя се свива много странно. Първоначално е била достатъчно голяма, за да покрие целия Атлантически океан, от Бостън до Португалия, или към 5000 км. Сега тя е вече 3700 км.\r\nОчакванията на специалистите съвсем не бяха такива. Според предишни симулации бурите на Нептун се движат към екватора и изчезват с бурни облаци. Новите данни показват движение към южния полюс и бавна смърт. /БТА/\r\n ", "date": "2018.02.17", "title": "\"Хъбъл\" засне загадъчна свиваща се буря на Нептун"}
{"url": "https://www.dnes.bg/obshtestvo/2018/02/17/tova-e-bylgarkata-darila-1-8-mln-na-nacionalnata-galeriia.368330", "text": "\r\n                        \r\n                        \r\n                        \r\n                    Само в ! Коя е мистериозната българска емигрантка в Австралия Маргарита Занеф, която след смъртта си дари близо 2 млн. лева на Националната художествена галерия и още толкова на галерията в Сидни?\r\nНа 14 февруари по сметките на галериите в София и Сидни постъпват суми, равняващи се на по 1 милион и 800 хиляди лева. И двете институции са впечатлени.\r\nНо не знаят коя е щедрата дарителка - покойната вече Маргарита Занеф, емигрирала в Австралия през 1960 г. със съпруга и сина си.\r\nНадживява и двамата и си отива от този свят през 2016 г.\r\nОнези, които са я познавали, описват Маргарита Занеф като тиха дама, която обожава децата и цветята. Синът ѝ си отива на около 50-годишна възраст. Съпругът ѝ преди около 20 години.\r\nВ огромната ѝ градина с азалии Алекс и семейството му ходели често.\r\nМаргарита Занеф живеела в малък комплекс в Сидни. Често хващала влака до Сините планини в Блекхийт, Австралия.\r\nА именно от продажбата на имота ѝ в Блекхийт са парите, постъпили по сметката на Националната галерия.\r\nСлед като си отиде от този свят, Маргарита Занеф направи така, че и България да я спомене. С благодарност!\r\n ", "date": "2018.02.17", "title": "Това е българката, дарила 1,8 млн. на Националната галерия!"}
{"url": "https://www.dnes.bg/snimka-na-denia/2018/02/17/oblachno-shte-vali-i-dyjd-i-sniag-idnata-sedmica.368337", "text": "През нощта от северозапад ще започне увеличение на облачността. Минимални температури между минус 1 и 4 градуса.\r\nУтре облачността над страната ще бъде значителна. Вечерта в северозападните райони ще превали слаб дъжд. В източните райони от страната ще духа слаб южен, в Дунавската равнина запад-северозападен вятър. Максимални температури между 5 и 10 градуса, в югозападните райони до 13 градуса, в София около 8 градуса.\r\nАтмосферното налягане ще бъде близко до средното за месеца. През деня ще се задържи почти без промяна.\r\nПрез нощта срещу понеделник на много места в Северна България ще има превалявания от дъжд, а след полунощ, с проникването на по-студен въздух от североизток, в Предбалкана и високите полета на Западна България ще превали сняг.\r\nНад Черноморието ще има значителна облачност, с повече слънце над южното крайбрежие. Ще духа слаб, преди обяд до умерен южен вятър. Максимални температури на въздуха 7-9 градуса. Температурата на морската вода е 5-7 градуса. Вълнението на морето ще бъде 1-2 бала.\r\nНад планините ще има значителна облачност, но почти без валеж. Ще духа предимно умерен запад-югозападен вятър, който по-късно през деня ще се ориентира от северозапад. Максимална температура на височина 1200 метра около 6 градуса, на 2000 метра - около 0 градуса.\r\nВ началото на следващата седмица, на 19 и 20 февруари, ще преобладава облачно време. С прекъсвания и на места ще превалява, предимно слабо, ще има и дъжд, и сняг. Вятърът ще бъде от източна четвърт, слаб до умерен. Дневните температури ще се понижат, но като цяло, средните ще бъдат малко по-високи от обичайните, сочи прогнозата на НИМХ при БАН.", "date": "2018.02.17", "title": "Облачно, ще вали и дъжд, и сняг идната седмица"}
{"url": "https://www.dnes.bg/eu/2018/02/17/zaharieva-strategiiata-na-ek-za-zapadnite-balkani-e-chestna.368338", "text": "Европейският път и перспектива на страните от Западните Балкани не е възможен без подкрепата на националните парламенти и на Европейския парламент, заяви вицепремиерът и министър на външните работи Екатерина Захариева. Тя участва в Интерпарламентарната конференция за Общата външна политика за сигурност и Общата политика за сигурност и отбрана в София, съобщиха от пресцентъра на НС. \r\nМинистър Екатерина Захариева подчерта, че европейската перспектива на страните от Западните Балкани е не само основен приоритет на Българското председателство, но и на Европейската комисия. Това уверение получихме вчера от Върховния представител на ЕС по въпросите на външните работи и политиката на сигурност и отбрана Федерика Могерини, добави тя.\r\nНай-важно е да намерим начин да подпомогнем реформите в страните от Западните Балкани, подчерта Екатерина Захариева. Тя уточни, че на срещата на министрите на външните работи на страните-членки на ЕС в София е било постигнато съгласие, че европейската перспектива на страните от Западните Балкани е основен приоритет и той е свързан със стабилността, сигурността и просперитета на целия ЕС. В същото време се съгласихме, че ние като съюз трябва да сме готови да ги приемем, когато те изпълнят критериите за членство, добави българският външен министър.\r\nСтратегията за Западните Балкани на ЕК е всеобхватна, дългосрочна, навременна, честна, без да дава напразни надежди, но и много стимулираща и мотивираща, заяви Екатерина Захариева. В нея има шест конкретни инициативи, които са основни и ще подпомогнат европейската перспектива на страните от Западните Балкани, посочи тя. \r\nБългарският външен министър оцени като позитивна предвидената в стратегията възможност за участие на страните в различните формати на европейските институции. Това ще им позволи не само да се подготвят за членство, но и да имат възможност да изразяват становище и по въпроси, свързани с бъдещето на ЕС и с неговите политики, добави Екатерина Захариева.\r\nВ изказването си пред участниците в интерпарламентарната конференция Екатерина Захариева посочи, че само изграждането на коридор № 8 би увеличило с 6 процента брутния вътрешен продукт на държавите, през които минава и би създало 200 хиляди нови работни места.\r\n\r\n ", "date": "2018.02.17", "title": "Захариева: Стратегията на ЕК за Западните Балкани е честна!"}
{"url": "https://www.dnes.bg/notifikacii/2018/02/17/zadyrjaha-myj-za-ubiistvo-vyv-varna.368339", "text": "Установен е извършителят на тежко умишлено престъпление - убийство, съобщиха от прокуратурата във Варна. \r\nЗа престъплението е задържан 36-годишен мъж. \r\nЖертвата е негов приятел от детинство - мъж на 34 години.\r\nСигналът за мъж в безпомощно състояние пред блок в кв. \"Владислав Варненчик\" е подаден на 14 февруари. Пострадалият е починал в линейка на път за болницата. Причина за смъртта са множество травматични увреждания, получени след побой от задържания.\r\nПредстои в съда да бъде внесено искане за вземане на постоянна мярка за неотклонение \"задържане под стража\" за задържания, допълват от прокуратурата.\r\n ", "date": "2018.02.17", "title": "Задържаха мъж за убийство във Варна"}
{"url": "https://www.dnes.bg/world/2018/02/17/iunker-v-zapadnite-balkani-pyrvo-da-reshat-granichnite-si-sporove.368340", "text": "Председателят на Европейската комисия Жан-Клод Юнкер изтъкна днес колко важно е да се предложи на страните от Западните Балкани перспектива за членство в ЕС, но подчерта, че те трябва да решат всичките си гранични спорове, преди да се присъединят към съюза, предаде Ройтерс.\r\nИма множество спорове за границите на Западните Балкани и те трябва да бъдат решени, преди да предприемем по-нататъшна стъпка, заяви Юнкер на годишната конференция по сигурността в германския град Мюнхен.\r\nПредседателят на ЕК изрази разочарование от продължаващия граничен спор между Хърватия и Словения, който не е бил решен преди влизането им в ЕС, и каза, че иска да се предотврати подобна опасност при другите потенциални членове на Евросъюза.\r\nЮнкер заяви, че споразумението за сигурност между ЕС и Великобритания, ще се запази и след Brexit-а, посочва Асошиейтед прес. \r\nЮнкер говори, след като британският премиер Тереза Мей призова в Мюнхен партньорите от ЕС да не допускат \"закостенелите институционални ограничения\" да пречат на едно широко партньорство в областта на сигурността.\r\n\"Смятам, че тъй като не сме във война с Обединеното кралство и не искаме да му отмъщаваме за решението, взето от британците, този съюз в областта на сигурността - мост на сигурността между Великобритания и ЕС - трябва да се запази. Ние продължаваме да се нуждаем от него\", каза председателят на ЕК на конференцията.\r\nТой обаче отбеляза, че отношенията в сферата на сигурността не бива да се смесват с други свързани с Brexit-а теми.\r\nВеликобритания и ЕС трябва да вземат решения за търговията и други въпроси, свързани с излизането на Лондон от блока, отделно от дискусиите за споразумението за сигурността, подчерта той.\r\n /БТА/\r\n ", "date": "2018.02.17", "title": "Юнкер: В Западните Балкани първо да решат граничните си спорове"}
{"url": "https://www.dnes.bg/obshtestvo/2018/02/17/v-severozapada-pak-protestirat-iskat-magistrala-i-tunel.368341", "text": "За четвърта поредна събота жители от Северозапада излязоха на протест. Исканията им остават непроменени - хората настояват за изграждането на магистрала между Видин и София и тунел под прохода \"Петрохан\", предаде БНР. \r\nДесетки жители на града се събраха на пореден протест срещу лошото състояние на пътищата, натоварения трафик и честите катастрофи. Протестиращите направиха автошествие по бул.\"Панония\" и се насочиха към изхода на Видин в посока София, където оставиха автомобилите си и затвориха главния път. \r\nОрганизаторите на протеста казват, че не вярват на обещания и искат решение на Министерския съвет за незабавно стартиране на процедурите, а строителството да бъде завършено през 2021-ва година. Исканията на протестиращите за магистрала между Видин и София не са се променили. Протести във Видин ще има всяка събота до решаването на проблема, категорични са организаторите.\nНа протеста във Видин е поканен и министърът на регионалното развитие Николай Нанков. \r\nПротестиращите коментират, че върху тях се оказва натиск. Твърдят, че номерата на колите се записват, а участниците в мирните шествия биват снимани. На голяма част от тях вече са и съставени актове. Данните бяха изнесени на пресконференция на \"Движение Единни за промяна\".\r\n„На личния ми телефон ми се представиха и ме попитаха за среща и като отидох, вече ми казаха, че трябвало да ми съставят акт. Първо се опитаха откъм колата и като им казах, че нямам никакво нарушение, ми казаха, че тогава ще ми съставят акт като за пешеходец“, разказа един от организаторите на протеста.\r\nНатиск има - твърди и Димитър Николов от организаторите на протестите в Монтанско. „Забелязахме, че на миналия протест минаха и записаха номерата на колите на всички. Това е натиск“, каза той.\r\nДо края на 2020 г. ще бъде изградена съществена част от магистралния път между  Видин и Ботевград. Това съобщи агенция \"Пътна инфраструктура\" и уточни, че строителството ще започне от най-сложните участъци Мездра - Ботевград и Видин - Ружинци. \r\n ", "date": "2018.02.17", "title": "В Северозапада пак протестират – искат магистрала и тунел"}
{"url": "https://www.dnes.bg/health/2018/02/17/briukva-ili-ruska-riapa-za-kakvo-pomaga.368293", "text": "Брюква е кореноплоден зеленчук от семейство Кръстоцветни. Родината ѝ е Северна Америка. Този странен зеленчук е кръстоска между зеле и бяла ряпа. Известна е с много различни имена по света – жълта ряпа, шведска ряпа, руска ряпа, сладка ряпа.Брюквата има кръгла форма. Кората ѝ е лилаво-зелена, а вътрешността жълто-оранжева. Вътрешността на брюквата се приготвя по подобен на картофите начин – варена, печена или под формата на пюре.Какви хранителни вещества притежава брюквата?Особеният кореноплоден зеленчук е много богат на манган, калий, фосфор, магнезий, калций, желязо, цинк. В състава ѝ влизат много важни витамини – С, Е, К и цялата група витамини В.Освен всички тези полезни вещества брюквата е богата на каротеноиди и глюкозинолати.Благодарение на този невероятно полезен коктейл от минерали, витамини и съединения, брюквата има своите незаменими ползи за здравето. Кои са те?Разнообразният състав на антиоксиданти в брюквата я прави полезна в борбата с туморните образувания. Глюкозинолатите са редки съединения, съдържащи сяра, които доказано повлияват добре съществуващите в организма тумори.", "date": "2018.02.17", "title": "Брюква или руска ряпа - за какво помага?"}
{"url": "https://www.dnes.bg/obshtestvo/2018/02/17/bez-nacisti-po-ulicite-grajdani-se-obiaviha-protiv-fashizma-v-stranata.368342", "text": "\nНедоволните граждани се събраха пред Музея за история на София, а хората, които присъстват, се обявиха не само срещу провеждането на Луковмарш, но и срещу цялостната обстановка в страната, която според тях е фашистка. По думи на протестиращите, една част от участниците в шествието против провеждането на Луковмарш тази вечер протестират освен това за Пирин, за Истанбулската конвенция и срещу патриотичното ни правителство, което орязва помощи и права на хората. Според някои от тях фашизмът е проникнал на всяко едно ниво в държавата.Протестиращите са на мнение, че Луковмарш е неонацистко мероприятие, зад което стоят неонацистки идеи и организации.Националистите-участници в шествието ще се съберат около 17:30 в градинката до църквата \"Света Неделя\" в София. Оттам те ще проведат факелно шествие до паметната плоча на генерал Христо Луков. По традиция, участие в марша взимат и националисти от съседни на България държави. Днес по обед автобус с гръцки граждани е бил спрян от полицията за проверка в района на Владая. Част от хората са обяснили на униформените служители, че искат да наблюдават шествието, а други -  че ще участват в него. По-късно автобусът е бил ескортиран от патрули на СДВР до центъра на столицата. Въпреки забраните на кмета на София Йорданка Фандъкова, шествието се провежда през последните години. За осигуряване на спокойствието на жителите на града, в центъра на София ще има засилено присъствие на полиция и жандармерия.Според организаторите на националистическото факелно шествие, историческите факти опровергават твърденията, че убитият през 1943-та година генерал Христо Луков е бил антисемит и нацист. \"Луковмарш\" е едно възпоменателно шествие в памет на убит български герой. Сред личните приятели на генерала е имало евреи и това е видно от неговия дневник, който е запазен в Националната библиотека\", заяви пред БНР Пламен Димитров, председател на софийската организация на Българския национален съюз.\"То пропагандира антисемитски и неонацистки идеи. На него присъстват редица неонацистки организации, включително и неонацистки организации, които имат връзка с други групи неонацистки организации в чужбина, които се смятат за терористични\", пък заяви Ирина Барова.От правителството осъждат провеждането на \"Луковмарш\". \"Провокация, която се опитва да ни върне в едни мрачни времена. Много бих се радвал, ако този марш не се проведе, особено в такъв важен исторически за страната ни момент, в който би могъл сериозно да застраши нейната репутация\", коментира заместник-министърът на външните работи Георг Георгиев.Заповедта за забрана на провеждането на Луковмарш, издадена от кмета Йорданка Фандъкова миналата година, е отменена от Административния съд с решение от 19-ти септември.", "date": "2018.02.17", "title": "\"Без нацисти по улиците\": Граждани се обявиха против фашизма в страната"}
{"url": "https://www.dnes.bg/world/2018/02/17/dronovete-dobrite-pomoshtnici-na-naukata-i-divata-priroda.368343", "text": "Учени от университета на Аделейд, Австралия, са установили, че дронове наблюдават дивата природа по-успешно от хората, съобщава сайтът на учебното заведение, предава БТА.За да сравнят точността на летателните апарати и човека, специалистите са използвали хиляди гумени патета. С броенето на птиците са се заели опитни наблюдатели на дивата природа и хора, отчитащи бройката в изображения, заснети от дронове. Целта е била да се установи резултатите на коя от двете групи са по-близки до действителния брой на патетата. Наблюдаващите на място са използвали бинокли и телескопи. Дроновете са правили снимки от различна височина и под различен ъгъл. \"Установихме, че с по-голяма точност птиците се броят с помощта на дронове, отколкото на място. В изображенията от летателните апарати могат да се откриват едва доловими промени, свидетелстващи за намаляваща численост\", обясняват специалистите. Учените са разработили и алгоритъм, способен да брои птици в изображения от дронове. Показаните от програмата резултати са били същите като тези, демонстрирани от хората, използвали снимки от летателните апарати. \"Във време, когато много животни по света са застрашени от изчезване, необходимостта от прецизно преброяване е по-голяма от всякога\", допълват специалистите.", "date": "2018.02.17", "title": "Дроновете – добрите помощници на науката и дивата природа"}
{"url": "https://www.dnes.bg/notifikacii/2018/02/17/turski-syd-dojivoten-zatvor-za-shestima-jurnalisti.368344", "text": "Турски съд осъди на доживотен затвор шестима известни журналисти, обвинени в участие в опита за преврат срещу Ердоган през 2016 г., съобщи bTV.Журналистите бяха обвинени във връзки с живеещия в Съединените щати ислямски проповедник Фетхуллах Гюлен, когото Турция смята за организатор на неуспешния пуч на 15 юли.Шестимата са обвинени в опит за сваляне на Конституционния ред и членство в терористична организация. Те обаче отричат.След опита за преврат над 50 000 души бяха вкарани в затвора, а над 150 000 останаха без работа.", "date": "2018.02.17", "title": "Турски съд: Доживотен затвор за шестима журналисти!"}
{"url": "https://www.dnes.bg/art/2018/02/17/na-tyrg-chasovnikyt-na-kralia-na-rokendrola.368345", "text": "Часовник, притежаван някога от Елвис Пресли, ще бъде изложен на търг и може да намери купувач за 100 хиляди долара, съобщи Холивуд рипортър, предаде БТА.Часовникът \"Омега\" ще бъде предложен за продажба на търг на аукционна къща \"Филипс\" в Женева на 12 май. Той бил купен от звукозаписната компания \"Ар Си Ей рекърдс\", за да се отбележи, че са продадени 75 милиона копия от дисковете на Елвис Пресли. Върху капака на часовника е гравирано \"За Елвис, 75 милиона продадени копия, Ар Си Ей, 12-25-60\". Надписът свидетелства, че Пресли постига този значим успех на Коледа през 1960 г. Очаква се за часовника да бъдат платени между 50 000 и 100 000 долара.\"Това е важен момент в живота на Елвис - поясни експертът от тръжната къща Пол Бутрос. - Часовникът документира този впечатляващ момент. Пресли току-що е отбил военната си служба, достигнал е прага от 75 милиона продадени копия от албумите му и е окуражен да запише нови песни и да се снима във филми\".Часовникът е изработен от 18-каратово бяло злато и е украсен с 44 диаманта. Кралят на рокендрола го заменил срещу нещо друго, предложено му от непознат в Лас Вегас през 60-те години на миналия век. Сега часовникът се предлага за продажба от племенника на мъжа, с когото Пресли направил размяната.", "date": "2018.02.17", "title": "На търг: Часовникът на краля на рокендрола"}
{"url": "https://www.dnes.bg/akoshtete-vqrvaite/2018/02/17/pytuvane-spored-zodiiata-nai-strahotnoto-miasto.368260", "text": "Ако вече мечтаете за лятна почивка, определено трябва да видите какво предлагат звездите за най-подходяща дестинация това лясто. Всеки зодиакален знак е уникален и има свое виждане за това къде е най-готиното място за релакс. Вижте къде да планирате пътуването си според зодията: Мауи, Хаваи - Най-доброто място за Овена, който има душа на приключенец. Огненият знак обича физическите предизвикателства и всеки вид спорт, затова грабвайте сърфа и скачайте в търсене на най-голямата вълна! Там има много спиращи дъха гледки и водопади, които определено няма да попуснете да видите.  Барселона, Испания - Нека вашата романтична страна да процъфти в един от най-красивите градове на изкуството! Барселона е вторият по големина град в Испания и ще се погрижи за всички класни преживявания, които обичате. Пазаруване, вкусни храни и невероятна архитектура и култура ще направят това най-добрата ваканция за целия ви живот. ", "date": "2018.02.17", "title": "Пътуване според зодията: Най-страхотното място"}
{"url": "https://www.dnes.bg/notifikacii/2018/02/17/rumynski-tiradjii-na-syd-za-krajba-na-gumi-vyv-franciia.368327", "text": "Френската прокуратура поиска присъди от две до пет години затвор за 13 румънски тираджии и шест години за техния шеф за кражбата на 700 гуми от тирове, предаде Франс прес.\r\nШофьорите работели за румънската фирма Евитранс. Те крадели гуми по време на почивките си във Франция и после ги откарвали с товара в тировете си в Румъния. Там ги продавали за между 200 и 350 евро, което е равно на месечната им заплата.\r\nВ периода 2013 г. - 2016 г. са извършени 80 такива кражби. Загубите от тях възлизат на 676 000 евро. Смята се, че подсъдимите, от които седем се намират в предварителния арест, са откраднали всеки по над 200 гуми. Те са били разкрити чрез проследяване на сигнала на мобилните им телефони. Делото срещу тях се гледа в град Рен.\r\nШофьорите освен това източвали и горивото от други камиони с помощта на помпи. Те вършели подобни неща и в Германия, Австрия и Белгия. /БТА/\r\n ", "date": "2018.02.17", "title": "Румънски тираджии на съд за кражба на гуми във Франция "}
{"url": "https://www.dnes.bg/obshtestvo/2018/02/17/ochakva-se-grajdanska-otgovornost-moje-da-poskypne-otnovo.368319", "text": "От 1 февруари цената на задължителната застраховка \"Гражданска отговорност\" се повиши средно с 12 лв. Възможно е обаче това да не е единственото увеличение през тази година, докато очакваме въвеждането на системата \"бонус-малус\". По замисъл тя трябва да направи застраховката по-евтина за изрядните шофьори и по-скъпа за нарушителите на пътя, пише „Сега“.\r\nДо дни се очаква Световната банка да представи своя анализ за размера на \"Гражданската отговорност\" у нас и дали той е достатъчен, за да покрие рисковете, съобщиха от Комисията за финансов надзор. Този анализ е бил възложен след извършената през миналата година проверка на целия финансов сектор у нас от МВФ (т.нар. FSAP). \r\nТогава сред установените слабости бяха занижените застрахователни премии и по-точно тези по задължителната \"Гражданска отговорност\". Въз основа на анализа на Световната банка КФН ще реши какви мерки да предприеме и дали трябва да има завишение на цените.\r\nПричина за поскъпването на \"Гражданска отговорност\" от началото на февруари бе новата вноска, която застрахователите трябва да направят в специален фонд към Националното бюро \"Зелена карта\". Това е институцията, която плаща обезщетения, ако българи без \"Гражданска отговорност\" причинят катастрофа в чужбина. \r\nСредствата във фонда ще служат като банкова гаранция срещу неплащането на щети в чужбина, а създаването му е по решение на Международния съвет на бюрата \"Зелена карта\". Заради зачестилите случаи на некоректни български застрахователи, които бавят или не могат да платят щетите, сега всички компании трябва да внесат до март общо 4 млн. евро депозит. Тези пари на практика ще бъдат платени от крайните потребители, като поскъпването на \"Гражданската отговорност\" варира между 11 до 18 лв. от всяка полица в различните застрахователни компании.\r\nМеждувременно през март се очаква най-после избраният преди година консултант \"Ърнст енд Янг\" да представи методиката си за определяне на цената на \"Гражданска отговорност\" по системата \"бонус-малус\". Тя обаче трябва да бъде въведена със специална наредба на КФН, МВР и транспортното министерство, като преди това методиката ще бъде представена за обществено обсъждане. Според експерти ще се наложат и промени в Закона за движение по пътищата, което означава, че реално системата няма да задейства по-рано от лятото на тази година.\r\n ", "date": "2018.02.17", "title": "Очаква се: \"Гражданска отговорност\" може да поскъпне отново"}
{"url": "https://www.dnes.bg/televizia/2018/02/17/ilio-voivoda-93-godini-jivot-s-oryjie-i-na-voina.368185", "text": "\r\n                        \r\n                        \r\n                        \r\n                    \r\n\"Това че съм потомка на Ильо Войвода ме прави борбена“, каза Патриция Кирилова и допълни, че много хора от Македония й пишат след нейни публикации за Ильо Войвода. \r\n\"Те ме предизвикват: Признай най- сетне, че си македонка. Но това няма как да се случи, защото прадядо ми бил българин и целият ни род се е преселил в България, защото са се усещали българи“, допълни тя.\r\nИльо Войвода е роден през 1805 г. в Берово и умира на 93 години в Кюстендил. Дядо му поп Георги загива като предводител на чета в сражение с башибозук из засада от турците при село Пастух. До 20-годишна възраст живее в родното си село. След спречкване с турския главатар, който задирял сестрите му, Ильо заминава за Рилския манастир при свой роднина калугер, където е назначен за пандурин - пазач. \r\nПрез тези години (1830-1838) ходи с оръжие, гони турците и разбойническите шайки, среща се из Рила с хайдути, които намират подслон в манастира. Там се среща с Неофит Рилски  и други просветни дейци. Участва във всички бунтове и войни до края на дните си - от Кримската война, влиза в Българската легия, бие се в Сръбско-турската война, Руско-турската война, битката за Кюстендил, на преклонна възраст над 80 г. се включва смело и в българо-сръбската война през 1885 г. Поради участието на Ильо войвода във войната, сръбското правителство му отнема отпусната от княз Обренович пенсия.\r\nИздъхва в Кюстендил през 1898 г. Погребението му, в което участва целия град, многобройни привърженици, почитатели и приятели, се извършва тържествено и с почести.\r\nЦелият разказ за историята на рода, както и за друга именита българка Атанаска Беровска - Хегер гледайте тази събота във \"Фамилно\" по  от 10:30 часа.", "date": "2018.02.17", "title": "Ильо Войвода – 93 години живот с оръжие и на война "}
{"url": "https://www.dnes.bg/notifikacii/2018/02/17/zemetresenie-s-magnitud-7-2-raztyrsi-meksiko.368320", "text": "Земетресение с магнитуд 7,2 разтърси южните и централните части на Мексико и бе усетено и в столицата. Първоначално американският Геофизичен институт бе съобщил, че магнитудът е 7,5, преди да го понижи.\r\nЕпицентър е бил близо до тихоокеанското крайбрежие, на 2 километра източно от град Пинотепа де Дон Луис, на 148 километра югозападно от град Оахака в южния щат Оахака и на дълбочина според Ройтерс 43 километра, според Асошиейтед прес - 24 километра, а според ТАСС - 10 километра. Щатът Оахака се намира на около 600 километра южно от столицата на Мексико, припомня Франс прес.\r\nЗасега се съобщава за незначителни щети по сгради в Оахака. Няма данни засега за жертви. Няма издадена тревога за цунами.\r\nТрусът бе усетен и в Гватемала. В столицата на Мексико сградите се люляха повече от минута. Телевизиите показаха как хиляди хора излизат по улиците на мексиканската столица изплашени.\r\nНа 7 септември трус с магнитуд 8,2 разтресе Мексико и отне живота на 96 души основно в щата Оахака. На 19 септември земетресение с магнитуд 7,1 отне живота на 369 души в страната в деня, в който мексиканците отбелязваха 32-ата годишнина от мощното земетресение от 1985 г., отнело живота на 10 000 души.\r\nСлед труса днес бяха регистрирани 60 вторични труса, като най-силният беше с магнитуд 5,9, предаде ТАСС.\r\n /БТА/\r\n\r\n ", "date": "2018.02.17", "title": "Земетресение с магнитуд 7,2 разтърси Мексико"}
{"url": "https://www.dnes.bg/snimka-na-denia/2018/02/17/slynchevo-v-planinite-myglivo-v-ravninite.368323", "text": "Днес в сутрешните часове на места в равнините ще има ниска облачност или мъгла. Около и след обяд облачността ще намалее, а видимостта ще се подобри. \r\nНад планинските райони през целия ден ще бъде предимно слънчево. Ще духа слаб североизточен вятър. Максималните температури ще бъдат между 8° и 13°. Вечерта от запад облачността ще започне да се увеличава и вплътнява, сочи прогнозата на НИМХ при БАН.\r\nПо Черноморието преди обяд ще има мъгла или ниска облачност, а след обяд ще настъпва подобрение на видимостта и разкъсване на облачността. Ще духа слаб вятър от североизток. Максимални температури на въздуха: 8°-10°. Температурата на морската вода е 5-8°. Вълнението на морето ще бъде 1-2 бала.\r\nНад планините ще бъде предимно слънчево. Вечерта от запад ще започне заоблачаване. Ще духа слаб, по билата умерен северозападен вятър. Максимална температура на височина 1200 метра около 4°, на 2000 метра – около минус 1°.\r\nАтмосферното налягане е по-високо от средното за месеца – слабо ще се понижи.\r\n ", "date": "2018.02.17", "title": "Слънчево в планините, мъгливо в равнините"}
{"url": "https://www.dnes.bg/notifikacii/2018/02/17/federer-uspia-sled-poveche-ot-5-g-pak-shte-e-1-v-sveta.368321", "text": "Роджър Федерер продължава да твори история и от понеделник отново ще бъде №1 в световния тенис!\r\nПобедата на Маестрото на 1/4финала на турнира в Ротердам срещу Робин Хаасе с 4-6, 6-1, 6-1 означаваше, че той ще свали от върха големия си съперник Рафаел Надал, който лекува контузия след Аустрелиън Оупън и не играе.\r\nТака 5 години и 106 дни, след като за последно бе начело, Федерер ще започне 303 седмица като лидер, макар и вече да е на 36 години. Забележително, тъй като той ще бъде най-възрастният с подобно постижение!\r\nШвейцарецът се наслаждава на истински ренесанс от началото на 2017-а, след като за този период два пъти спечели Аустрелиън Оупън, триумфира отново на Уимбълдън, за да стигне до 20 титли от Големия Шлем, а освен това взе победа на силните турнири от сериите Мастърс 1000 в Маями, Индиан Уелс и Шанхай.\r\nВ Ротердам Федерер имаше известни затруднения срещу 42-ия в света, като загуби първия сет, но след това не му остави абсолютно никакви шансове, като на полуфинала чака победителя от сблъсъка Андреас Сепи – Данийл Медведев. При нов успех и ако Григор Димитров победи Давид Гофен, Роджър ще се срещне с българската звезда в играта в битка за титлата.\r\nФедерер оглави за първи път ранглистата през 2004-а година. Сега преднината му е малка и Рафа Надал, който ще играе в Акапулко, може бързо до се върне на върха, но поне за още известно време първото място в световния тенис отново е запазено за легендата от Швейцария.\r\n\r\n ", "date": "2018.02.17", "title": "Федерер успя! След повече от 5 г. пак ще е №1 в света!"}
{"url": "https://www.dnes.bg/notifikacii/2018/02/17/obvineni-v-sasht-glavniiat-gotvach-na-putin-fabrika-za-trolove.368324", "text": "\"Главният готвачът на Путин\" и \"Фабрика за тролове\" са главните обвинени за руската намеса в американските избори отпреди две години, предадоха Асошиейде прес и Франс прес. Вчера стана ясно, че Робърт Мълър, специалният прокурор, водещ разследването в САЩ, обвинява 13 физически лица и три юридически лица.\r\nНачело на физическите лица е бинесменът Евгений Пригожин. Той е известен с прозвището \"Главния готвач на Путин\". Смятан е за близък до Кремъл. Той е начело на компанията Конкорд, която действа в сектора на ресторатньорството и кетъринга. Компанията осигурява храната за редица прояви и събирания в Кремъл. Тя вече е обект на американски санкции. \r\nСамо в Москва компанията е спечелила договори на стойност 1,6 милиарда рубли (27 милиона доолара) за осигуряване на храната за държавни училища. За повече от 10 години, откакто установи отношения с Путин, бизнесът на Пригожин се разширил, от услугите до отбраната, предаде АП. \r\nРуски издания твърдят, че той е свързан с групата на руски наемници Вагнер, пращаща хора в Сирия да се сражават на страната на руските сили. Пригожин отхвърля каквито и да е връзки с тази група. Руските издания свързват Пригожин и с компанията Евро Полис или Йевро Полис, която също е свързана с Вагнер и е обект на американски санкции от януари.\nСпоред Вашингтон тази компания има договор със сирийското правителство за защита на петролните и газовите полета в Сирия в замяна на 25 процента от тяхната продукция. Според руски издания компанията е сключила и тайно споразумение, целящо получаване на контрол върху някои петролни и газови складове и рафинерии в Сирия, ако нейните хора изгонят оттам бунтовниците, противопоставящи се на режима, предаде Франс прес.\r\nВашингтон обвинява Пригожин, че е финансирал групата от руснаци, намесили се в американските избори. Пригожин коментира тези обвинения с това, че американците виждат, онова, което им се искат да видят.\r\n\"Фабриката за тролове\" пък се нарича Агенция за интернет изследвания и е базирана в Санкт Петербург, родния град на Владимир Путин. Всички обвинени руски физически лица са работели за нея, твърди Вашингтон. Пригожин и компаниите, които контролирал, са я финансирали, предаде Франс прес\r\n\"Фабрикана за тролове\" контролирала хиляди фалшиви акаунта в социалните мрежи. Първо била създадена през 2014 г., за да влияе на вътрешния политически живот, но през 2015 г. била преориентирана към американското обществено мнение. В отдела й за САЩ работели 90 души. Жена, работила във фабриката, разказва за Франс прес, че е била наета да пише хвалебствия за Путин и да ги публикува в различни блогове под различни самоличности. Тя публикувала и стотици коментари в други интернет сайтове.\r\nГрупата обвинени от Вашингтон служители на \"Фабриката за тролове\" се представяла за американски граждани, създавала е фалшиви персонажи в социалните медии и е администрирала акаунти във Фейсбук, Туитър, Инстаграм и ЮТюб, в които се разглеждали въпроси, разделящи обществото, като например религията или имиграцията, предаде Франс прес.\r\nВ Тенеси групата създала, например, фалшив акаунт на Републиканската партия, привлякъл над 100 000 абонати. Групата е създала фалшиви акаунти на мюсюлмански активисти или активисти на каузата на цветнокожите. Няколко дни преди изборите за президент през ноември 2016 г. от тези акаунти бил отправен призив да не се гласува за Хилари Клинтън, предаде Франс прес. Клинтън била описана в един от тези акаунти като по-малкото зло от Тръмп, но се казвало, че не бива да се прибягва до по-малкото зло и затова било по-добре да не се гласува за нито един от двамата кандидати, предаде АП.\r\n\"Фабриката за тролове\" се е свързала с доброволец от екипа на Тръмп и той й е предоставил материали от предизборната кампания, без да знае на кого ги дава. Което означава, че замесените американци не са знаели, че подпомагат руснаците, предаде Франс прес. \r\n\"Фабриката за тролове\" е организирала и финансирала митинги на привърженици на Тръмп. А след изборите е организирала и демонстрации на привърженици и на противници на Тръмп, например в Ню Йорк.\r\nСтотици хора са участвали в тази голяма кампания за дестабилизация, която е разполагала с бюджет от няколко милиона долара. Според руската преса Агенция за интернет изследвания е свързана с руското разузнаване.\r\nРуснаци сред обвинените 13 физически лица са пътували като туристи до САЩ и са обиколили за две седмици през юни 2014 г. девет щата. Те са наблюдавали активността в социалните медии, анализирали са честотата на постовете и ангажираността на аудиторията. При завръщането си в Русия някои от руснаците са се представили като американски граждани с различни политически пристрастия, за да се свързват с политически и социални активисти. После ръководството на групата поставило цел - подкопаване на кандидатурата на Хилари Клинтън за сметка на тази на нейния демократически опонент в първичните избори - Бърни Сандърс, предаде АП.\r\nРуснаците купили и място на сървър в САЩ и използвали виртуална частна мрежа, за да може да извършнат комуникациите си в социалните медии, така че да изглежда, че са базирани в САЩ.\r\nТе са разчитали на кражби на самоличност, на кражба на социално осигурителни номера, на адреси, на рождени дати на истински американци. Те са открили и банкови сметки във федерална банка, акаунти в системата за разплащания ПейПал чрез открадната самоличност или фалшиви шофьорски книжки и са се сдобили с подправени кредитни карти и номера на банкови сметки към най-малко 6 банки, предаде АП.\r\nКато пример за дейността на групата е създаването във Флорида на фалшива личност в интернет на име Мат Скайбър. Той отправял призиви за флашмобове в подкрепа на Тръмп във Флорида. В този щат Тръмп спечели с едва 120 000 гласа от общо 9 милиона подадени бюлетини.\r\nСред ключовите фигури в разследването за руска намеса в американските избори е и специалният прокурор Робърт Мълър, допълва АП.\r\nТой бе директор на ФБР след атентатите от 11 септември 2001 г. в продължение на 12 години и превърна управлението в национална разузнавателна агенция. Пенсионира се през 2013 г. и започна работа в частна юридическа фирма, извършваща знакови разследвания. Бе назначен за специален прокурор на 17 май 2017 г. от заместник главния прокурор Род Розенстайн.\r\n /БТА/\r\n ", "date": "2018.02.17", "title": "Обвинени в САЩ: \"Главният готвач на Путин\", \"Фабрика за тролове\""}
{"url": "https://www.dnes.bg/stranata/2018/02/17/porodisti-liubimci-za-razplod-nad-1000-leva.368322", "text": "Кучкари предлагат породистите си любимци за разплод, като сумите достигат до 1100 лв. \r\nБизнесът с биологичния материал на четириногите набира все по-голяма популярност в интернет, където има десетки обяви, пише „Монитор“.\r\nЦената на „услугата“ зависи от породата, като най-скъпите „татковци“ са кавказките овчарки и английските булдози. \r\n„Кучето е с родословие, т.е. гарантирано е породисто поколение. Затова не мисля, че цената от 1000 лв. е висока. Сумата се възвръща бързо след продажбата на малките“, твърди Мартин, собственик на кавказка овчарка.\r\n ", "date": "2018.02.17", "title": "Породисти любимци за разплод – над 1000 лева!"}
{"url": "https://www.dnes.bg/notifikacii/2018/02/17/fbr-prizna-za-greshki-s-masoviia-ubiec-ot-florida.368326", "text": "Американската федерална полиция призна, че е бездействала, въпреки че е била предупредена за потенциалната опасност, която представлявал Никълъс Крус, младежът, който застреля 17 души в гимназия в щата Флорида, предаде Франс прес.\r\nФБР поясни, че на 5 януари е получило обаждане от близък на Крус, който е разказал, че младежът имал намерение да убие хора, в това число и в учебно заведение. \"Тази информация трябваше да бъде разглеждана като потенциална заплаха и трябваше да бъде предадена на бюрото на ФБР в Маями, което щеше да извърши необходимите разследвания\", се казва в изявление на ФБР. Случило се е точно обратното и се оказва, че не е имало задълбочено разследване и процедурите не са били спазени, допълва ФБР.\r\nИнформаторът, подал сигнала, не беше идентифициран. Той е съобщил по телефона, че Крус е въоръжен и че публикува заплашителни послания в социалните мрежи.\r\nВ сряда 19-годишният Крус, който е бил изключен от гимназията близо до град Паркланд, откри огън с полуавтоматична пушка в училището и уби 17 души, почти всички юноши. Предявени му бяха обвинения за 17 предумишлени убийства.\r\nЗаради сериозността на пропуска, който е можел да попречи на трагедията, директорът на ФБР Кристофър Рей пое ангажимента да проучи из основи проблема и да преразгледа действащите процедури.\r\nФБР също така призна, че през септември абонат на ЮТюб е подал сигнал за коментар, оставен от потребител с име Никълъс Крус и гласящ: \"Ще стана професионален стрелец в училищата\". ФБР обясни, че не е успяло да идентифицира точно човекът, който е публикувал този коментар.\r\nАмериканският министър на правосъдието Джеф Сешънс също спомена за пропуски на ФБР с трагични последици.\r\n\"Установено е, че е имало предупредителни сигнали и че ФБР ги е подминал. Ние виждаме трагичните последици от тези пропуски\", заяви той.\r\nРепубликанският губернатор на Флорида Рик Скот определи като неприемливо бездействието на ФБР и призова Кристофър Рей да подаде оставка. Той каза, че извиненията няма да върнат живота на 17-те убити.Шерифът на окръг Броуърд, където стана стрелбата, Скот Израел пък съобщи, че за последните няколко години правоохранителните органи на Флорида са получили 20 оплаквания от Никълъс Крус, предадоха Ройтерс и ТАСС. В някои от случаите за проверка на сигналите са били изпратени полицейски патрули. Сега ще бъде направена проверка дали всички сигнали са били третирани подобаващо.\r\n /БТА/\r\n ", "date": "2018.02.17", "title": "ФБР призна за грешки с масовия убиец от Флорида"}
{"url": "https://www.dnes.bg/obshtestvo/2018/02/17/stolicata-na-chavgata-na-sirni-zagovezni-selo-briast.368325", "text": "\n\"Регионален събор \"Ден на чавгата\" в село Бряст\". Така е отбелязан християнският празник Сирни Заговезни в официалния културен афиш на община Димитровград. Както е от 1985 година досега, селото е едно от малкото останали у нас, в които свързаните със седмата неделя преди Великден народни традиции са живи. Организацията е на ниво, а обредите и обичаите се практикуват по начина, по който са останали от прародителите.\r\nНаселеното място на този ден оживява до неузнаваемост. Пристигат роднини и близки на местните от близо и далече. Струпват се по 150 - 200 души и от околните села. Могат да бъдат забелязани общински ръководители, депутати, държавни мъже. През последните години идват гости от далечни региони - миналата година имахме група младежи от Варна - видели празника някъде в Интернет и се заинтригували, разказва секретарят на местното читалище \"Пробуда 1927\" Недялка Гочева.\r\nПросветният институт събира певчески и танцувални фолклорни групи от целия регион, което придава още по-голям колорит на празника. Тази година съставите ще бъдат три освен местния, ще дойде и индивидуален изпълнител от Хасково, а тукашният читалищен състав репетира още от началото на годината.\r\nПодготовката сред жителите в селото също започва дни и седмици преди Заговезни. Почти няма къща от 150-те тук, чиито обитатели да не дялкат чавги - дървени стрелички, които след падането на мрака се палят и се хвърлят. Тодор Ангелов например прави с десетки.\r\nНепосредствено след Освобождението селото след оттеглянето на турското население е заселено от жители от селата Ябълково, Горски извор, Славяново и Марийно. Те си идват с чавгите, връща историята читалищният деец и бивш кмет на селото Желязко Желязков.\r\nМестните изработват три вида дървени стрели - картупал, чавга и чавгар. Първият вид се нарича за домашните животни, вторият - за членовете на семейството, а чавгарът се хвърля от главата на фамилията. Една чавга от ръцете на майстор се прави за петнадесетина минути, а ако режете за пръв път може да отнеме от 20 минути до половин час, сочи Желязков. \r\nДългата около двадесетина сантиметра култова пръчка има две части. Половината е четириъгълно острие. По средата след него е издълбан кръгъл отвор с диаметър 3 - 3 милиметра. Назад следва плоска опашка, в която по средата се отваря 2 - 3 сантиметра дълъг отвор. В него се втъкват крилата, или както казват тук, ушите на чавгата. Те представляват нацепена на тънко дървена лента, която се прегъва през средата под ъгъл от около 60 градуса. Докато дървото е още сурово, краищата й се огъват. Това придава въртеливо движение след изстрелването и осигурява по-дълъг полет, обяснява брястовецът.\r\nКартупалът е без заострен връх отпред, а чавгарът има втори и дори понякога трети чифт крила, които са перпендикулярни на първия и втория чифт. По думите му джаджата се прави от дървото \"мекиш\". Научното название на храста или малкото дърво е \"татарски клен\", като видът започва рано напролет развитието си, еластично е и се обработва лесно.\r\nПразникът в Бряст е най-чакан от децата. Те са най-радостни. Дойде ли време, постоянно питат кога ще бъдат облечени в народни носии, както правим, свидетелства Гочева. Всички малчугани освен това искали да носят кошничките с чавгите за ритуала.\r\nПривечер се събираме в центъра на селото, а който има носия, е облечен с ката старовремски дрехи. Палим наречените оратници десетина факли, с които се описват кръгове около главата, разказва Желязков. Преди прътите са били със слама на върха, но сега вече използват напоени с нафта парцали. Шествието върви към църквата след гайдар и акордеонист. Край храма вече е запален големият огън, допълва той. В площадка на двора на \"Свети Иван Рилски\" вече са строени фолклорни групи. След няколко изпълнения идва редът на състава на местното читалище.\r\nСлед пристигането на множеството следва сцената по краденето на момата. Предводител на група момци влиза в диалог с пазителя на момите: \"Дай си чичо, момата, защото ще запалим копата\". \"Аз нямам мома за даване, питайте майка й\", е отговорът. Така или иначе обаче ергените се втурват и отвличат девойка от групата. Символиката е, че от деня след Сирница започват постите и според канона сватбите до Възкресение Христово са забранени, обяснява Желязков. Призивът след това е всички да се хванат на хорото.\r\nЗапочват и изстрелването на огнените стрелички. Първата задължително е за Господ, следват чавгите за добитъка, за хората и тази на главата на семейството. В отвора между тялото и опашката на чавгата се промушва острие на дряновица. Тя се удря в друго по-дебело дърво, а по-тънката и гъвкава пръчка пружинира и изхвърля в летеж чавгата, която е с вече запалени от големия огън крила. Поверието е, че колкото по-надалеч лети и се приземи чавгата, толкова повече ще са здравето, берекетът, благополучието, благоденствието, че толкова повече ще спори годината. Със замятането всеки си пожелава по нещо, което желае да се сбъдне, посочва Гочева.\r\nЗа разлика от други етнографски области в България наистина в нашия край я няма семантиката на флирта в хвърлянето на чавгата - че ергените целят с летящите стрели дворовете на момите, които са им на сърце, уточнява уредникът в Хасковския исторически музей Маргарита Цветанова.\r\nСледва задължителното прескачане на огъня. Обредът идва пак от миналото и от вярването, че пламъците гонят гонят змии, бълхи и предпазват от всякакви други вредители, пояснява 66-годишният радетел на традицията. След това в салона на читалището се играят два други ритуала. Както и миналата година, и тази, в ролята на кума е жителят на селото Стойчо Стоянов, разкрива в аванс Недялка Гочева. Другите \"роли\" са отредени за кумеца и кумицата, снахата и децата. Те трябва да поискат и получат прошка от \"старшията\". Той води пак в читалището и другия обичай \"хамкане\" - залюлява в кръг провесена от тавана връв, на края на който е вързана халва или яйце. Стоянов командва малчуганите, които трябва да са с ръце отзад докато се опитват да докопат с уста ядливата примамка. Конкурс за най-красиво изработена чавга и за най-вкусно ястие са други съпътстващи народния празник прояви в Бряст, които предхождат възстановките на традициите.\r\n/БТА/\r\n ", "date": "2018.02.17", "title": "Столицата на чавгата на Сирни Заговезни – село Бряст"}
{"url": "https://www.dnes.bg/sofia/2018/02/17/wc-v-stolichna-poliklinika-lipsa-na-sapun-hartiia-higiena.368286", "text": "\n\r\n\"В тоалетната за пациенти на втория етаж в ДЦК XX - София няма сапун и тоалетна хартия, което е в нарушение с елементарните хигиенни норми и представлява предпоставка за разпространение на инфекции\", алармира авторът на сигнала, като отбелязва, че не е наясно какви са условията в останалите пациентски тоалетни на останалите етажи в сградата на поликлиниката. \r\n\"е конкретно за тази на втория етаж. Както ще видите от снимките, също тоалетната чиния е без седалка, водата от казанчето се пуска с омърляно въженце, подът е с мозайка, която се е пропила с вода и незнайно още какво\", се посочва още в написаното.\r\nВсе пак, тоалетната е била почистена, доколкото позволяват условията в нея, коректно отбелязва още гражданинът. \r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\r\nПлатформата ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.02.17", "title": "WC в столична поликлиника: Липса на сапун, хартия, хигиена... "}
{"url": "https://www.dnes.bg/sport/2018/02/17/senzaciia-snoubordistka-specheli-super-g-v-piongchang.368328", "text": "Чехкинята Естер Ледецка е новата олимпийска шампионка в дисциплината супергигантски слалом. Тя поднесе една от най-големите изненади в цялата история на алпийските ски и грабна титлата, изпреварвайки само със стотна от секундата Анна Фенингер-Файт от Австрия, която вече приемаше поздравления за първото място.\r\n22-годишната Ледецка се спусна с №26 и никой не предполагаше на какво е способна. Тя обаче направи състезанието на живота си и въпреки малката грешка, която допусна преди финала, успя да изпревари Файт. Австрийката беше много близо до това да стане първата, която печели дисциплината на две поредни олимпиади, но трябваше да се задоволи със сребърния медал.\r\nБронзът остана за Тина Вайратер, а голямата фаворитка Линдзи Вон завърши едва шеста. Американската звезда стартира първа и направи няколко грешки по трасето, които я изхвърлиха от битката за медалите. Пред нея завършиха още Лара Гут от Швейцария и Йохана Шнарф от Италия.\r\nСлед като финишира, Ледецка дълго не можа да повярва на случващото се. Още по-любопитното е, че тя ще участва в ПьонгЧанг и в сноуборд състезанията. Само преди няколко седмици родената в Прага Естер спечели старта за Световната купа в паралелния слалом, проведен в Банско.\r\n\r\n ", "date": "2018.02.17", "title": "Сензация! Сноубордистка спечели Супер Г в ПьонгЧанг!"}
