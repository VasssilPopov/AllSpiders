{"url": "https://www.dnes.bg/notifikacii/2018/09/29/11-dushi-zadyrjani-predi-derbito-levski-cska.389184", "text": "Футболната среща между отборите на \"ЦСКА-София\" и \"Левски\" премина без нарушения на обществения ред, съобщиха от МВР. \n\n\r\nВ района на Националния стадион „Васил Левски“ бяха изградени контролно-пропускателни пунктове. При извършените от служителите на СДВР проверки преди началото на мача, бяха задържани общо 11 души. \n\r\nТрима от тях са заловени с наркотици, двама носели забранени предмети и вещи /пиротехника, нож и маска/, трима - без документи за самоличност и един, опитал се да влезе въпреки наложена забрана. \n\r\nПоследните двама са задържани след края на футболната среща, защото са възпламенили пиротехнически изделия при придвижването си към стадиона. \n                \n                \r\nНа всички задържани ще бъдат наложени глоби и забрани по Закона за опазване на обществения ред при провеждане на спортни мероприятия. \n\r\nНа стадиона не са допуснати да влязат и 19 зрители във видимо нетрезво състояние.\n\r\nФеновете напуснаха стадиона без инциденти. Към момента няма нарушения на обществения ред по улиците в района и в посоките на изтегляне на привържениците на двата отбора. ", "date": "2018.09.29", "title": "11 души задържани преди дербито \"Левски- ЦСКА\""}
{"url": "https://www.dnes.bg/balkani/2018/09/29/vuchich-naredi-armiia-i-policiia-v-pylna-boina-gotovnost.389171", "text": "Армията и полицията на Сърбия бяха приведени в пълна бойна готовност по разпореждане на президента на страната Александър Вучич.\n\n\n\r\nПовод стана неочакваното посещение на косовския президент Хашим Тачи тази сутрин в северната част на Косово, населена предимно със сърби, пише БНР.\r\nМедиите в Прищина разпространиха снимки и видеозаписи с информацията, че Тачи е обиколил езерото Газивода на борда на полицейски катер и се е възхитил от природните му красоти, подчертавайки принадлежността на района към косовската държава.\r\nЗа сигурността на Тачи се погрижиха около 60 служители на специални полицейски части, които навлязоха без предупреждение в сръбската община Зубин поток и заеха сградата на местния спортен център.\r\n \r\nСлучаят предизвика и остър протест на Белград пред генералния секретар на НАТО Йенс Столтенберг.", "date": "2018.09.29", "title": "Вучич нареди: Армия и полиция в пълна бойна готовност!"}
{"url": "https://www.dnes.bg/stranata/2018/09/29/avtobus-katastrofira-v-ruse-postrada-jena.389172", "text": "Автобус на градския транспорт, пътуващ по шеста линия, катастрофира на булевард \"България\" в Русе. \n\r\nЗа инцидента потвърди регионалният говорител на МВР в крайдунавския град Даниела Малчева, предава БТА.\n\r\nПроизшествието е станало около 14,30 часа днес. На място са пристигнали екипи на Спешна помощ и на полицията. В автобуса са пътували 14 души и кондукторката.\n\r\n31-годишният шофьор обясни, че е спрял да затвори капака в предната дясна част на автобуса \"Исузу\", тъй като се е отворил. Тогава автобусът е потеглил и се спрял в храстите извън пътя.\n\r\n\"Почти бях слязъл от автобуса. Като видях, че тръгна надолу, скочих на спирачките\", е обяснил мъжът, който е с около осемгодишен стаж.\n                    \n                    \n                \r\nПри инцидента е пострадала една от пътничките. Тя е откарана в русенската болница с оплаквания за болки в крака. Останалите пътници били само уплашени.\n\r\nПробата за алкохол на шофьора е отрицателна. Тепърва ще се изясняват причините за инцидента.\r\n ", "date": "2018.09.29", "title": "Автобус катастрофира в Русе, пострада жена"}
{"url": "https://www.dnes.bg/notifikacii/2018/09/29/obedineni-sreshtu-rasizma-9000-na-parad-v-hamburg.389173", "text": "Около 9000 души се включиха в парад срещу расизма в германския град Хамбург, предаде ДПА, като се позова на полицейски данни.\r\nПроявата, която минава под лозунга \"Обединени срещу расизма\", е организирана от коалиция от над 450 организации, включително благотворителната \"Сий уоч\", която спасява мигранти в Средиземно море, и \"Лаут геген нацис\" (\"Силен глас срещу нацистите\"), бореща се с десния екстремизъм.\r\nЕдин от призивите на демонстрантите е северният германски град Хамбург да предоставя убежище на бежанци.\r\nПроявата приключва вечерта с концерт на пристанището.\r\nОчаква се броят на участниците да достигне около 25 000 души. ", "date": "2018.09.29", "title": "\"Обединени срещу расизма\" - 9000 на парад в Хамбург"}
{"url": "https://www.dnes.bg/notifikacii/2018/09/29/terorist-fashist-diktator-erdogan-ne-e-dobre-doshyl-v-berlin.389174", "text": "Няколко протестни демонстрации в Берлин трябваше да покажат на турския президент Реджеп Ердоган, че не е добре дошъл в Германия. Сабине Кенкарц от \"\" разказва за най-голямата от тях в центъра на германската столица снощи.\n\n\n\r\n\"Ердоган е терорист, Ердоган е фашист, Ердоган е диктатор\", скандира Хакан Таш на Потсдамер плац в Берлин. От 1980 година той живее в Германия и е депутат от Лявата партия в Берлинския сенат. Той е един от ораторите на голямата демонстрация \"Erdogan Not Welcome\". Германски, кюрдски и турски сдружения призоваха хората да излязат на улицата и да протестират срещу визитата на турския президент.\n                \n                \r\n\"Този човек не бива да стъпва на червения килим. Мястото му е в Хага\", казва Таш, визирайки Международния трибунал, който разглежда случаи на военни престъпления и престъпления срещу човечеството. За свобода за всички политически затворници в Турция и в турски Кюрдистан настоява още берлинският депутат. \n\r\n\"Долу фашизма, долу ПСР (ердогановата Партия на справедливостта и развитието), долу диктатурата на Ердоган\", скандират множеството от млади и стари, студенти, кюрди, германски турци. \"Ердоган е терорист, Ердоган е терорист\", се чува на площада.\n\r\nСпрете държавния терор\n\r\nДо 17 часа в петък се бяха събрали малко повече от хиляда души. Организаторите се надяваха на по-масово присъствие - бяха информирали полицията, че очакват до 10 хиляди души. Съответно и полицейското присъствие беше засилено. Берлинската полиция беше получила подкрепление и от други федерални провинции.\n\r\n\"Спрете държавния терор в Турция\", гласеше надписът върху един от плакатите, на който Ердоган беше изобразен с хитлерови мустачки. \"Един фашистки диктатор и военнопрестъпник няма място в нашия град. Затова моят апел към Ердоган гласи: Махай се от нашия град\", разпалено казва Хакан Таш.\n\r\nСрам за Германия?\n\r\nМного други демонстранти също изразяват своето възмущение. \"Подобен тържествен прием е не само излишно признание на режима на Ердоган, а и шамар за всички демократични активисти в Турция, които са затворени, преследвани или измъчвани\", казва един от ораторите под смесицата от бурни аплодисменти и освирквания на множеството.\n\r\n\"Един диктатор, който практикува нацистки методи в собствената си страна и хули германските политици като нацисти, днес е поканен в Германия, като че ли нищо не е било\". Това е срам за Германия, отсича друг демонстрант.\n\r\nПо-късно протестиращите се отправиха към Колоната на победата в близост до замъка Белвю, където снощи германският президент Франк-Валтер Щайнмайер даде официален прием в чест на турския гост. Междувременно протестът беше \"набъбнал\" до няколко хиляди души - полицията предполага, че протестиращите са били над 6 хиляди. \n\r\nМирни протести\n\r\nЗа осигуряването на реда по време на заключителната протестна демонстрация с 14 оратори полицията беше отцепила обширен район около мястото на проявата. Всички протестни демонстрации протекоха мирно. Само в квартал Кройцберг група от около 150 маскирани демонстранти хвърляха шишета и камъни срещу полицаите. В резултат двама служители на реда пострадаха леко. Има и нанесени материални щети на полицейски автомобили и в офиса на една банка. Полицията задържа 8 души и конфискува фойерверки и знамена на забранената Кюрдска работническа партия ПКК.\n\r\nПо-рано в петък неправителствената организация \"Репортери без граници\" организира протестна демонстрация пред централната берлинска гара и обърна внимание на многото арестувани журналисти и ограничаването на свободата на пресата в Турция. \n\r\n\"Не може да настъпи нормализиране на отношенията между Германия и Турция, докато продължава потискането на медиите\", заяви председателят на \"Репортери без граници\" Кристиан Мир пред около стотина демонстранти. Той призова канцлерката Ангела Меркел да се застъпи за свободата на пресата в Турция. Според него, диалогът между Германия и Турция не може да бъде самоцел.\r\n", "date": "2018.09.29", "title": "\"Терорист, фашист, диктатор\"... Ердоган не е добре дошъл в Берлин!"}
{"url": "https://www.dnes.bg/football/2018/09/29/vechnoto-derbi-levski-nadvi-cska-s-1-0-sinite-lideri-v-klasiraneto.389175", "text": "Левски удари с 1:0 ЦСКА на стадион \"Васил Левски\" и взе \"Вечното дерби\" на България. Единственото попадение в мача бе автогол на Черниаускас в 30-ата минута.\n\r\nСъс спечелените три точки Левски свали ЦСКА от първото място и вече е лидер в класирането с 25 пункта. Армейците са втори с 22 точки, но могат да бъдат изместени и от Лудогорец, който има 20, но и мач по-малко.\n\r\nС този успех Левски отново има предимство в баланса във \"Вечното дерби\". \"Сините\" вече имат 54 шампионатни победи, докато \"червените\" са с 53, а равенствата са 39. \n\r\nТова бе и първи успех на Левски срещу ЦСКА за първенство в последните седем срещи.\n                    \n                    \n                \r\nКато цяло футболистите на Славиша Стоянович изиграха по-правилно мача, създадоха повече чисти голови положения, вкараха с доза късмет и заслужено си взеха победата и трите точки.\n\r\nЦСКА изигра вяло срещата, допусна изключително груби грешки в защита и средата на терена, което доведе и до логична загуба. Така Левски е лидер, а ЦСКА на второ място.", "date": "2018.09.29", "title": "Вечното дерби: Левски надви ЦСКА с 1:0, сините - лидери в класирането"}
{"url": "https://www.dnes.bg/stranata/2018/09/29/nedeliata-oblachna-na-mesta-shte-prevali.389176", "text": "Под влияние на преминаващ южно от България средиземноморски циклон, през нощта и утре ще преобладава облачно време. В югоизточната половина от страната ще има валежи от дъжд, значителни в централните и източните части на Южна България. Ще духа слаб, в Източна България - до умерен вятър от изток-североизток. \n\r\nМинималните температури ще са предимно между 7 и 12 градуса, а максималните ще са от 16 - 18 градуса на места в Северна България до 10 - 12 градуса в южните райони от страната. Такава е прогнозата на НИМХ към БАН, цитирана от БТА.\n\r\nПо Черноморието ще бъде предимно облачно, ветровито и с валежи от дъжд, значителни - по южното крайбрежие. Ще духа умерен, временно силен вятър от изток-североизток. Максималните температури ще са 16-18 градуса. \n                    \n                    \n                \r\nВълнението на морето ще бъде 3-4 бала. Температурата на морската вода е 21 -23 градуса.\n\r\nВ планините няма да е подходящо за туризъм. Ще бъде облачно, дъждовно и ветровито. Значителни ще са валежите в Родопите, Странджа и Сакар. Ще духа силен и бурен вятър от източната четвърт. Максималната температура на височина 1200 метра ще е около 11 градуса, на 2000 метра - около 5 градуса.\n\r\nПрез нощта срещу понеделник и в понеделник на много места в Централна и Източна България ще вали дъжд, а в крайните източни райони валежите ще са значителни. В Западна България валежите ще са на малко места и предимно слаби. Ще духа слаб до умерен източен вятър, в Източна България - временно силен, от изток-североизток. \n\r\nТемпературите ще са с малък дневен ход, особено в местата с повече валежи.\n\r\nВъв вторник вероятността за валежи чувствително намалява. Облачността ще е разкъсана. Вятърът ще отслабне, в западните райони временно и ще стихва, а в източните - ще стане от запад-северозапад. \n\r\nДневните температури бързо ще се повишат.", "date": "2018.09.29", "title": "Неделята - облачна, на места ще превали"}
{"url": "https://www.dnes.bg/stranata/2018/09/29/kola-blysna-maika-s-detska-kolichka-vyv-varna.389177", "text": "Автомобил блъсна майка с детска количка във Варна, съобщава Нова телевизия.\r\nИнцидентът е станал в четвъртък около 17.00 часа на кръстовището на ул. \"Отец Паисий\" и бул. \"Вл. Варненчик\", съобщиха от варненската полиция.\r\nЗад волана е била 57-годишна жена от Белослав.\r\nМайката с количката пресичала на пешеходен светофар, когато автомобилът прави десен завой и я удря. \r\nНа място е пристигнал екип на Спешна помощ. \r\nДетето е получило контузни наранявания. Няма опасност за живота му.", "date": "2018.09.29", "title": "Кола блъсна майка с детска количка във Варна"}
{"url": "https://www.dnes.bg/notifikacii/2018/09/29/sbivane-na-oktoberfest-v-miunhen-pochina-myj.389178", "text": "Германската полиция разпитва свидетелка на смъртта на човек, починал след сбиване на бирения фестивал Октоберфест в Мюнхен, предаде ДПА, цитирана от БТА.\r\n58-годишният мъж е починал късно снощи, малко след като е бил ударен от друг мъж, съобщи полицията в Туитър.\r\nДвамата се сбили в една от множеството шатри на фестивала, а жената на около 40-45 години, облечена в червена жилетка и традиционна немска алпийска пола, е била свидетел на свадата.\r\nПолицията издирва другия мъж, който е избягал от мястото на сбиването, и моли останалите свидетели да се явят.\r\nПри свадата не е било използвано оръжие. ", "date": "2018.09.29", "title": "Сбиване на Октоберфест в Мюнхен, почина мъж"}
{"url": "https://www.dnes.bg/notifikacii/2018/09/29/boikotirashti-referenduma-skochiha-na-makedonci-v-melbyrn.389179", "text": "Властите в Република Македония приветстваха гражданите в чужбина, които упражниха гласа си в референдума за преименуването на страната, въпреки опитите за сплашване.\n\r\nТази сутрин в една от социалните мрежи бяха качени снимки на гласоподаватели в македонското консулство в Мелбърн под наслов \"предатели\", предава БНР.\n\r\n\"Честитя на тези граждани, които гласуваха, водейки се от националните и стратегическите интереси на държавата. Техният глас ще залегне в темелите на европейска Македония\", заяви министърът на диаспората Едмонд Адеми.\n\r\nМакедонското министерство на външните работи разкритикува опитите за влияние върху гласоподаватели в Австралия чрез различни съобщения в социалните мрежи и определи тези действия като недопустими. \n                \n                \r\nОсвен в Австралия днес гласуват и македонци, живеещи в Швейцария, Италия, Унгария, Турция и Гърция. Резултатите от вота им, както и от днешното гласуване на настанените в болници и на хора в неравностойно положение, ще станат ясни след като държавната изборна комисия обяви официално край на гласуването. То започва в 7.00 часа местно време утре, а право на участие имат над 1 милион и 800 хиляди души. \n\r\nЧасове преди референдума председателят на държавната изборна комисия Оливер Деркоски заяви пред агенция МИА, че са взети всички необходими технически мерки за нормалното протичане на гласуването.\n\r\nУтрешното допитване се смята за тест за бъдещето на евроатлантическата интеграция на страната. Резултатът ще зададе посоката, в която ще продължат усилията за решаването на спора за името. Първа стъпка за това беше направена през юни с договора между двете страни, с който те приемат, че името за вътрешна и външна употреба трябва да е Република Северна Македония, а официалният език - македонски.", "date": "2018.09.29", "title": "Бойкотиращи референдума скочиха на македонци в Мелбърн"}
{"url": "https://www.dnes.bg/notifikacii/2018/09/29/strelba-s-gazov-pistolet-v-sofiia-zadyrjaha-trima-siriici.389180", "text": "Сириец откри стрелба с газов пистолет в центъра на София.\r\nИнцидентът е станал малко след 20 ч. пред телефонната палата. Няма данни за пострадали хора, предава БНР.\r\nМъжът е бил в лек автомобил заедно с още двама негови сънародници и две момичета. Пред полицаите той е обяснил, че е стрелял във въздуха заради хора, които са го дразнели, преминавайки покрай автомобила.\r\nКъм момента полицията изяснява дали в случая има замесени футболни фенове. \r\nТримата сирийци са задържани. ", "date": "2018.09.29", "title": "Стрелба с газов пистолет в София, задържаха трима сирийци"}
{"url": "https://www.dnes.bg/akoshtete-vqrvaite/2018/09/29/zodiite-koito-ne-mogat-da-bydat-zabludeni.389099", "text": "Според астрологията представителите на 5 зодиакални знака, са естествено надарени да предвиждат поведението на хората и да предусещат ситуациите. Тези хора почти винаги могат да разберат кога някой ги лъже или се опитва да ги заблуждава. Така че, ако се опитате да ги подведете, трябва да знаете, че тези хора могат да ви хванат в лъжа и да ви накарат да се почувствате унизени.\n\r\nЕто и кои са тези 5 зодии:\n\r\nСкорпионите са родени детективи. Те просто виждат това, което за други хора остава невидимо. Те „прочитат“ хората и ситуациите. Те имат много силна интуиция и невероятната способност да наблюдават обкръжаващата ги среда, както и маниерите и реакциите на хората. Всичко това им помага да имат доста точна преценка за нещата. Освен това те мразят лъжите и измамите и имат вроден стремеж да стигнат до истината. От друга страна, ако подозират, че някой ги лъже, те няма да намерят покой докато не разберат дали това е така.\n                    \n                    \n                \r\n\n\r\nРодените под този слънчев знак са известни с това, че са много любопитни. Те могат да четат между редовете и да открият лъжата, докато си взаимодействат с човек, който се опитва да ги подведе. Причината за това тяхно умение е фактът, че Близнаците задават твърде много въпроси, като обръщат внимание на всеки малък детайл. Затова намират грешките лесно и усещат фалшивите твърдения. Те обаче няма да разобличат лъжеца директно, а по-скоро ще му се присмиват тайно и ще му подхвърлят саркастични забележки.\r\nВижте кои са останалите в", "date": "2018.09.29", "title": "Зодиите, които не могат да бъдат заблудени"}
{"url": "https://www.dnes.bg/obshtestvo/2018/09/29/kapachki-za-bydeshte-tonove-plastmasa-za-novi-kuviozi-za-bebeta.389181", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНад 20 тона пластмасови капачки бяха събрани в поредната кампания на инициативата \"Капачки за бъдеще\". С парите от тях ще бъдат закупени кувьози за новородени бебета, които ще бъдат дарени на общински болници в страната.\r\nВ рамките на три часа хора на всякаква възраст и много деца носеха пластмасови туби пълни с капачки. Всички събрани капачки ще се предадат за рециклиране, а с парите от тях ще се купят кувьози.\r\nСледващата акция ще е през пролетта. \r\nВижте повече в репортажа на Bulgaria ON AIR на Миглена Георгиева.", "date": "2018.09.29", "title": "\"Капачки за бъдеще\" - тонове пластмаса за нови кувьози за бебета"}
{"url": "https://www.dnes.bg/notifikacii/2018/09/29/i-da-kajat-da-dostatychen-li-e-referendumyt-makedoniia-da-trygne-po-svoia-pyt.389182", "text": "Македонците имат собствена държава по-малко от три десетилетия. Сега нейните власти искат от гражданите на една от най-младите европейски държави да претеглят доводите за националната идентичност и националния интерес и да отговорят на един фундаментален въпрос – как да се нарича тяхната родина, посочва агенция АР в свой материал.\n\r\nСлед дълги преговори с Гърция тази неделя в страната ще се проведе референдум, който да определи дали балканската държава ще се казва вече Северна Македония. Съгласието на политиците в двете държави за постигането на консенсус около това име отваря пътя на Скопие към така желаното членство в Европейския съюз и НАТО, но само ако то бъде прието от избирателите.\n\n\n\n\n                \n                \r\nПостигането на разбирателство с Гърция бе ключово условие на двете организации за започването на преговори за членство с Македония, известна на международната сцена досега като Бивша югославска република Македония (БЮРМ).\n\r\nВъпросът, на който трябва да отговорят избирателите гласи: \"Подкрепяте ли членството в Европейския съюз и НАТО като приемете споразумението между Република Македония и Република Гърция?\".\n\r\nСделката предизвика бурна съпротива и в двете държави, като според критици и от двете страни тяхното съответно правителство е направило твърде много отстъпки.\n\r\nСпоред социологическите проучвания по всяка вероятност ще спечели лагерът, подкрепящ договора, въпреки че не е сигурно дали във вота ще участват необходимите 50% от избирателите, за да бъде той счетен за валиден. Населението на Македония по официални данни е около 1,8 млн. души.\n\r\nАко избирателите подкрепят споразумението в неделя, то тогава Македония ще трябва да промени конституцията си. Последната стъпка преди приемането в НАТО ще бъде ратифицирането на юнската сделка в гръцкия парламент, който ще гласува, едва след като Македония премине през необходимите процедури.\n\r\nПреобладаващата част от македонците подкрепят както членството в ЕС, така и в НАТО. Мнозинството също така е и \"за\" сделката за смяна на името. Няма дори видими признаци за кампания срещу споразумението, като думата \"да\" преобладава на билбордовете в Скопие, пише в свой материал за Bloomberg журналистът Леонид Бершидски.\n\r\nВъпреки това обаче не е сигурно, че вотът в неделя ще сбъдне македонската евроатлантическа мечта. Различни национални сили, включително политици от опозиционната ВМРО-ДПМНЕ, призовават за бойкот на вота.\n\r\nПрезидентът Георге Иванов, който се ползва с подкрепата на ВМРО-ДПМНЕ, заяви, че няма да гласува и окуражи и други избиратели да направят същото - ход, възприеман като призив за бойкот.\n\r\nГерманският канцлер Ангела Меркел, генералният секретар на НАТО Йенс Столтенберг и американският министър на отбраната Джим Матис бяха сред западните политици, които посетиха Македония през последните седмици, за да призоват избирателите да гласуват с \"да\" на вота.\n\r\nРусия от своя страна няма интерес от това НАТО да вземе в своята сфера на влияние още една държава, която някога е била под влиянието на Москва.\n\r\nРешението е между \"интеграцията и изолацията\", заяви македонският премиер Зоран Заев по време на скорошно събитие в рамките на кампанията си. \"Няма друга алтернатива за Република Македония освен интеграцията в НАТО и ЕС\".\n\r\nЗа да бъде променено името, това трябва да бъде одобрено от две трети от парламента, а една неубедителна подкрепа на референдума няма да накара ВМРО-ДПМНЕ – която контролира повече места в парламента от лявоцентристката коалиция на Заев, да даде подкрепата си.\n\r\nВ случай на неуспех на референдума една от възможностите е за предсрочни избори. Това ще предостави на опонентите на македонската евроатлантическа интеграция – както Кремъл, така и крайните македонски националисти, повече време за действие, посочва още Леонид Бершидски.\n\r\nНай-добрият вариант за Заев е голямо участие на референдума, особено от страна на млади хора. Но инерцията от десетилетието на управление на Никола Груевски - бившия премиер и лидер на ВМРО-ДПМНЕ, прави повече за подкопаване на надеждите на Заев, отколкото относително слабата кампания за бойкот на вота.\n\r\n\r\n ", "date": "2018.09.29", "title": "И да кажат \"Да\"... Достатъчен ли е референдумът Македония да тръгне по своя път?"}
{"url": "https://www.dnes.bg/stranata/2018/09/29/jylt-kod-za-silen-viatyr-i-obilni-valeji-v-11-oblasti.389183", "text": "Жълт код за силен вятър и обилни валежи е обявен за 11 области в страната за 30 септември. Това сочи справка в сайта на Националния институт по метеорология и хидрология (НИМХ). \r\nЖълт код за обилни валежи е обявен в областите Пазарджик, Пловдив, Стара Загора и Сливен. В южните райони на тези области очакваните количества дъжд са до 25 л/кв.м. \r\nВ областите Смолян, Кърджали, Ямбол и Бургас е в сила жълт код за обилни валежи и силен вятър. Очакваните количества дъжд там са между 20 и 35 л/кв. м., а в отделни райони от тези области количествата дъжд ще достигнат и до 50 л/кв. м. \r\nЖълт код за силен вятър е обявен в областите Варна и Добрич. В крайбрежните части на тези области ще духа силен североизточен вятър със скорост 14-19 м/с. Поривите на вятъра в морето ще достигат до 18-20 м/с. \r\nВ сила е и предупреждение за силно вълнение на морето, което ще достигне 3-4 бала. ", "date": "2018.09.29", "title": "Жълт код за силен вятър и обилни валежи в 11 области"}
{"url": "https://www.dnes.bg/politika/2018/09/29/kakvo-shte-gledame-po-televiziiata-na-bsp.389163", "text": "През изминалата седмица в СЕМ бяха внесени необходимите документи за получаване на регистрация на тв канала на БСП, която ще се казва \"Българска свободна телевизия\".\n\r\nНа днешното заседание на партията Корнелия Нинова разкри повече подробности за програмната схема. \n\r\nАкцент ще бъдат емисиите новини, публицистичните предавания и разследващата журналистика. Важните политически събития, ще бъдат излъчвани на живо. В програмата са заложени много публицистични предавания, в които зрителите ще могат да бъдат активната част от дебата. Те ще са посветени на историята, на образованието с патриотична насоченост, на семейните ценности и традиции, на добрите практики в различни професионални направление, както и на успешни личности, които издигат авторитета на страната ни.\n                    \n                    \n                \r\nВажен акцент в програмата на телевизията ще бъдат предаванията, посветени на местната власт, както и на живота на хората в малките населени места - техните проблеми, но и примерите за успешност. За по-младото поколение ще има отделен модул.\n\r\nНамеренията са \"Българска свободна телевизия\" да стартира до края на годината. ", "date": "2018.09.29", "title": "Какво ще гледаме по телевизията на БСП?"}
{"url": "https://www.dnes.bg/notifikacii/2018/09/29/franciia-sasht-i-rusiia-zaplashvat-globalnoto-sytrudnichestvo.389159", "text": "Франция предлага създаването на нова международна коалиция, която да възроди глобалното сътрудничество, заплашено от страни като САЩ и Русия. Това заяви  френският външен министър Жан-Ив Льо Дриан по време на реч в Харвардския университет, предаде АП.\r\nЛьо Дриан каза, че коалицията ще е на \"сили с добра воля\", които вярват в сътрудничеството и споделят демократичните ценности. По думите на министъра всяка държава може да се включи и особено страни като Индия, Австралия и Япония, както и от Европа. Според французина коалицията ще може да съществува със или без САЩ.\r\nПреди дни президентът на САЩ Доналд Тръмп провъзгласи от трибуната на Общото събрание на ООН, че отхвърля \"идеологията на глобализма\". Френският президент Еманюел Макрон възрази с призив за по-голямо сътрудничество и предупреди, че \"национализмът винаги води до поражения\", припомни АП. ", "date": "2018.09.29", "title": "Франция: САЩ и Русия заплашват глобалното сътрудничество"}
{"url": "https://www.dnes.bg/stranata/2018/09/29/kilometrichni-zadrystvaniia-na-trakiia.389160", "text": "Километрични задръствания са се образували в района на ремонтните дейности на автомагистрала \"Тракия\" между км 14 и 20, съобщава \"Фокус\". \r\nБлизо 2 км е опашката от изчакващи автомобили при първия и около 1 км при втория ремонт на виадуктите на 17 и 18 км. \r\nОт АПИ припомнят, че през празничните и почивни дни в района се въвежда реверсивно движение както следва: за посока Бургас се обособяват две ленти на движение и една посока в София, докато през последния почивен или празничен ден – една лента за движение посока Бургас и две посока София.\r\nДвижението по магистралата от 45 до 53 км и в двете посоки се осъществява с повишено внимание поради констатирани неравности по пътната настилка. Скоростта на движение е ограничена до 90 км/ч.\r\nДвижението при Ихтиман от км 34 до км 41 в посока Бургас също е ограничено поради ремонтно-възстановителни дейности на виадукти при км 37 и км 38 и се осъществява двупосочно в платното посока София.", "date": "2018.09.29", "title": "Километрични задръствания на \"Тракия\""}
{"url": "https://www.dnes.bg/obshtestvo/2018/09/29/zadrujni-glogovo-seloto-v-koeto-ne-zakliuvat-domovete-si.389153", "text": "С трудолюбие, честност, задружност и гостоприемство помаците в Тетевенския край пазят живи своите традиции и обичаи, заедно отбелязват християнските и мюсюлмански празници, задружно строят домовете си и се грижат за поминъка си. \n\r\nЕдно от тези села е Глогово, където живеят около две хиляди души, изцяло помаци. Разположено е на 30 км северно от Тетевен, в северните склонове на Васильовската планина. До 1959 г. е било махала към село Градежница, след това е придобило статут на самостоятелно село, разказа за БТА Красимир Киров, първият кмет на селото след демократичните промени. След помохамеданчването населението приема облеклото на поробителя, но не и езика. Местните претендират, че говорят най-чистия български език.\n                    \n                    \n                \r\nВ селото има детска градина с около 70-80 деца, както и училище до 8-ми клас със 150-160 ученици, разказа съпругата на Киров - Зоя Кирова, която е и секретар на Народно читалище \"Ариф Дженин -1961 г.\". По думите й читалището развива богата творческа дейност. Към него има детска и женска певчески групи, както и битов народен оркестър. Носители са на много награди от национални и международни фестивали. В селото има сформиран и сватбарски оркестър.\n\r\nХарактерно за помаците е, че те не се разселват, рядко се женят в друго село или град. Живият в големи къщи. Сами строят домове си с безвъзмездната помощ на роднини и приятели. Задружни са и си помагат във всичко, разказват местните. Помаците са трудолюбив народ, в Глогово се препитават с малинобер, производство на картофи и дърводобив. В миналото е било развито и тъкачеството. Част от мъжете днес изкарват парите си в чужбина, а жените работят във фабрики, основно в Ботевград.\n\r\nПо думите на Киров в селото няма битова престъпност. Те не заключват домовете и колите си, защото всички се познават и си имат доверие. За помаците честността е сред най-характерните добродетели. Ако влезе непознат човек в селото, те веднага разбират. Трудно приемат хората извън тяхната общност, но ако спечелят доверието им, са гостоприемни и добронамерени с тях.\n\r\nОсвен в делника помаците са сплотени, гостоприемни и традиционни и в празника. Подготвят големи софри както за християнските, така и за мюсюлманските празници с характерни за тяхната общност и край ястия. Сватбите, кръщенетата и другите лични празници празнуват на улицата, всички заедно, с богати трапези и много музика и веселие.\n\r\nБайрама например посрещат с хляб с нахут, който се замесва първия ден, разказа Зоя Кирова. Първоначално зърната на нахута се смилат. В глинено гърне с царевично и бяло брашно нахутът се подбърква с топла вода, след това се увива и се държи на топло. След като сместа бухне, се подбърква в по-голям съд. На сутринта жените от махалата, които искат да месят, отиват и жената раздава от сместа. Връщайки се по къщите си, в съд смесват брашно, сол, захар и гореща вода, след това прибавят сместа с нахута. Омесват тестото и го оставят да втаса. Пекат го на малки питки, които намазват отгоре с яйце. \"Питката се раздава, като на нея задължително трябва да има локум и подпечено яйце. То се приготвя, като се разбият в една купа яйца, брашно и сода. Сипват се в тепсия и се запичат\", добави Кирова. Такава питка се прави и на Гергьовден.\n\r\nЗа сватбите и кръщенетата местните готвят в големи казани, тъй като се кани цялото село и роднини от други населени места. Готви се за 500-700 човека. На сватбите гостите се посрещат със супа, боб с месо, както и салата - зелева или картофена.\n\r\nСупата се приготвя с телешко или овче месо. Нарязва се на ситно, слага се в баката, прибавя се лой или олио на дъното. Нарязва се лук и чушка, изпича се. Слагат се и доматите. Налива се вода. Когато е готова супата, се слага фидето. След това се прави застройка. Някои я правят с прясно, а други с кисело мляко и яйца. Слага се и мерудия, черен пипер, чубрица.\n\r\nПо думите на Кирова супата е задължителна. Второто ястие може да е зеле с месо. Прави се понякога и таратор, който замества салата.\n\r\nЗа боба месото също се изпича, слага се лук и чушка. Бобът се вари отделно. Смесва се с изпеченото месо. Слага се девесил, копър, чубрица, черен пипер.\r\nОбичаите около помашката сватба са се изменили с времето, но менюто остава същото. В миналото булката се е изписвала, като лицето й се е украсявало с лоторки (пулета), които се лепят в точно определена форма. Обличала се е в шалвари, кенарена риза, елек, шарен бариш. На главата трябва да е червен бариш, под него надолу се увисват още 5-6. Имало е и малка \"кумичка\", облечена като булката.\n\r\n\"Майката и бащата на един клон от джанка, тъй като е най-плодородното дърво, нареждат платове, терлици, забрадки. Задължително се слага огледало, което булката носи през целия ден, когато минава по трапезата и целува ръка на всеки един гост. Трябва да се гледа в него, за да не са разногледи децата\", разказа Зоя Кирова.\n\r\nИ днес тържеството винаги е при младоженеца. Сега вече булките не се обличат в шалвари, а в булчинска рокля. Нови са традициите, свързани с хвърлянето на букета, чупенето на пита и др.\n\r\nМайките на булката и на младоженеца даряват мъжете с кърпи и чорапи. Запазено, особено сред по-възрастните жени, е ходенето с шалвари. Затова на най-близките роднини подаряват платове, а на всички останали жени - забрадки. Всички дарове за младоженците се обявяват публично на микрофона.\n\r\nСред другите характерни гозби са баклавата и старешкото точене, като в селото има жени \"точачки\", които разточват корите и те стават като лист. След това петурите се оставят на слънце, за да \"напръхнат\". При старешкото точене се изпича царевично брашно в масло и след като изстине се троши в него сирене. Ръси се по петурата, която се навива едновременно от двата края, слага се в тавата и се пече. След като се опече, се вари солена вода с масло. С този сироп се залива старешкото точене.\n\r\nПри баклавата сиропът е от сол, вода, захар и ванилия, като се вари около два часа и половина. Разточват се корите и като \"напръхнат\" се навиват и нарязват на парчета - малки топки. Редят се в тавата. Залива се с изпечено масло всяка една топчица и се пече. Изпечената баклава се залива със сиропа и се поръсва с орехи.\n\r\nДоказателство, че помаците обичат празниците е и празнуваният от тях Банго Васил, когато приготвят тиквеници. Разточват се тънки кори и се пекат на печка на дърва. Вари се тиква със захар. Разбива се и в сместа се слага изпечено царевично брашно с масло. Реди се петура, намазана с масло и поръсена със смлени орехи, след това следващата, която се намазва с готовата смес и така се редуват. Отгоре се слага сурова петура. Пече се 15 минути, разказа Зоя Кирова.\n\r\nОбичаите и кулинарните традиции на помаците са интересни не само за българите, но и за чужденците. Всяка година селото се посещава от групи чуждестранни гости, които семейството на Зоя и Красимир Кирови посрещат и разкриват пред тях гозбите, носиите, природата, обичаите и фолклора.", "date": "2018.09.29", "title": "Задружни: Глогово - селото, в което не заклюват домовете си"}
{"url": "https://www.dnes.bg/sport/2018/09/29/martin-stoev-naslediava-plamen-konstantinov-vyv-voleibola.389161", "text": "Пламен Константинов почти сигурно няма да остане национален селекционер на волейболистите. Неговият договор изтече с последния мач от световното първенство.\r\nСпоред отлично информиран източник много е вероятно на поста да се завърне Мартин Стоев. Водени са предварителни разговори с него, но все още няма окончателно решение. Чака се и някаква реакция за удължаването на договора на Константинов.\r\nУправителният съвет на федерацията, който ще дискутира представянето ни и евентуалното удължаване на договора на Константинов, ще бъде чак в края на месец октомври, след като приключи и първенството на планетата при жените.\r\nНе е изключено на това заседание оставка да подаде и председателят на федерацията Данчо Лазаров, като ще бъде насрочено общо събрание за началото на следващата година. Лазаров на няколко пъти намекна, че смята да се оттегли след приключването на шампионата в България и Италия.\r\n", "date": "2018.09.29", "title": "Мартин Стоев наследява Пламен Константинов във волейбола?"}
{"url": "https://www.dnes.bg/obshtestvo/2018/09/29/slavi-razpali-tleeshtata-voina-s-halvadjiian.389162", "text": "Слави Трифонов реши да разпали тлеещата война между него и фамилията Халваджиян. Той призова \"Господарите\" да дадат \"Златен скункс\" на \"неособено талантливия\" актьор Димитър Върбанов.\n\n\n\nТой използва профила си във Facebook:\n\r\n\"Оказа се, че така нареченият \"разследващ журналист\" Димитър Върбанов всъщност е неособено талантлив актьор. И въобще не е бил бит, а е използвал случая, за да изиграе един тъп скеч, с който да се опита да направи имидж на себе си и на своите работодатели. Да, в България всичко е възможно, само дето подобни действия са глупави, обидни и уронват авторитета на професията \"журналист\". И сега, така наречените \"Господари на ефира\" трябва да дадат \"Златен скункс\" на своя служител Димитър Върбанов\".\n                    \n                    \n                \r\nСлави и братята Халваджиян продуцират своите предавания в различни телевизии в момента. Между тях има видимо напрежение, което прерастна преди време и в съдебно дело. \n\r\nМеждувременно Маги Халваджиян изрази съжаление от поведението на Димитър Върбанов и поздрави брат си Джуди за бързото решение да го отстрани от екипа.\r\n ", "date": "2018.09.29", "title": "Слави разпали тлеещата война с Халваджиян"}
{"url": "https://www.dnes.bg/notifikacii/2018/09/29/trus-ot-4-4-po-rihter-v-raiona-na-ural-v-rusiia.389164", "text": "Земетресение с магнитуд 4.4 по скалата на Рихтер е регистрирано в региона на планината Урал в Русия, показва справка на интернет страницата на Европейския средиземноморски сеизмологичен център (EMSC).\r\nЗеметресението е регистрирано в 14:06 часа местно време (12:06 часа българско време) на дълбочина от 10 км. \r\nЕпицентърът е на 7 км северно от град Катав-Ивановск и на 137 км източно от град Уфа.\r\nЗасега няма данни за пострадали и материални щети.", "date": "2018.09.29", "title": "Трус от 4,4 по Рихтер в района на Урал в Русия"}
{"url": "https://www.dnes.bg/za-da-se-razbirame/2018/09/29/9-te-priznaka-che-toi-e-vashiiat-ricar-i-pazitel.389079", "text": "Всяка жена мечтае за идеалния мъж. Перфектни хора няма, но пък има такива, на които може да се разчита. Мъжете, които се държат с половинките си като истински пазители, са много ценни. Ако се срещате с такъв мъж, направете всичко възможно да го задържите. Ще познаете по някои признаци дали партньорът ви е рицар и пазител, който ще се грижи за вас и ще ви обича нежно.\r\n\r\nАко вашата половинка отделя от времето си, за да се грижи за друго живо създание, то това може да се разглежда и като равностойно на грижа за бебе. Грижовните мъже, които обичат да дават любов на едно животинче са добра партия, защото са отговорни, по-нежни и склонни да се обвързват задълго.\r\n                    \n                    \n                \r\nСервитьорите са само пример. Ако партньорът ви се обръща с необходимото уважение към всякакъв обслужващ персонал, той е добре възпитан и оценява чувствата на другите, а това е много важно и за връзката ви.\r\n\r\nМъжете, които проявяват отговорност към връзките си обикновено не се впускат в необмислени интимности, а се стремят да правят безопасен секс, докато не дойде моментът за задълбочаване на връзката.\r\n", "date": "2018.09.29", "title": "9-те признака, че Той е вашият рицар и пазител"}
{"url": "https://www.dnes.bg/stranata/2018/09/29/pojaryt-v-blok-v-bojurishte-e-vzel-jertva.389165", "text": "Пожарът в Божурище, изпепелил част от жилищна кооперация, е взел жертва. \n\n\r\nПредполага се, че това е именно заподозреният за палежа мъж, който многократно заплашвал, че ще се самозапали, съобщава Bulgaria ON AIR.\r\nПострадалите семейства ще получат по 1500 лева помощ от общината. Ще бъде открита и дарителска сметка. Огънят изпепели домовете на девет души.\r\nПожарът унищожи напълно покрива и втория етаж на сградата. Блокът ще остане затворен за собствениците на апартаментите до понеделник, тъй като сградата е опасна.\r\nАко тя не подлежи на ремонт, тогава ще бъде разрушена, като семействата ще трябва да поемат разноските за това.", "date": "2018.09.29", "title": "Пожарът в блок в Божурище е взел жертва"}
{"url": "https://www.dnes.bg/notifikacii/2018/09/29/taifunyt-trami-vryhletia-iaponskiia-ostrov-okinava.389166", "text": "Седемнайсет души бяха ранени, след като мощният тайфун \"Трами\" връхлетя японския остров Окинава, предаде Франс прес, цитирана от БТА.\r\nЯпонските метеоролози предупреждават, че през почивните дни бурята ще премине и през останалата част от японския архипелаг.\r\nЗаради \"Трами\" около 400 полета бяха отменени на летището на Наха, главния град на префектура Окинава, в която утре ще се състоят избори за губернатор, отбелязва ДПА.\r\nПо данни на електрическата компания \"Окинава илектрик пауър\" около 195 000 домакинства на Окинава и някои от съседните по-малки острови са останали без електричество.\r\nСкоростта на вятъра близо до окото на тайфуна на моменти е 216 км/ч. \r\nОчаква се утре стихията да достигне главните японски острови и да създаде екстремна метеорологична обстановка в цяла Япония.", "date": "2018.09.29", "title": "Тайфунът \"Трами\" връхлетя японския остров Окинава"}
{"url": "https://www.dnes.bg/politika/2018/09/29/bsp-gotvi-vot-na-nedoverie-3-tozi-pyt-za-zdraveopazvaneto.389167", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Националният съвет на Българската социалистическа партия /БСП/ реши Парламентарната група на \"БСП за България\" да внесе вот на недоверие срещу правителството за здравеопазването, съобщи пресцентърът на БСП.\n\n\n\n\r\n\"Това решение е взето заради влошаващото се състояние на здравеопазването и намерението на управляващите да правят реформи, които ще натоварят допълнително финансово всеки български гражданин, а качеството на здравните услуги няма да се подобри. Това не е здравна реформа, а здравен геноцид\", е заявила Корнелия Нинова, лидер на БСП.\n\r\nТова ще бъде трети вот на недоверие срещу кабинета \"Борисов 3\". \n                    \n                    \n                \r\nПървият беше в края на януари, когато левицата обвини управялващите, че държавата е на ръба заради ширещата се корупция. Тогава само левицата гласува в подкрепа на вота.\n\r\nВторият пък бе за провал в сферата на сигурността, който бе подкрепен и от ДПС.\n\r\nДнес червените се събраха на Национален съвет, за да обсъдят актуалната политическа обстановка.\n\r\nНинова представи пред съпартийците си доклад за всичко, което е свършила до този момент. Социалистите обсъдиха какви трябва да бъдат бъдещите им действия. БСП се готви за предсрочни парламентарни избори и ще прави промени в предизборния си щаб, предава .\n\r\nОт левицата категорично настояват за оставка на правителството на Бойко Борисов и са уверени, че тя ще дойде съвсем скоро и ще се стигне до предсрочни избори. Това заявиха и някои от членовете на БСП днес преди Националния съвет на партията.\n\r\n\"Червените\" депутати направиха повече от 150 обиколки в страната, където на срещи с избиратели представят своята визия за управление на държавата. Поради това много малка част от народните представители на БСП останаха в парламента и това бе една от причините в четвъртък да няма кворум в НС.\n\r\nА днес пък, точно преди Националния съвет, централата на БСП осъмна облечена в призиви за оставка на лидера Корнелия Нинова. На \"Позитано\" №20 бяха разлепени листа, на които имаше призиви за свалянето на соцлидерката. Те бяха отстранени преди започването на заседанието.", "date": "2018.09.29", "title": "БСП готви вот на недоверие №3. Този път - за здравеопазването!"}
{"url": "https://www.dnes.bg/stranata/2018/09/29/zasilen-trafik-na-kapitan-andreevo-i-dunav-most-vidin.389168", "text": "На граничните пунктове със Сърбия, Македония и Гърция трафикът към 13:30 часа е нормален, съобщава пресцентърът на МВР.\r\nНа българо-турската граница трафикът е интензивен на граничен контролно-пропускателен пункт \"Капитан Андреево\" за товарни автомобили на изход.\r\nНа българо-румънската граница трафикът е интензивен на граничен контролно-пропускателен пункт \"Дунав мост - Видин\" за товарни автомобили на изход. ", "date": "2018.09.29", "title": "Засилен трафик на \"Капитан Андреево\" и \"Дунав мост - Видин\" "}
{"url": "https://www.dnes.bg/notifikacii/2018/09/29/sblysyci-mejdu-separatisti-i-policiia-v-barselona.389169", "text": "Полицията влезе днес в центъра на Барселона в сблъсък с каталунски сепаратисти, събрали се да протестират срещу шествие на испански полицаи, настояващи за по-добро заплащане, съобщи Асошиейтед прес, цитирана от БТА.\n\r\nИспански медии отбелязват, че акцията на полицията е свързана с първата годишнина от референдума за независимост на Каталуния, състоял се на 1 октомври миналата година.\n\r\nСепаратистите замеряха полицаите с боя, хвърляха и бомбички. Служителите на реда използваха палки, за да отблъснат множеството.\n\r\nПо-рано през деня местната каталунската полиция се намеси и когато сепаратист хвърли червена боя по един от участниците в шествие в подкрепа на испанската полиция. Полицаите използваха палки, за да отблъснат сепаратистите и да държат далеч една от друга двете групи.\n                \n                \r\nКметицата на Барселона Ада Колау призова по Каталунското радио за спокойствие и подчерта, че Барселона винаги е била град, защитаващ правото на всеки да изразява мнението си.\n\r\nМного от сепаратистите прекараха нощта на площада, на който бе обявено, че ще се състои акцията, за да принудят властите да променят маршрута на шествието на привържениците на испанската полиция.\n\r\nВ понеделник се навършва една година от референдума за независимост на испанската област, от самото начало обявен от Мадрид за незаконен, и напрежението в Каталуния се засилва. Плебисцитът бе помрачен от сблъсъци между испанската национална полиция и Гражданската гвардия от една страна и гласуващите. Стотици бяха ранени, припомня Асошиейтед прес. ", "date": "2018.09.29", "title": "Сблъсъци между сепаратисти и полиция в Барселона"}
{"url": "https://www.dnes.bg/izvanrelsi/2018/09/29/v-imeto-na-liubimata-jena-myj-se-razdeli-sys-136-kilograma.389100", "text": "Животът на пълните хора е по-скучен и еднообразен. Много често те не излизат от вкъщи с дни заради килограмите, които им пречат да се движат. Това ги изолира от заобикалящия ги свят. Подобна е съдбата на Джон Томас Аллаиър, който свали над 130 килограма, а основната причина за това е любовта му към неговата половинка.\n\r\nПрез 2015 г. мъжът тежи над 240 килограма и все по-трудно се придвижва. Тогава той иска да предложи брак на дългогодишната си приятелка, но се притеснява, че тя ще откаже заради наднорменото му тегло и опасността от това да остане прикован на легло.\n\r\nКайла, която излиза с Джон още от гимназията, признава, че не се замислила дори и за секунди дали да откаже на предложението, защото го обича такъв какъвто е. Той се зарадвал на отговора и ѝ обещал, че ще направи всичко възможно да отслабне и да влезе във форма, за да има по-дълъг семеен живот с нея.\n                    \n                    \n                \r\n\"Казах си, че няма начин да ѝ причиня това да ме гледа на легло и да страда заради мен\", споделя Аллаиър пред Daily Mail. След като сключва брак с Кайла, той започва най-голямото предизвикателство в живота си.\r\nСъс специална диета и спортуване, което в началото му било много трудно, той сваля 20 килограма за година. По-късно обаче се обръща към специалисти, за да постигне по-добри резултати.\n\r\n\"Тъпчех се много при стресови ситуации, предимно с вредна храна. Нашите се разведоха, баща ми се разболя от рак и нещата с килограмите излязоха извън контрол\", обяснява мъжът. Той бива включен в специална програма в Сан Диего и за 15 месеца смъква над 130 килограма.\r\nВижте още по темата в ", "date": "2018.09.29", "title": "В името на любимата жена - мъж се раздели със 136 килограма!"}
{"url": "https://www.dnes.bg/stranata/2018/09/29/ogranicheniia-v-grupoviia-lov-na-diva-svinia-zaradi-chumata.389170", "text": "Груповият лов на дива свиня се открива днес, но заради африканската чума по свинете в районите край границата с Румъния са наложени редица ограничения.\n\r\nЗаради констатираното огнище на чума в село Тутраканци в 10-километровата зона около селото се забранява груповият лов. Това засяга 119 от общо 2810 ловни дружинки у нас, съобщава БНР.\n\r\nДруга зона, в която груповият лов е разрешен, но без кучета, обхваща териториите между 5 и 10 километра от границата с Румъния, респективно между 10 и 20 километра от село Тутраканци. За останалата част от България няма ограничения.\n\r\nПродължават протестите на ловците от три плевенски общини срещу ограниченията за групов лов на дива свиня. Днес недоволните блокираха за три часа ферибота Никопол-Турну Мъгуреле.\n                    \n                    \n                \r\n\"Тук сме да изразим нашето недоволство от решението на управляващите по повод на това да ограничат лова в 5-километрова зона, 10-километрова буферна зона. Каква е логиката да ограничим лова тук на самата граница, а да допуснем да се ловува във вътрешността на страната?\", питат те.\n\r\nЛовците ще блокират отново ферибота Никопол-Турну Мъгуреле, реши Управителният съвет на Ловното сдружение в Никопол. Ловците настояват и за среща със земеделския министър.\n\r\nГруповото ловуване се извършва само през деня. Провеждането на инструктаж на участниците в него е задължително. На санкция подлежат ловци, които не са екипирани с шапка или облекло с ярък сигнален цвят. Забранена е употребата на алкохол преди и по време на лов, припомнят от Агенцията по горите.", "date": "2018.09.29", "title": "Ограничения в груповия лов на дива свиня заради чумата"}
{"url": "https://www.dnes.bg/pop/2018/09/29/mihaela-fileva-vpechatli-s-inovativen-klip.389158", "text": "\r\nМихаела Филева представи най-новото си видео към песента \"Цяла нощ\", част от новия й албум. В него изпълнителката се потапя в море от светлини и впечатляващ 3D мапинг, заедно със своя собствен холограмен образ.\r\nПесента може да бъде намерена под номер 1 във втория самостоятелен албум на Михаела – \"Нова страница\", който излезе през пролетта тази година. Музиката е на Боян Христов, Веселин Ценов – Algoriddim и Владимир Ампов – Графа, по текст на Илия Григоров, Михаела Филева и Мила Стоянова.\r\nВидеото е заснето от режисьора Любомир Печев в един от най-новите интериори на филмовото студио - офиса на Boyana Events, с участието на специалисти в областта на свeтлинното инженерство и триизмерния мапинг.", "date": "2018.09.29", "title": "Михаела Филева впечатли с иновативен клип"}
{"url": "https://www.dnes.bg/stranata/2018/09/29/vyzrasten-myj-zagina-pri-pojar-v-ruse.389151", "text": "Пожар отне живота на мъж в Русе тази сутрин. Малко преди 8:00 часа тази сутрин е подаден сигнал до пожарната за пламъци на третия етаж в блок на ул. \"Петрохан\". Три екипа се заели с пожара и той бил бързо угасен. Част от съседите били евакуирани, а друга част от входа били посъветвани да останат по домовете си, тъй като пожарът бил загасен.\r\nВъзрастният човек живеел в пламналия апартамент, заедно с младо семейство, което успяло да избяга. Грабнали децата си, но не успели да се върнат за мъжа. Той бил открит мъртъв и вероятно е загинал още преди пристигането на пожарникарите. Огънят тръгнал от спалнята, където е бил загиналият мъж.\r\nПо случая е образувано досъдебно производство, което ще установи и как е възникнал пожарът, но в случая едва ли става дума за умисъл.", "date": "2018.09.29", "title": "Възрастен мъж загина при пожар в Русе"}
{"url": "https://www.dnes.bg/sofia/2018/09/29/zashto-zapechataha-marinela-fiskalni-aparati-neotcheteni-pari.389137", "text": "Проблеми с данъчните на сем. Арабаджиеви са довели до запечатване на столичния хотел \"Маринела\". Засега за 7 дни, но мярката може да бъде удължена, ако има сериозни основания за това.\n\r\nНАП са установили три сериозни проблема при функционирането на хотела, твърдят източници на \"\".\r\nПървото нарушение било, че фискалните апарати на хотела не подавали информация към централния сървър на приходната агенция. Проверка на място на 4 септември установила, че системата за управление на фискалните устройства не е лицензирана, каквито са изискванията към всеки търговец.\n\n\n\r\n                    \n                    \n                В прессъобщение от хотел \"Маринела\" обясниха, че санкцията е заради проверка, извършена на 4-и септември, установила липсващо свидетелство за регистрация на Интегрирана автоматизирана система за управление на търговската дейност.\r\nОт мениджмънта на хотела твърдят, че \"всички хотели, ползващи услугите на фирмата \"Хоспитайлити енд Ритейл Системс\" ЕООД не са разполагали с въпросното свидетелство за регистрация на ИАСУТД към момента на проверката, защото въпросната компания не е била регистрирана и сертифицирана\". Оттам добавиха също, че още на 17 септември 2018 г. управата на хотела внесла всички необходими документи по изисканите протоколи и към настоящия момент хотелът функционира и продължава своята дейност.\n\r\nТочно в това обаче е второто прегрешение на Арабаджиеви към данъчните, което е много по-сериозно от първото, категорични са данъчни юристи.\n\r\nПроблемът е, че свидетелството за регистрация е издадено на предишния собственик на хотела. Това означава, че то не може да бъде използвано от друг собственик, какъвто е Ветко Арабаджиев. И че до получаването на документите фискалните апарати са работили без законови основания.\n\r\nДруго нарушение, което установили данъчните е намерената значителна сума в брой в касата на рецепцията и лоби бара, която не била отразена в касовите апарати.\n\r\nЗасега са запечатани само рецепцията и лоби барът. Нови резервации в хотела няма да бъдат правени докато не приключи проверката. Действията на НАП пък нямало да нарушат спокойствието на вече настанените туристи. \n\r\nЗаведенията, които се стопанисват от други фирми, работят и няма да бъдат затваряни, тъй като в тях не са открити данъчни нарушения.", "date": "2018.09.29", "title": "Защо запечатаха \"Маринела\"? Фискални апарати, неотчетени пари..."}
{"url": "https://www.dnes.bg/top-novini/2018/09/29/dimityr-vyrbanov-ne-sym-simulant-i-manipulator-beshe-mi-losho.389138", "text": "Димитър Върбанов бе освободен като репортер на \"Господари на ефира\" след като се появиха видеа, които доказват, че не е бит по време на разследване в склад на храни.\n\r\nРайонният съд във Велико Търново освободи двама задържани, които трябваше да отговарят за нанесени леки телесни щети и хулиганство. По-късно от прокуратурата заявиха, че обмислят да повдигнат обвинения за лъжесвидетелстване на журналиста.\n\n\n\n\r\n\"Не съм симулант и манипулатор. Винаги досега в работата си като репортер в предаването съм търсил истината и този път беше същото\", каза пред \"Монитор\" Върбанов.\n\r\nСпоред него управителят на склада и двамата му работници са го бутали и са му нанесли удари. \n                \n                \r\n\"Никога не съм казвал, че съм бил пребит или нещо подобно. Истината е, че след като ме добутаха до вратата на склада и ме блъснаха навън през вратата, аз паднах на крака си. Започна да ми става лошо. Сигурно съм вдигнал или събрал границите на кръвното. Видях, че по ръката си имам кръв и от това ми стана още по-зле. Затова се наложи да легна. Нас обаче са ни учили, че трябва да се опитваме до последно да си завършим репортажа и затова няколко пъти опитах да се изправя и да си направя анонса. В болницата бях освидетелстван и имам документи за това, какво е било състоянието ми. От кадрите от охранителните камери, които гледах, действително се създава усещане, че аз се опитвам да лъжа и манипулирам, което не е вярно. На мен действително ми беше зле. Искам да се извиня на обществеността, ако са се почувствали подведени. Аз просто търсих истината и се опитвах да си върша работата\", каза Димитър Върбанов.", "date": "2018.09.29", "title": "Димитър Върбанов: Не съм симулант и манипулатор, беше ми лошо!"}
{"url": "https://www.dnes.bg/notifikacii/2018/09/29/pone-30-zaginali-sled-trusovete-i-cunamito-v-indoneziia.389139", "text": "Най-малко 30 души загинаха, след като две силни земетресения и последвалото ги цунами засегнаха индонезийския остров Сулавеси, предадоха Ройтерс и БТА, цитирайки директора на местна болница.\n\r\n\"В момента в нашата болница имаме 30 тела\", заяви той. 12 души са били приети с травми, налагащи ортопедични операции.\r\nВторото земетресение вчера е било с магнитуд 7,5 по Рихтер. То е предизвикало вълна цунами с височина най-малко два метра, според местните власти. Цунамито е засегнало курортния град Палу.", "date": "2018.09.29", "title": "Поне 30 загинали след трусовете и цунамито в Индонезия"}
{"url": "https://www.dnes.bg/snimka-na-denia/2018/09/29/vremeto-dnes-oblachno-slabi-valeji-i-viatyr.389140", "text": "Днес в по-голямата част на страната времето ще бъде облачно, очаква се на места в Южна и Източна България да има слаби валежи. Без дъжд ще се задържи в Северозападна България и по поречието на река Дунав, където ще има по-значителни разкъсвания на облачността, сочи прогнозата на Националния институт по метеорология и хидрология при БАН. \n\r\nПостепенно през деня вятърът ще се ориентира от североизток и до вечерта ще се усили, особено в Източна България. \n\r\nМаксималните температури ще бъдат между 19 и 24 градуса, за София – около 19°. \n\r\nНад Черноморието ще преобладава облачно време и на места ще превали слаб дъжд. Вятърът ще се ориентира от североизток и до вечерта ще се усили. Максималните температури на въздуха и морската вода ще са 21°-22°. Вълнението на морето ще бъде 2-3 бала с тенденция на усилване след обяд и вечерта.\n                \n                \r\nНад планините облачността ще е значителна и на места ще превалява слаб дъжд. Ще духа умерен и временно силен вятър от юг-югозапад, в ниските части – от североизток. Максималната температура на височина 1200 метра около 14°, на 2000 метра – около 7°.", "date": "2018.09.29", "title": "Времето днес - облачно, слаби валежи и вятър"}
{"url": "https://www.dnes.bg/football/2018/09/29/vechnoto-derbi-nalaga-promeni-v-dvijenieto-v-sofiia.389141", "text": "Двата софийски гранда ЦСКА и Левски се изправят за първи път един срещу друг от началото на новия футболен сезон. Двубоят е от 17:00 часа на Националния стадион \"Васил Левски\".\r\nПредстоящото дерби ще наложи и промяна в организацията на движението в района на стадиона.\r\nПрез целия ден ще бъде забранен престоят и паркирането в района около стадиона.\r\nОт 16:00 часа до приключване на футболната среща при необходимост ще се забранява влизането на пътни превозни средства в двете посоки, с изключение на автобусите на градския транспорт по:\r\n- ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\";\r\n- бул. \"Евлоги и Христо Георгиеви\" между пл. \"Орлов мост\" и бул. \"Черни връх\";\r\n- бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\".", "date": "2018.09.29", "title": "Вечното дерби налага промени в движението в София"}
{"url": "https://www.dnes.bg/knigi/2018/09/29/spomen-za-pyrviia-ni-fantast-svetoslav-minkov.389109", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТази събота в семейното предаване на телевизия  \"Фамилно\" гостува Светослав Танев, внук на първия български писател фантаст Светослав Минков. Той е основател на първото научно-фантастично издателство в света – Аргус. \r\nНеговият сборник с разкази \"Синята хризантема\" от 1922 г. е първата фантастична книга в България.\r\n\"За съжаление, аз не го познавам, тъй като съм се появил на бял свят 2 години след като е починал, но съм израснал с много разкази за него\", споделя гостът пред водещата Деляна Маринова. \r\n\"В моето съзнание Минков има особено присъствие и през годините ми е \"задавал\" различни теми, на които съм се опитвал да отговоря и съм си мислил как той би отговорил. Светослав Минков има определено отношение към модерността, нещо което за онова време не е било особено полулярно\", коментира  Светослав Танев. \r\n                    \n                    \n                Според него, дядо му е друг тип модерен творец и писател, който се различава от поколението на Вазов и Елин Пелин. Светослав Минков търсел интересни истории във вестниците за неща, които се случвали тогава, и по тях създава част от своите разкази. В много от тях той наистина предсказва бъдещето. \n\r\n\"Фамилно\" започва в 10:30 ч. по телевизия Bulgaria ON AIR.", "date": "2018.09.29", "title": "Спомен за първия ни фантаст Светослав Минков"}
{"url": "https://www.dnes.bg/stranata/2018/09/29/lekarite-se-boriat-za-deteto-premazano-ot-futbolna-vrata.389142", "text": "Лекарите продължават да се борят за живота на 13-годишно момче от Пазарджик, което пострада сериозно, след като върху него падна футболна врата. Неговото състояние продължава да бъде тежко.\r\nМедиците се опитват да го изведат от медикаментозната кома, в която се намира, съобщава Нова. Казват, че има леко подобрение в състоянието му.\n\r\nИнцидентът стана на футболно игрище в понеделник, малко след 18.00 ч. \n\r\n13-годишното момче играело с други деца, когато решило да се покатери върху футболната врата. В момента, в който се провесило на гредата, металното съоръжението се наклонило, паднало и затиснало детето. То изпаднало в кома и веднага е откарано в болница.\n                    \n                    \n                \r\nЗа опасното игрище са подавани сигнали, на детската площадка до него постоянно се събирали много деца и чупели уредите. Липсва и част от настилката.\n\r\nОбщинските власти казват, че са направили проверка две седмици преди инцидента. Тогава всичко било наред. Оказало се, че вратата е била срязана от основите си. \n\r\nПрокуратурата е образувала досъдебно производство по случая - засега срещу неизвестен извършител.", "date": "2018.09.29", "title": "Лекарите се борят за детето, премазано от футболна врата"}
{"url": "https://www.dnes.bg/zvezdi/2018/09/29/geri-malkodanska-stana-maika-rodi-momche.389143", "text": "Синоптичката Гери Малкоданска стана майка. Тя дари с момче своя спътник в живота - Алекс Ковачев. За радостната новина сподели самата Гери с емоционален пост в социалните мрежи, от който става, че появата на малкия юнак е дошла по-рано.\n\r\n\"Време е да кажем официално ДОБРЕ ДОШЪЛ на един малък, но много силен мъж! Здравей, Лео! Ти си ... ти си приказка! Приказка, която започна много по-рано, отколкото трябваше. Приказка, която на моменти беше страшна и жестока. Приказка, която още ми е трудно да разказвам. Приказка от истинския живот. Изпълнена с много падания, но и с много любов и надежда. Лео е моят малък герой, роден доста преди термина. Днес той все още трябваше да бъде в корема ми. Но всичко това оставяме в миналото. Защото вече сме заедно. Защото сме силни. Защото той е прекрасен. Защото, ако Лео беше Чарли, той щеше да има много АНГЕЛИ и е време да им благодарим. Защото го заслужават!\", написа Малкоданска.\n                    \n                    \n                \r\nТя благодари на всички лекари, които са й помогнали по време на тежката бременност, както и на мъжа, който е до нея.\n\r\n\"Благодаря, Александър Ковачев. Че си до мен! Че детето ми носи твоето име. Ние сме екип и знам, че ще се справим с каквото ни е писано. Цената на щастието понякога е висока. И колкото по-висока е, толкова щастието е по-голямо. Здравей, Лео. Обичам те, мой малък силен лъв, завършва синоптичката. ", "date": "2018.09.29", "title": "Гери Малкоданска стана майка, роди момче"}
{"url": "https://www.dnes.bg/notifikacii/2018/09/29/teroristi-ukrili-100-kg-material-za-kola-bomba.389144", "text": "Седемте души, задържани вечерта на 27 септември по подозрение в подготовка на \"голям терористичен акт\" в Холандия, са разполагали с голямо количество материал, който \"вероятно са щели да използват в кола бомба\", съобщи холандската прокуратура, цитирана от Франс прес.\n\r\nДържавното обвинение обяви снощи, че е била предотвратена голяма терористична атака, като са били арестувани лица, заподозрени, че са били в напреднал етап на подготовка на атентат, насочен срещу \"голямо събитие\", за да бъдат дадени \"много жертви\".\n\r\nПри претърсването на домовете на заподозрените полицията е открила \"значителни количества суровини за направата на колани с експлозиви\", обяви представител на прокуратурата в днешно изявление.\n                \n                \r\nВластите са иззели също \"100 кг торове, които вероятно са щели да бъдат използвани в кола бомба\".\n\r\nЗаподозрените са в предварителния арест. Днес те се явиха за пръв път пред съдия в Ротердам, а следващото им явяване ще бъде идната сряда.\n\r\nЗадържаните са родом от Арнхем, Ротердам и села близо до двата града. Двама от тях вече са били съдени за опит да се присъединят към екстремисти в Ирак и Сирия.\n\r\n\"В страната ни беше предотвратена трагедия\", каза холандският премиер Марк Рюте на седмичната си пресконференция, като подчерта, че властите остават \"бдителни\".\n\r\nВ Холандия нивото на терористична заплаха е четвърто от пет възможни, а рисковете от нападение остават \"значителни\", според националната антитерористична агенция NCTV.", "date": "2018.09.29", "title": "Терористи укрили 100 кг материал за кола бомба"}
{"url": "https://www.dnes.bg/snimka-na-denia/2018/09/29/vremeto-prez-oktomvri-ot-minus-1-do-28-gradusa.389145", "text": "Най-високите температури през октомври ще бъдат между 23 и 28 градуса, а най-ниските - между минус 1 и 4 градуса, сочи прогнозата на Националния институт по метеорология и хидрология, цитирана от БТА.\n\r\nПо думите й през октомври се очаква средната месечна температура у нас да бъде около нормата, която в равнините е между 11 и 15 градуса, по високите полета - между 8 и 11 градуса, а в планинските райони - от 4 до 8 градуса.\n\r\nМесечната сума на валежите ще бъде около нормата, която за по-голямата част от страната е между 40 и 60 литра на квадратен метър, в югоизточните райони - между 60 и 90 литра на квадратен метър, а в планините - от 80 до 100 литра на квадратен метър.\n\r\nВ началото на октомври ще преобладава облачно време и на места, повече в югоизточната половина от страната, ще има валежи от дъжд. Има условия в отделни райони да бъдат значителни. Ще бъде сравнително хладно, като по-ниски от обичайните ще бъдат дневните температури. По-малка е вероятността за валежи в средата и в края на десетдневието, тогава ще има и повече разкъсвания и намаления на облачността. Отново вероятност за валежи и понижение на дневните температури ще има към 7 октомври.\n                \n                \r\nПрез второто десетдневие температурите ще бъдат близки и малко по-високи от нормалните, като все пак бавно ще се понижават. Облачността ще е разкъсана, с повече слънце в часовете около и след обяд. Условия за превалявания ще има към 12 октомври, към 15 октомври и в края на периода.\n\r\nИ през третото десетдневие на октомври времето ще бъде променливо. Ще се редуват спокойни и сравнително топли дни и дни, в които ще преминават атмосферни смущения, при които ще има условия за валежи. Най-голяма е вероятността за това около 24 октомври и към края на месеца. Като цяло за периода средноденонощните температури ще останат близки и малко по-високи от обичайните.", "date": "2018.09.29", "title": "Времето през октомври — от минус 1 до 28 градуса"}
{"url": "https://www.dnes.bg/obrazovanie/2018/09/29/signal-biskviti-s-iztekyl-srok-na-godnost-v-uchilishta.389146", "text": "Родители сигнализираха директора на столичното 39-о училище, че на децата им в четвъртък са били раздадени бисквити, които били с два етикета. Всъщност, за проблема разказали в семействата си четвъртокласници, които забелязали разминаването в етикетите\r\nНа единият те били в срок, но на другия под него пишело, че той е изтекъл в началото на септември.\n\r\nВеднага последвала проверка от Агенцията по безопасност на храните, която е потвърдила наличието на два етикета.\n\r\nОбщо поръчаните бисквити били 400 пакета, а фирмата, която отговаря за стола в 39-то училище, обслужва още две училища в София. Оттам са сигнализирали за същия проблем.\n\r\nСпоред БАБХ виновните за случилото са фирмата дистрибутор и компанията, която стопанисва стола в 39-о училище. \n                    \n                    \n                \r\n\"Става въпрос за техническа грешка, не е имало време да се сложат новите етикети. Категоричен съм, че няма изтекъл срок на годност. От БАБХ провериха складовете на фирмата, като установиха, че няма изтекъл срок на годност не само на бисквитите, но и на останалите храни\", заяви пред Нова тв шефът на фирмата, която снабдява училищата с храни.\n\r\nТой увери пред камерите, че няма никаква опасност за учениците, които са консумирали бисквитите.\n\r\nДиректорката на училището заяви, че подобен случай имат за първи път и веднага са предприели нужните стъпки за изясняване на ситуацията.", "date": "2018.09.29", "title": "Сигнал: Бисквити с изтекъл срок на годност в училища!"}
{"url": "https://www.dnes.bg/obshtestvo/2018/09/29/borisov-za-sluchaia-vyrbanov-ima-cherni-ovci-no-ima-i-principi.389147", "text": "Премиерът Бойко Борисов коментира обрата в случая \"Върбанов\" пред журналисти в Ню Йорк. \r\nКакто Dnes.bg писа, Борисов призова за да се вземат спешни мерки срещу биячите на журналиста.\n\n\nПо-късно стана ясно, че бой не е имало, а прокуратурата дори обмисля да повдигне обвинение за лъжесвидетелстване срещу репортера на \"Господари на ефира\". \r\n\"Аз не съм реагирал спонтанно, защото разликата от 7 часа ми отне време, докато ми докладват за какво става въпрос. И казах тогава на вашия колега, че и принципът тук е абсолютно правилен – МВР е действало правилно, прокуратурата е действала правилно, повдигнати са обвинения. Това, че във всяко стадо си има и черна овца може да се случи и се е случило, не трябва да променя принципите. Ние трябва да сме непримирими към посегателство към журналист, който и да е той, където и да е той. Това ние сме направили, това аз съм изразил\", категоричен бе министър-председателят.", "date": "2018.09.29", "title": "Борисов за случая \"Върбанов\": Има черни овци, но има и принципи"}
{"url": "https://www.dnes.bg/kino/2018/09/29/koshmarno-blizo-borgman.388950", "text": "Можем ли да се доверим на непознат, изследва холандският режисьор Алекс ван Вармердам във филма си \"Боргман\".\r\nБогато семейство приема в дома си непознатия Камиел Боргман, който успява да плени дамите и децата във фамилията на своя страна. Постепенно спокойният ритъм в къщата се заменя от страховити събития, а ужасът бавно се плъзва у всеки от персонажите.\r\nВармердам точно улавя тъмната страна на човешката природа като прави реверанс и към известната картина на Хенри Фюсли \"Кошмарът\" (1781) с емблематичен кадър от филма - цитат на произведението.\r\n\"Боргман\" постепенно се превръща в страховита приказка, която се гледа с притаен дъх. Ролите са поверени на Ян Бижвое, Хадевич Минис и др.\r\nГледайте \"Боргман\" на 29 септември от 23.00 часа по телевизия .", "date": "2018.09.29", "title": "Кошмарно близо: \"Боргман\" "}
{"url": "https://www.dnes.bg/eu/2018/09/29/referendumyt-v-makedoniia-shte-byde-li-uspeshen.389133", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Огромната част - над 85% от тези, които ще гласуват на референдума, ще подкрепят договора с Гърция и евроатлантическата интеграция на Република Македония,\" прогнозира за предаването \"Брюксел 1\" журналистът Любчо Нешков.\r\n\"Единственият въпрос е дали ще се постигне цифрата от 903 000 гласоподаватели или 50% плюс 1,\" смята анализаторът и уточнява, че броят гласоподаватели от последното преброяване отпреди 20 години от 1 800 000 избиратели е нереална към настоящия момент.\r\n\"Защото последните данни на Световната банка сочат, че в Македония живеят не повече милион и половина жители. Т.е. говори се за между 350 и 400 хиляди мъртви души,\" твърди Нешков.\r\nКакъв е залогът за референдума  - целият разговор с Любчо Нешuов и Мирослав Ризински - днес от 17:30 ч. в предаването \"Брюксел 1\" по", "date": "2018.09.29", "title": "Референдумът в Македония: Ще бъде ли успешен?"}
{"url": "https://www.dnes.bg/world/2018/09/29/djordje-mihalevich-chast-ot-mafiiata-ili-s-greshnite-hora.389148", "text": "Съпругът на Мис България 1998 Наталия Гуркова - Джордже Михалевич, бе разстрелян на светофар в Йоханесбург, Южна Африка. Убитият е известен и като Джордж Холивуд заради чара и страстта му към лъскавия живот е черногорски бизнесмен, за чийто бизнес през годините има много съмнения за връзки с подземния свят.\r\nНа светло е търговията с диаманти и имоти, а в тъмната част е връзката му с мафиота Радован Крейчир. Първа за убийството му съобщи водещата разследваща журналистка в Южна Африка – Манди Уинър.\n\n\n\n\r\nУинър разследва подземния бизнес в Южна Африка вече 10 години и прави репортажи по наказателни дела, предимно с участието на източноевропейци. Те сред журналистите, които са се срещали с Джордже Михалевич.\n                    \n                    \n                \r\n\"Срещнах се с него около 2012-2013 г. По това време имаше бизнес в Сандтън в Йоханесбург, което е главният бизнес район в града. Купуваше златни бижута или диаманти и ги препродаваше. Поисках да се срещнем, защото по това времето работеше с известен чешки беглец, който беше дошъл в Южна Африка – Радован Крейчир, въвлечен в поредица криминални случаи. По същото време един от близките му приятели, Крис Куремитис, известен като Мистър Биг, бе убит при покушение на сватба, по много подобен начин – мъже на мотор наближили, той бил в луксозен автомобил, убили го и му откраднали часовника\", връща спомените журналистката в интервю за bTV.\n\r\nТе се среща с Михалевич и остава с впечатлението, че е \"много приветлив, дружелюбен, чаровен мъж\". Говорили за обвиненията срещу убития му приятел, както и за отношенията му с Радован Крейчир. Джордже настоявал, че не е замесен в каквито и да било криминални дейности. \n\r\n\"Има много различни истории за това с какво се е занимавал. Някои са твърдения – например един от съдебните следователи в Южна Африка, разследвал подземния свят, казва, че Михалевич е изкупувал крадени вещи, купувал Ролекси и скъпи часовници, откраднати при отвличания или кражби на автомобили, или при влизания с взлом в домове. Това е едно от обвиненията, че се е занимавал с престъпни деяния. Имаше обвинения също така за пране на пари, в един момент беше арестуван за укриване на данъци в размер на 30 млн. южноафрикански ранда или около 3 млн. долара. Това е още едно обвинение, но важното е, че всъщност никога не е бил осъждан за каквото и да било. Имаше много обвинения, но бяха оттегляни и никога не е осъждан за нищо\", казва още Уийнър. \n\r\nТя разказва, че Крейчир превзема бизнеса на Михалевич, а с името на боса се свързват корупция и много убийства в подземния свят между 2012 и 2014 г.\n\r\n\"През 2012 г. бащата на Джордже, Петър, бе отвлечен и измъчван с чук, много тежко е бил пребиван и почина. Тогава се предположи, че може би Крейчир стои зад случилото се, заради пропадналите взаимоотношения между него и Михалевич покрай бизнеса. Михалевич излезе пред медиите и каза, че не е истина. Според мен, обаче след отвличането на баща си, Михалевич реши да напусне страната и да се върне в България със съпругата и децата си и да живее там. Но той се е връщал много пъти през последните години\", допълва журналистката.\n\r\nТя обаче смята, че е малко вероятно зад убийството на Джордже да стои Крейчир, който е в затвор при много строг режим.\n\r\n\"До момента съм говорила с много от разследващите полицаи и има няколко теории за мотив. Мисля, че разглеждат много следи, но нямат ясно определен мотив за убийството на Джордже Михалевич. Една от теориите е, че е свързано със случващото се около сръбската мафия в Южна Африка през последните три-четири месеца – имаше две убийства на видни сърби, които Михалевич е познавал, убити в Йоханесбург при подобни обстоятелства – в автомобили, в движение, спрели на светофари, стрелци на мотори. Имаше два подобни инцидента, този е третият такъв. Освен това, един южноафрикански шпионин, замесен в подземния свят, на име Джордже Дарманович, убит в Нови Белград преди няколко месеца. Една от теориите е, че това може да е отмъщение за случилото се. Една от другите теории е свързана с някаква провалена сделка с наркотици. Друга е, че са убили грешния човек, търсили друг, който е карал същата кола. Знам, че полицията има информация от свидетели и източници за това кои смята, че са били убииците, но не са обявили нищо все още за мотива, защо Джордже е бил убит\".  \n\r\n\"Има само още нещо, което бих искала да кажа. Едно от интересните неща, които се появиха през последните два дни за Джордже Михалевич, е това колко много хора говорят за него извън престъпните среди. Винаги има и тази страна на хората, която невинаги бива споделена, защото винаги очакваме най-лошото. Това е важно нещо, често за един човек има две гледни точки, които невинаги се виждат. Той е пример за това, бил е семеен човек, много добър, който може да се е бил замесил с грешните хора\".", "date": "2018.09.29", "title": "Джордже Михалевич — част от мафията или с грешните хора?"}
{"url": "https://www.dnes.bg/obrazovanie/2018/09/29/vuzf-otkriva-akademichnata-godina-s-obnovena-baza-i-inovativni-specialnosti.389149", "text": "Висшето училище по застраховане и финанси (ВУЗФ) ще даде старт на новата академична 2018/2019 учебна година с редица новости и изцяло обновена технологична и материална база. \n\r\nНа 1 октомври студентите ще влязат в компютърни зали, оборудвани с изцяло нови компютри и лаптопи, сървъри и мултимедийни проектори. Университетът разполага и с нова модерна технология за провеждане на телевръзки в реално време, с която студентите могат да са част от важни международни конференции, лекции и различни полезни уебинари по най-актуалните теми във всяка сфера от бизнеса.\n\r\nЗаедно с напълно обновената технологична база, университетските зали и коридори вече са и с изцяло нова модерна визия, а портфолиото от специалности във ВУЗФ се обогати с програми, които нямат аналог в България. Тази година за пръв път студенти ще могат да следват у нас в специалности като „Бизнес и дигитална трансформация: Блокчейн иновации“, „Системи и умения за продажби, коучинг и мотивация на търговци“ и „Кръгова икономика и устойчив мениджмънт – иновации, предприемачество и чисти технологии\". Редом с тях, ВУЗФ продължава да обучава студенти в програмите, които през годините го утвърдиха като един от най-добрите икономически и бизнес универистети у нас - „Финанси“, „Застраховане, осигуряване и финанси“, „Бизнес психология и човешки ресурси“, „Международен бизнес и финанси“ и други.\n                    \n                    \n                \r\nВсяка година десетки студенти се дипломират от унивеситета изградени професионалисти с трудов опит. Статистиките на ВУЗФ за 2017 година показват, че над 90% от дипломантите работят по специалността си в някои от най-големите български и международни компании, като 30% от тях заемат високи мениджърски или други ръководни позиции.\n\r\nЦеремонията по откриването на учебната 2018/2019 година ще се проведе на 1 октомври, от 11 часа, в 501 зала на ВУЗФ. ", "date": "2018.09.29", "title": "ВУЗФ открива академичната година с обновена база и иновативни специалности"}
{"url": "https://www.dnes.bg/akoshtete-vqrvaite/2018/09/29/samo-za-jeni-horoskopyt-vi-za-oktomvri.389077", "text": "Октомври се задава и носи със себе си редица промени. Някои представителки на зодиака ще преоткрият себе си, а други ще намерят така желаната стабилност. Ретроградната Венера ще изпитва емоциите ни не само в любовта, но и в други аспекти на живота. Какво ви очаква според зодията, вижте в женския хороскоп на Az-jenata.bg\r\n\r\nПред представителите на зодията може да има известни затруднения, чиито решения ще изискват максимални усилия през октомври. Бъдете търпеливи, Овни, подхождайте към проблемите без много емоции. Обстоятелствата около вас ще се променят бързо. През втората половина на месеца ще може да разрешите въпроси свързани с финанси. Любовта ще бъде удовлетворяваща. По отношение на семейни и правни въпроси бъдете по-внимателни. В края на месеца може да планирате пътуване, покупки.\r\n                    \n                    \n                \r\nПрез първите дни от месеца няма да липсват тревоги, може да сте и по-натоварени. За щастие, ще успеете да се адаптирате бързо към обстановката. Най-важното – вършете стриктно служебните си задължения. Някои от нежните представителки на зодия Телец ще трябва да направят избор, който касае по-нататъшния им начин на живот. Ако търсите независимост, може да се чувствате ограничени.\r\nСъществуващите трудности могат да предизвикат чувство за протест и може да не ви е много интересно какво ще мислят другите за вашето поведение. През октомври 2018 г. Телецът е склонен да наруши правилата, създавайки проблеми за себе си.\r\n", "date": "2018.09.29", "title": "Само за жени! Хороскопът ви за октомври "}
{"url": "https://www.dnes.bg/balkani/2018/09/29/uraganyt-zorba-spria-feriboti-za-mikonos-i-santorini.389150", "text": "Средиземноморският ураган \"Зорба\" удари градчетата Пилос и Метони в югозападната част на Гърция, предадоха ДПА и БТА. \r\nСъобщава се за прекъсване на електрозахранването и спиране на някои фериботите между Пирея и част от Цикладските острови като Миконос и Санторини, както и някои острови от Додеканезите - Родос и Кос.\r\nНе се съобщава за пострадали, но заради силния вятър гражданите са призовани да не излизат навън, ако не се налага.\r\nОчаква се, че бурята ще се движи през следващите 48 часа в североизточна посока, постепенно ще отслабне и към края на утрешния ден метеорологичните условия ще се подобрят. ", "date": "2018.09.29", "title": "Ураганът \"Зорба\" спря фериботи за Миконос и Санторини "}
{"url": "https://www.dnes.bg/notifikacii/2018/09/29/200-mln-jeni-s-osakateni-genitalii-edin-varvarski-obichai.389152", "text": "В света има около 200 милиона жени с осакатени гениталии. Даже в една Германия живеят 65 хиляди обрязани жени. Ето изповедта на една от жертвите на този варварски обичай, пише \"\".\n\r\n\"Бях на 11 или 12 години. Няколко души ме държаха здраво, положиха ме на една маса и ме обрязаха. Картината все още е пред очите ми, болката беше неописуема! След процедурата ме зашиха и завързаха краката ми за един месец, така че раната да заздравее по-добре\", това разказва 36-годишната днес Ифра* от Сомалия за своите травматични преживявания в миналото.\n\r\nВ правозащитната организация \"Terre des Femmes\" смятат, че броят на обрязаните жени, живеещи в Германия, се е увеличил с 12 процента спрямо предходната година и междувременно е достигнал 65 хиляди души. Много от тези жени са избягали от държави, където варварският ритуал все още се изпълнява. По данни на УНИЦЕФ, Сомалия, родината на Ифра, е едно от местата по света, където най-често се практикува женско генитално осакатяване. Предполага се, че 98 процента от сомалийките на възраст между 15 и 49 години са генитално осакатени. \n                \n                \r\n\"Обрязването се извършва от местни акушерки или възрастни жени, които в повечето случаи нямат представа какво правят. Взимат или нож, или бръснач и започват да режат\", разказва Ифра. Формите на \"женско обрязване\" са различни. Те варират от частично отстраняване на клитора до почти цялостно зашиване на вагиналния отвор. \n\r\nВ Световната здравна организация (СЗО) смятат, че 200 милиона жени по света живеят с последиците от гениталното осакатяване. Хронични менструални болки и инфекции, затруднения при раждането, загуба на либидо - както физическите, така и психическите вреди за жените са доживот. А някои не успяват да оцелеят след процедурата: сестрата на Ифра умира на 9-годишна възраст от масивна загуба на кръв.\n\r\nВ някои региони бруталният обичай се разглежда като ритуал за посвещение и е важна предпоставка за сключване на брак. \"Там, откъдето идвам, съществува вярването, че ако една жена не е обрязана и зашита, всеки мъж е можел да се възползва от нея\", споделя Ифра.\n\r\n\n\r\nСлед две години и половина в Германия Ифра се престрашава да потърси съвет от специализираната клиника в Берлин \"Desert Flower Center\". Центърът предлага консултации и цялостно лечение на пострадали жени, а при необходимост се извършват и хирургични процедури. Инициативата се финансира от дарения.\n\r\nОт откриването си през 2013 г. през кабинета на доктор Корнелия Щрунц са преминали около 300 жени. За съжаление обаче за германското здравеопазване такъв тип клиники са изключение. Предвид нарастващия брой жертви на женско генитално осакатяване, услугите и компетенциите в тази област в Германия са ограничени и очевидно недостатъчни.\n\r\n\"Когато следвах медицина, темата за женското обрязване изобщо отсъстваше. Но знам, че има раздвижване и много се надявам нещата да се променят. Но все още срещам колеги, които или знаят много малко, или почти нищо за този проблем\", разказва д-р Щрунц.\n\r\nНа запитване от Дойче веле германското Министерство по въпросите на семейството, възрастните хора, жените и младежта отговори, че то ще продължи да работи в тясно сътрудничество със службите за закрила на децата, но не е ясно дали ще бъдат отпуснати финансови средства за подпомагане на дейността на подобни групи за взаимопомощ.\n\r\n\n\r\nДори и германското правителство да активизира дейността си в подкрепа на жените, засегнати от тази брутална практика, властите са безсилни срещу друга една практика: изпращането на момичетата в родните страни на техните родители за обрязване. Така и се нарича този вид туризъм - \"почивка за обрязване\". Според правозащитната организация \"Terre des Femmes\", повече от 15 хиляди момичета, живеещи в Германия, са застрашени от генитално осакатяване при връщания по родните им места. \n\r\nОпасенията на Ифра, че същото ще се случи и с дъщерите ѝ, междувременно са станали тъжна реалност: \"Трите ми най-големи дъщери останаха в Сомалия и вече са обрязани. Но няма да го допусна за най-малката ми дъщеря\", казва Ифра. Детето живее при нея в Германия. \n\r\n\"Ако някога ни накарат да се върнем в Сомалия, съм на 100 процента сигурна, че бабите и дядовците ѝ ще я подложат на същото мъчение. Това беше съдбата ми, моята и на много други жени като мен! Но се надявам, че този ритуал все някой ден ще бъде премахнат\", добавя жената. \n\r\n\r\n \r\n", "date": "2018.09.29", "title": "200 млн. жени с осакатени гениталии — eдин варварски обичай"}
{"url": "https://www.dnes.bg/notifikacii/2018/09/29/jertvite-na-trusovete-i-cunamito-rastat-veche-sa-384.389154", "text": "\r\nРасте броят на жертвите в двете земетресения и предизвиканите от тях вълни цунами, ударили вчера индонезийския остров Сулавеси. По нови официални данни жертвите са 384, съобщиха осведомителните агенции, позовавайки се на говорител на индонезийската агенция за реагиране при природни бедствия. Досегашните данни бяха за 48 загинали.\r\nНай-малко 29 души се водят безследно изчезнали, 540 са тежко ранени след труса с магнитуд 7,5 и цунамито, връхлетяло Палу, административния център на провинция Сулавеси.\r\nОчаква се броят на загиналите да се окаже по-голям, защото съобщените данни са само за град Палу, а съседният окръг Донгала също е пострадал от приливните вълни.\r\n(БТА)", "date": "2018.09.29", "title": "Жертвите на трусовете и цунамито растат, вече са 384"}
{"url": "https://www.dnes.bg/health/2018/09/29/8-te-polzi-za-zdraveto-ot-ribenoto-maslo.389078", "text": "Един от най-важните хранителни елементи, от които тялото ни се нуждае е рибеното масло. Него можем да си го набавим чрез консумацията на риба, морски дарове или приемайки го под формата на хранителни добавки. Рибеното масло е изключително богато на омега-3 мастни киселини.\r\nРибите, които съдържат в големи количества тези мастни киселини са  скумрия, херинга, риба тон, сьомга. Как приемът на рибеното масло помага на тялото ни?\r\n\r\nОмега-3 мастните киселини в рибеното масло са полезни за здравето на сърцето. Те са полезни при потискане на неравномерен сърдечен пулс и могат да понижат нивата на триглицеридите, като по този начин се намалява и рискът от инфаркти и сърдечни удари.\r\n                    \n                    \n                \r\nРибеното масло е от съществено значение за оптималната мозъчна функция, тъй като омега-3 мастните киселини са основните градивни елементи за мембраните и клетъчните структури. Нервните клетки в човешкото тяло се нуждаят от тези елементи. Според изследвания рибеното масло може да подобри паметта.\r\n", "date": "2018.09.29", "title": "8-те ползи за здравето от рибеното масло "}
{"url": "https://www.dnes.bg/politika/2018/09/29/ninova-v-ataka-dps-upravliava-gerb-a-patriotite-sa-shtastlivi.389155", "text": "Според лидера на БСП Корнелия Нинова политическата ситуация в страната се е променила, а ДПС е убило с един куршум два заека - и ГЕРБ, и ОП. Тя направи анализ на ситуацията в страната по време на заседанието на НС на партията и според нея страната вече се управлява от ДПС. Според нея Патриотите са легнали на килимчето на Движението и вече са изтрити от политическата карта.\n\n\"Последните два месеца са белязани от нестабилност на управляващата коалиция - с битки за власт вътре в ОП, между ОП и ГЕРБ и между лобитата в ГЕРБ. Те вече стават видими с обвиненията в лобизъм между Сидеров и Симеонов и репликите между Цветанов и Бъчварова, и противопоставянето Борисов - Цветанов за оставките на министри. ГЕРБ предизвикаха и война между институциите, нападайки постоянно президента Радев\", каза Нинова на заседанието. \n                    \n                    \n                \r\nТя отбеляза, че се увеличават националните и местни протести - от майките на деца с увреждания, до пътища. Председателят на БСП изтъкна, че хората са несигурни. \n\r\n\"Парламентарното мнозинство се клати. Два дни поред управляващите не можаха да съберат необходимото мнозинство от 121 човека, за да започне работа Народното събрание. Ние няма да крепим кворума им, за да съществува правителството на Бойко Борисов и да продължава да води държавата към дъното. Но от петък, имаме абсолютно нова политическа ситуация. ДПС убиха с един куршум два заека - и ГЕРБ, и ОП. Показаха на ГЕРБ кой кара влака и занулиха патриотите. Брилянтен ход. Ние не се регистрирахме за кворум. Първият път ДПС също. Изправени пред заплахата парламентът да бъде блокиран, правителството да падне и да загубят топлите си местенца и пари, ГЕРБ се предадоха на ДПС и изпълниха условието им - да оттеглят закона за местното управление. Вчера условието беше този закон. А следващите условия? С този ход ДПС изтриха патриотите от политическата карта\", коментира новата ситуация Корнелия Нинова.\n\r\nТя припомни твърдението на ОП преди няколко месеца: \"Ако има някаква заплаха за България, това е връщането на ДПС на власт. ДПС не може да се примири с факта, че ги отстранихме от властта и то завинаги\". \n\r\nНинова каза, че  в петък се е видяло, че не само не са ги отстранили, а в името на това - патриотите да останат във властта, са легнали на килимчесто пред ДПС. \n\r\n\"Нека се знае - ДПС управлява ГЕРБ, а патриотите са щастливи от това, защото великодушно им се подхвърлят трохи от държавната трапеза. У управялващите няма принципи, няма идеологии, няма програма. Ето затова сме призвани да бъдем алтернатива на статуквото. Ако искахме власт на всяка цена, сега и ние можехме да се сговаряме за постове и пари. Не искаме това. Искаме смяна на модела и затова сме различни\", заяви лидерът на БСП.", "date": "2018.09.29", "title": "Нинова в атака: ДПС управлява ГЕРБ, а Патриотите са щастливи"}
{"url": "https://www.dnes.bg/football/2018/09/29/ronaldo-obvinen-v-iznasilvane-toi-lyja-e.389156", "text": "Голямата звезда на Ювентус Кристиано Роналдо изригна срещу американката Кетрин Майорги, която го обвини в изнасилване. Според него въпросната девойка иска да забогатее на негов гръб и той смята да си търси правата за уронване на имиджа.\r\n\"Това е лъжа! Тя иска да стане известна и богата на мой гръб и моя сметка. Такива ситуации обаче са част от моята кариера\", обяви той, цитиран от медиите в Италия.\r\nСамото момиче твърди, че е изнасилено от португалеца през 2009 година, а той й е платил 375 хиляди щатски долара, за да не го разкрие.\r\nОчаква се адвокатите на португалеца да се заемат веднага със случая.\r\nОще новини от света на футбола \r\n ", "date": "2018.09.29", "title": "Роналдо обвинен в изнасилване, той: Лъжа е!"}
{"url": "https://www.dnes.bg/notifikacii/2018/09/29/rekord-spipaha-712-kg-heroin-na-kapitan-andreevo.389157", "text": "Предстои Окръжната прокуратура в Хасково да поиска за шофьорите постоянна мярка за неотклонение \"задържане под стража\"\r\nГраничари заловиха най-голямата пратка хероин, задържана някога в България досега. Дрогата, спипана на ГКПП \"Капитан Андреево\" е 712 килограма и е на стойност над 46 милиона лева, съобщава БНР. \r\nХероинът е открит в два ТИР-а, превозващи строителни материали от Иран за Австрия. Наркотикът е бил скрит и в двата ТИР-а по идентичен начин - между строителните палети, в скрепени плоскости.\r\nДвамата шофьори, иранци, са задържани за 72 часа.\r\nПредстои Окръжната прокуратура в Хасково да поиска постоянна мярка за неотклонение \"задържане под стража\". За пренасяне на наркотици в особено големи размери, какъвто е случаят, законът предвижда затвор от 15 до 20 години.", "date": "2018.09.29", "title": "Рекорд: Спипаха 712 кг хероин на \"Капитан Андреево\""}
