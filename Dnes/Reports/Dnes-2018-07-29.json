{"url": "https://www.dnes.bg/stranata/2018/07/29/gotviat-promiana-karavanite-s-vinetki-ot-dogodina.383577", "text": "Винетки и за караваните от догодина предвиждат промените в Закона за пътищата, които депутатите гласуваха на първо четене преди да излязат във ваканция.\n\r\nОт догодина тези, които обичат да пътуват с каравани, задължително ще трябва да си правят сметката, защото, ако автомобилът, с който пътуват заедно с теглената каравана тежи повече от 3,5 тона, ще им се наложи да си закупят втора винетка.\n\r\nИзискването за отделна винетка за караваните отсега предизвиква недоволството на къмпингарите, предаде bTV.\r\nОт Пътната агенция коментираха, че всяка от винетките ще може да е с различен период на валидност и ще важи за съответния регистрационен номер, тъй като ремаркето или в случая караваната е със свой номер.Така за караваната ще може да се вземат две седмични винетки например – за докарването до морето и за прибирането й.\r\n                    \r\n                    \r\nОт Съюза на българските автомобилисти коментираха, че и в Европа правилата са такива.\n\r\nЗа тонажа на превозното средство и тегления товар ще проверяват от Пътна полиция. Точното тегло на автомобилите и ремаркетата ще се замерва на специални кантари.\r\nОт Агенция \"Пътна инфраструктура\" имат намерение да поставят кантари на 50 места в страната, за да могат точно да прецизират дали автомобилът заедно с караваната или тегленият от автомобила товар надвишават 3,5 тона.\r\n ", "date": "2018.07.29", "title": "Готвят промяна: Караваните с винетки от догодина"}
{"url": "https://www.dnes.bg/notifikacii/2018/07/29/v-rusiia-ne-iskat-po-kysno-pensionirane-putin-e-kradec.383575", "text": "Хиляди хора протестираха днес в центъра на Москва срещу предложение за увеличаване на пенсионната възраст и скандираха лозунги против руския президент Владимир Путин, чиито рейтинг пострада заради законопроекта, предаде Ройтерс.\r\nУчастниците в демонстрацията, организирана от опозиционната Либертарианска партия, скандираха \"Путин е крадец\" и \"царят вън\".\r\nОрганизацията \"Бял брояч\" заяви, че в протеста са се включили над 6000 човека. Според полицията те са били около 2500.\r\nПредложението за повишаване на пенсионната възраст предизвиква протести в Русия, откакто беше обявено на 14 юни. Неотдавнашно проучване показа, че около 90 процента от населението са против законопроекта, а петиция срещу него вече е събрала 3 милиона подписа в интернет.\rТрима души са били арестувани при днешната демонстрация, заяви сътрудник на руския опозиционен лидер Алексей Навални, цитиран от Асошиейтед прес.\r\nОлег Степанов съобщи в Туитър, че той и двама организатори на протеста са били задържани от властите.\r\nЗаместник-председателят на Либертарианската партия Кирил Самодуров каза пред агенция Интерфакс, че другите задържани са председателят на партията Сергей Бойко и протестният лидер Михаил Чичков. (БТА)\r\n ", "date": "2018.07.29", "title": "В Русия не искат по-късно пенсиониране: Путин е крадец!"}
{"url": "https://www.dnes.bg/kino/2018/07/29/episode-ix-kari-fishyr-shte-izpylni-poslednata-si-rolia.383564", "text": "Смъртта на актрисата от \"Междузвездни войни\" Кари Фишър в края на 2016 г. натъжи всички фенове на поредицата и постави въпроси за това как ще се снимат продълженията, но Фишър все пак се появи в Episode VII, Последният джедай и очевидно ще се появи и в предстоящия Episode IX, пише Digital Trends.\r\nКастингът за следващата серия от Междузвездни войни бе обявен и в него е в включена Кари Фишър. Той излезе заедно със съобщение от Джефри Ейбрамс, който е режисьор на последната серия:\r\n\"Обичахме Кари Фишър ужасно много. Да намерим задоволителен край на сагата Скайуокър без нея не бе възможно. Никога не сме смятали да правим нов кастинг за ролята ѝ. С подкрепата на нейната дъщеря, Били, намерихме начин да почетем ролята на Кари като Лея в Episode IX, използвайки неизлъчвани кадри, които заснехме в Episode VII.\"\r\r\n                    \r\n                    Братът на Кари, Тод Фишър, също потвърди присъствието ѝ в последния филм. Той съобщи, че заедно с Били Фишър са дали разрешение на студиото да използва предишни кадри, за да я включи и в последния филм.\r\n\"И двамата реагирахме по един и същ начин - няма как да се изкара Кари от филма. Тя е съществена част от филма и присъствието ѝ сега е още по-силно преди, точно като Оби Уан - когато сабята го пронизва, той става по-силен. Мисля, че същото се случи и с Кари. Нейното наследство трябва да продължи.\"\r\nБратът на Фишър допълни, че не е сигурен какво точно планира студиото за Лея Органа, образа на Кари Фишър във филма, но вярва в Ейбрамс и всички останали хора от екипа на \"Междузвездни войни\".", "date": "2018.07.29", "title": "Episode IX – Кари Фишър ще \"изпълни\" последната си роля"}
{"url": "https://www.dnes.bg/notifikacii/2018/07/29/iztochnoevropeicite-shte-sprat-da-biagat-kogato-vdignat-parite-im.383578", "text": "Преди присъединяването на източноевропейските страни към ЕС очакванията бяха големи: смяташе се, че то ще доведе до изравняване на темповете на производство и на възнагражденията и до увеличаване на общото благосъстояние на страните от ЕС, пише австрийският Винер цайтунг (ВЦ).\r\nИзследване на виенския Институт за международни икономически сравнения (ИМИС) показва обаче друго: че в осем страни от Централна и Източна Европа - България, Чехия, Хърватия, Унгария, Полша, Румъния, Словения и Словакия - този процес на изравняване на икономическите и социалните показатели протича по-бавно и не навсякъде еднакво, посочва изданието, цитирано от .\r\nДокато българите и румънците ще продължат да търсят работа в чужбина, страни като Чехия или Унгария още до 2020 година ще бъдат страни, които привличат работна ръка. Наред с икономическия растеж и ниската безработица, значително въздействие върху миграционните процеси оказва също и политиката на доходите, сочи проучването, цитирано от ВЦ. \n\r\n\n\r\nПрез 2017 г. икономическият растеж в осемте страни е бил между 2,8% от БВП в Хърватия и 6,9 на сто в Румъния. Икономистът Марио Холцнер от Виенския институт смята, че зенитът вече е достигнат, макар че до 2020 г. ръстът ще продължи да се движи между 3 и 4 процента от БВП на страните. \n\r\nВследствие на това положението на трудовия пазар в тях се е подобрило, а безработицата силно е намаляла. Главно в Чехия, където според Евростат безработицата през 2016 е била 2,4 на сто, може вече да се говори за постигане на пълна трудова заетост. \"Чехия за щастие е разположена в най-западната част на региона, тя е силно обвързана с германската верига за създаване на добавена стойност в сектора на автомобилостроенето. От изселническа тя постепенно се превръща в преселническа страна\", посочва Холцнер.\n\r\nДействително през 2000 г. населението на Чехия се сви с 20 хиляди души, тъй като броят на напускащите продължава да е по-голям от този на пристигащите в страната. Малко преди икономическата криза през 2007 г. обаче преселниците бяха 5 пъти повече от изселниците. Тогава населението на страната нарасна с 80 хиляди души. Според Евростат, до 2030 г. населението в трудоспособна възраст ще нараства с 12 до 15 хиляди души годишно, четем още в публикацията на ВЦ.\n\r\n\n\r\nПред изданието икономистът Маркус Мартербауер обяснява, че по-неблагоприятните условия на труд и живот в дадена страна поощряват хората в нея да я напуснат. По-високите възнаграждения обаче са фактор, който благоприятства те да останат в страната.\r\nДействително почасовата ставка в Чехия е нараснала от 2000 година насам с 51%, или със 7 евро. Това е значително по-малко, отколкото в Румъния, където тя се е вдигнала два и половина пъти, т.е. на 4,20 евро. В България почасовото възнаграждение се е удвоило, достигайки 4 евро на час. За да се повиши търсенето на услуги и да се ускори процесът на конвергенция обаче е необходимо по-голямо и последователно нарастване на възнагражденията, посочва Мартербауер. \n\r\nИзследването показва не само връзката между безработица и миграция, но и нарастващата роля на либерализирането на трудовите пазари в Източна Европа. В една Австрия, например, 98 на сто от трудово заетите хора работят в браншове с колективни договори, а социалното партньорство осигурява равномерно нарастване на възнагражденията в различните браншове. В източноевропейските страни обаче възнагражденията все по-често се определят на ниво фирми. \n\r\nЕдин пример: ако през 2000 година 98% от трудещите се в Румъния са работели на колективни договори, днес делът им е спаднал до 35 на сто. Вследствие на това възнагражденията са ниски. Различията между отделните браншове нарастват бързо. Така например компютърните специалисти днес са далеч по-добре платени отколкото в туризма, където заплатите остават непроменени, а в селското стопанство те дори са спаднали спрямо 2010 година.\r\nПрогнозата на ИМИС гласи, че до 2030 Румъния ще продължи да губи годишно между 40 000 и 50 000 души работна ръка на възраст между 15 и 65 години - между един и един и половина процента от трудоспособното население на страната, четем още в статията на Винер цайтунг.     \r\n \r\n", "date": "2018.07.29", "title": "Източноевропейците ще спрат да бягат, когато вдигнат парите им"}
{"url": "https://www.dnes.bg/notifikacii/2018/07/29/za-silata-na-duha-rusnak-bez-krainici-se-gmurna-na-30-m-dylbochina.383579", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Да се изправиш срещу собствените си страхове, да пребориш ограниченията и да докажеш на всички около теб, а и на самия себе си, че няма нищо невъзможно. Това постигна руснакът Дмитрий Павленко, който въпреки четирите си ампутации, постави рекорд по гмуркане. \n\r\nВъв водите на Черно море, недалеч от бреговете на Крим, на 30 метра дълбочина, Дмитрий Павленко поставя рекорд – за него пореден, а за света вдъхновяващ. Руснакът стана първият водолаз с четири ампутации, който успява да достигна такава дълбочина абсолютно сам, предаде .\r\nКогато е само на 19 години, Павленко служи в руската армия. Тогава го покосява трагедията – той е тежко ранен от експлодирала мина. За да спасят живота му, лекарите ампутират ръцете и краката му. Той обаче отказва да се остави на увреждането. Точно обратното – противопоставя му се напълно. Прави го не само за себе си, но и за всички като него.\n\r\nМиналата година Павленко стана първият руснак и едва петият човек в света, който се квалифицира като професионален водолаз с тежко физическо увреждане. През май тази година той постави световен рекорд – самостоятелно гмуркане на дълбочина от 40 метра в Червено море. \n\r\nЗа своите постижения Павленко простичко обобщава: \"Желанието ми е да живея. Да живея, а не просто да съществувам.\"\n\r\n\r\n ", "date": "2018.07.29", "title": "За силата на духа: Руснак без крайници се гмурна на 30 м дълбочина "}
{"url": "https://www.dnes.bg/akoshtete-vqrvaite/2018/07/29/koi-sa-silnite-cherti-na-introvertite.383478", "text": "Интроверите са загадъчни личности, които околните често не могат да разберат напълно. Чувствителни, вглъбени, склонни да анализират, но не и да изразяват експресивно мислите и емоциите си, интровертите притежават особено силни личностни качества, които ги правят истински ценни хора.\r\n\r\nАко търсите съвет, приятел или колега, когото сте преценили като интроверт, той би ви помогнал с решаването на казуса ви. Тези личности сякаш винаги имат отговорите на въпросите в живота. Дори да не ги знаят, логически те стигат до няколко възможни пътя за реакция, които ви предлагат.\r\n\r\r\n                    \r\n                    Интровертите са и сред най-ценените служители от работодателите, защото в процеса на работа демонстрират изключителни качества, полезни за развитието на екипа, към който принадлежат.\r\n\r\nРядко ще чуете интроверт да говори необмислено, без аргументи, някакви празни приказки, просто колкото да каже нещо, особено на работа. Тези личности не говорят, без да мислят. Внимават какво казват и как го казват.\r\n", "date": "2018.07.29", "title": "Кои са силните черти на интровертите? "}
{"url": "https://www.dnes.bg/notifikacii/2018/07/29/blokyt-na-merkel-s-nai-nisko-nivo-na-podkrepa-ot-12-g.383570", "text": "Подкрепата за консервативния блок на германската канцлерка Ангела Меркел е спаднала до най-ниското си ниво от 2006 г., показа днес проучване, цитирано от Ройтерс.\r\nСпоред анкетата на \"Емнид\", публикувана в германския в. \"Билд ам зонтаг\", подкрепата за християндемократите на Меркел и техните баварски партньори от Християнсоциалния съюз е намаляла с един пункт до 29 процента. За сравнение по време на изборите през септември тя е била 33 процента.\r\nСоциалдемократите, които споделят властта с консерваторите в оглавяваната от Меркел коалиция, също са загубили един пункт, смъквайки до 18 процента.\r\nПодкрепата за крайнодясната партия \"Алтернатива за Германия\" е останала непроменена на 15 процента, а Зелените са се изкачили с 2 пункта до 14 процента - тяхното най-добро представяне тази година.\rПреди около месец коалицията на Меркел беше близо до разпадане заради разногласия за миграционната политика. В началото на юли беше постигнат компромис, но напреженията продължават да тлеят. (БТА)\r\n ", "date": "2018.07.29", "title": "Блокът на Меркел с най-ниско ниво на подкрепа от 12 г."}
{"url": "https://www.dnes.bg/mish-mash/2018/07/29/zodii-i-sport-koi-gledat-da-propusnat-poteneto.383465", "text": "Нека бъдем честни - дори и най-запалените по фитнеса и спорта натури си имат дни, в които ги мързи да отидат на тренировка. Просто по някаква причина мотивацията им за спорт се изгубва за дни, а понякога със седмици и месеци.\r\nС доза хумор, разбира се, ви показваме какво е най-вероятно вашето извинение за липсата ви на желание за спорт, базирано на характеристиките на зодиаклания ви знак. Статията се отнася преди всичко за дами. \r\n\r\n \r\n\"Не мога да си намеря кадърен треньор/фитнес инструктор, който да ме мотивира, за да постигна наистина добри резултати\".\r\n \r\n\r\n \r\n\"Дала съм куп пари на фризьора си за тази нова прическа, ако се изпотя в залата, все едно съм си хвърлила парите на вятъра\".\r\n \r\n\r\n \r\n\"Приятелките ми са на море/на почивка и няма с кого да отида на тренировка, а спортуването без бистрене на клюки, си е истинска скука\".\r\n\r\n\r\n \r\n\"Имам твърде много домакинска работа, която ме чака вкъщи, за да си губя времето след работа със спорт. А и тези ангажименти са си достатъчно уморителни…\"\r\n \r\n", "date": "2018.07.29", "title": "Зодии и спорт – кои гледат да пропуснат потенето? "}
{"url": "https://www.dnes.bg/sofia/2018/07/29/ot-obshtinata-za-kulturata-znakovi-obekti-sa-jertva-na-bezdeistvie.383571", "text": "Заместник-кметът на София Тодор Чобанов обвини Министерство на културата в бездействие след пожара в бившите Царски конюшни в центъра на столицата.\r\nВ социалните мрежи Чобанов нарече инцидента \"разрушителен и вероятно умишлен акт на посегателство срещу културното наследство в града\". \n\n\n\"Ще успеем ли да спасим каквото остава за спасяване от Царските конюшни\", пита Чобанов, чийто ресор е културата.\r\nВ началото на годината Столична община е изпратила до министъра подробно мотивирано предложение за обявяване на комплекса \"Царските конюшни\" за културна ценност от национално значение, но отговор не е получен, изтъква той.\r\r\n                    \r\n                    \"Уважаеми г-н Министър на културата, ще \"доживеят\" ли знакови обекти в риск подчинените на министерството структури и експерти да си свършат работата? Или ще наблюдаваме как един по един стават жертва на бездействието и странни инвестиционни намерения? Защо не се връщат отнетите при съмнителни обстоятелства статути и не се дават статути на тези обекти, които са в рискова ситуация?“, пита Чобанов\r\nПо-рано днес от Столичната община обявиха, че ще задължат собственика на изгорялата сграда да я възстанови в автентичния й вид.\r\n ", "date": "2018.07.29", "title": "От общината за културата: Знакови обекти са жертва на бездействие!"}
{"url": "https://www.dnes.bg/zvezdi/2018/07/29/goreshto-andrea-se-razgoli-na-dvora-v-selo-char-ili-bedstvie.383458", "text": "Горещините вече дойдоха с пълна сила, а социалните медии се изпълниха с всякакви провокативни кадри на известните родни лица. \r\nАндреа винаги е била на челни позиции по сексапил, а сега тя реши да покаже формите си в малко по-особена обстановка.\r\n \r\nПевицата публикува кадри, на които е без горнище и покрива прелестите си с книга, в компанията на куче.\r\n \r\nГолотата определено не е най-интересното нещо в кадъра, а по-скоро композицията за фон, която е порутена дървена къща.\r\n \r\nНа втория кадър тя показва прелестите си и в гръб, като този път към дървените остатъци е добавена и метална ограда.\r\n \r\nКъм снимките фолкпевицата е публикувала и надпис на английски, който гласи: \"Винаги се наслаждавам на красотата на природата\".\r\n \r\nЧар или бедствие са поредната порция провокативни снимки на Андреа? Оставете мнението си под формата на глас.\r\n\r\n", "date": "2018.07.29", "title": "Горещо: Aндреа се разголи на двора в село! Чар или бедствие? "}
{"url": "https://www.dnes.bg/notifikacii/2018/07/29/turciia-spriala-nad-14-hil-bejanci-po-pytia-im-kym-es.383573", "text": "Турция е спряла повече от 14 000 нелегални емигранти, опитали се да достигнат Европейския съюз от началото на годината, съобщи Анадолската агенция, цитирана от БНР.\r\nКомандването на турската брегова охрана подчерта, че броят на спрените емигранти в първите седем месеца на 2018-та е с 5 000 повече в сравнение със същия период на миналата година.\r\nОт януари досега 54 души са изгубили живота си в опит да достигнат нелегално европейските брегове. Това е почти три пъти повече, отколкото в периода януари-юли 2017 година.\r\nСтатистиката беше оповестена след новината за трагичния инцидент от изминалата нощ в морето край турския град Айвалък. Шестима души загинаха след като надуваема лодка се преобърна в морето.\r\nБреговата охрана успя да спаси само девет от пътниците, опитвали се да стигнат гръцкия остров Лесбос. Три от жертвите бяха бебета. ", "date": "2018.07.29", "title": "Турция спряла над 14 хил. бежанци по пътя им към ЕС?"}
{"url": "https://www.dnes.bg/obshtestvo/2018/07/29/novata-totomilionerka-shte-kupi-malka-iahta-na-myja-si.383572", "text": "Фиш със случайно избрани числа донесе поредната голяма печалба от Българския спортен тотализатор.\n\r\nКъсметлийката Янка Панайотова по традиция получи големия чек за 1 056 810 лв. от играта “6 от 42” в централата на тотото в София.\n\r\nЩастливата притежателка на печелившия фиш е от Варна, но в момента работи в горско стопанство в Царево като касиер. Играе тото от 34 години, има и свои постоянни числа, но този път е извадила късмет с други, предаде .\n\r\nС пари от печелбата Панайотова ще сбъдне мечта на съпруга си и ще му подари малка яхта и нова кола.\n\r\nТя признава, че чисто от психологическа гледна точка е по-трудно, когато спечелиш в малък град, защото много бързо се разчува, че има нов милионер точно там. Със сигурност няма да е същото, ако подобно нещо се случи във Варна.\r\n                    \r\n                    \r\nЯнка е разбрала, че печели големия джакпот, докато гледала тегленето на тиража по телевизията.\n\r\n“Не можех да повярвам, няколко пъти проверявах числата. После ми се обадиха от централата на тотото и така”, сподели новата милионерка на България. Тя е 95-ят участник в тиражите на тотализатора, който печели поне милион за цялата история. Според правилата джакпотът в “6 от 42” стартира с нови 300 000 лв. и продължава да расте.\n\r\nПанайотова има печелба още от първия тираж за тази година - улучила е петица, но тъй като позналите съответните числа са били много, е взела около 1600-1700 лв.\n\r\nПреди около 8 години тя е взела 1000 лв., но от “Втори тотошанс”, когато е бил изтеглен номерът на пуснатия от нея фиш.\n\r\nПреди да я покажат с чека по телевизията според новите правила на тотото, никой в пункта в Царево не е знаел, че точно тя е милионерът. “Но ще почерпя много хора”, обеща Панайотова.", "date": "2018.07.29", "title": "Новата тотомилионерка ще купи малка яхта на мъжа си"}
{"url": "https://www.dnes.bg/notifikacii/2018/07/29/harchim-po-malko-tok-visim-poveche-v-zadrystvaniia.383556", "text": "Защо попадаме в трафик? Този екзистенциален въпрос преследва проектанти, учени, производители на автомобили и почти всеки от нас, разбира се. Но просто едно броене на коли в конкретен час на конкретно място няма да даде достатъчно отговори - трябва да се погледнат данните зад всичко това. \r\nУчени от частния университет Carnegie Mellon твърдят, че от обработването на такива данни са стигнали до извода, че използването на електроенергия може да помогне за разбиране движението в един град, пише TechCrunch.\r\nИдеята, че трафикът и електроенергията са свързани звучи логично - когато светнем лампите и пуснем телевизора, това означава, че сме вкъщи, а когато са изключени - че спим или отиваме на работа (в повечето случаи, все пак хората и излизат вечер), твърди публикувания документ.\r\"Резултатите ни показват, че сутрешните претоварвания са свързани с определени модели на използване на електроенергия\", обяснява Шон Чиан, който ръкодови проучването.\r\nВ рамките на 79 дни екипът наблюдава потреблението на електроенергия на 322 домакинства, създавайки компютърен модел, който да може да открива конкретни типове на това потребление. Моделът се научава да свързва някои от тях с увеличаването на трафика, например при падане потреблението на електроенергия по-рано от обикновено, това може да означава, че на следващият ден тези хора ще станат по-рано и съответно да се качат в колите си по-рано.\r\nСпоред учените техните прогнози за това колко ще е силен сутрешният трафик са се оказали много по-точни, използвайки този модел, отколкото прогнозите на база действителните данни за трафика в различните часове и дни.\r\nЧиан добавя, че в случая единствената информация, от която имат нужда, е ползването на електричество - нито демография, нито лична информация от докаминствата.\r\nИма и други фактори, като електроенергията, които обуславят динамиката на един град - използването на вода, връзката при смартфони, реакцията при различни видове метеорологични условия и други. Трафикът е само едно следствие от усилията на един град да работи с максимален капацитет.\r\nНаправеното прочуване е било ограничено само до един доставчик на електроенергия, но при получаването на данни от все повече доставичици ще могат да се изкарват още по-точни резултати.", "date": "2018.07.29", "title": "Харчим по-малко ток? Висим повече в задръствания"}
{"url": "https://www.dnes.bg/politika/2018/07/29/simeonov-ne-vijda-nishto-po-dobro-ot-stabilnostta.383558", "text": "Няма нищо по-добро от политическата стабилност в нашата родина, особено в период, когато всичко наоколо се тресе, всичко се променя, под въпрос е даже съществуването на Европейския съюз, заяви вицепремиерът Валери Симеонов пред журналисти в Добрич. \n\n\nПо думите му на заседанието на политическия съвет коалиционните партньори са решили, че трябва да се преодолее личното, да се преодолеят разногласията в името на България.\n\r\nНищо по-добро не можем да дадем на своята родина, освен стабилност. В името на тази стабилност се разбрахме да потушаваме нашите различия, разногласия и така нататък, добави лидерът на НФСБ.\n\r\nВицепремиерът коментира за пореден път проверките, свързани с шума и уточни, че това не е негова лична битка, а битка за спазването на закона. \"Всеки, който смята, че след 23 часа може да нарушава тишината, да се гаври със спокойствието и правото на почивка на своите съграждани и на чуждите туристи, е нарушител на закона\", каза Симеонов. \r\n                    \r\n                    \r\nВицепремиерът добави, че демокрацията е неотделима от законността, а всичко, свързано с нарушаването на закона и преследването на лобистки интереси, е в ущърб на държавата.\n\r\nВ Добрич Валери Симеонов участва в поклонението пред паметника на генерал-лейтенант Иван Колев по повод 101 години от смъртта на пълководеца. \r\n ", "date": "2018.07.29", "title": "Симеонов не вижда нищо по-добро от стабилността"}
{"url": "https://www.dnes.bg/snimka-na-denia/2018/07/29/nishto-novo-slynce-dyjd-i-grymotevici-v-ponedelnik.383559", "text": "Слънце, дъжд и гръмотевици ни очакват и в началото на новата седмица, сочи прогнозата на НИМХ-БАН.\n\r\nПрез следващото денонощие облачността над страната ще е разкъсана, през деня над Източна България по-често намаляваща до слънчево. През нощта и преди обяд в отделни райони, а в следобедните часове на много места, отново ще има краткотрайни валежи, придружени с гръмотевици. \n\r\nНа отделни места, главно в северозападната половина на страната и Родопите, валежите ще са временно интензивни. Остават условията за локални градушки. Ще духа слаб до умерен вятър от север-североизток. Температурите ще останат без съществена промяна и максималните ще са между 28 и 33 градуса.\n\r\nНад Черноморието ще бъде предимно слънчево, с временни увеличения на облачността. На места, главно в следобедните часове, ще има краткотрайни валежи, придружени с гръмотевици. Ще духа слаб до умерен вятър от север-североизток. Максималните температури ще са 27 - 29 градуса. Температурата на морската вода е 25 - 27 градуса. Вълнението на морето ще бъде 1 - 2 бала.\r\nНад планините ще се развива купесто-дъждовна облачност и ще има краткотрайни, временно интензивни валежи, придружени с гръмотевици, и временно усилване на вятъра. Максималната температура на височина 1200 метра ще е около 21 градуса, на 2000 метра - около 16 градуса.\n\r\nПрез нощта срещу вторник на отделни, а през деня във вторник на много места в страната, ще има краткотрайни, в отделни райони интензивни валежи, главно в следобедните часове и до полунощ, придружени с гръмотевици, възможни са и градушки. По-голяма вероятност за значителни количества има в Западна и Централна България. \n\r\nТемпературите ще останат малко по-ниски от обичайните за края на юли - преобладаващите максимални ще са между 27 и 32 градуса.\n\r\nИ през първия ден от август ще има превалявания, но те ще са в следобедните часове и главно в Западна и Централна България, където отново са възможни интензивни, в отделни райони значителни валежи. Преди обяд ще бъде предимно слънчево. Температурите слабо ще се повишат.", "date": "2018.07.29", "title": "Нищо ново! Слънце, дъжд и гръмотевици в понеделник"}
{"url": "https://www.dnes.bg/notifikacii/2018/07/29/voina-s-klipove-samsung-se-gavri-s-funkciite-na-iphone.383532", "text": "Samsung пусна поредните си клипове, с които съвсем директно се подиграва с някои от функциите, които Apple има на своите iPhone смартфони. Прави го чрез серията Ingenius, която бе създаденa с цел осмиване на Apple.\r\nВъв видеата винаги основният герой е служител на Apple, който трябва да обяснява защо някои функции не работят, както потребителят иска, а в същото време ги има в по-добър вариант на смартфон Samsung Galaxy - в случая на последния S9.\r\nВ първото видео млада афроамериканка иска да разбере как да раздели екрана си на две, за да работи с две приложения едновременно (Multitasking), удобно подчертавайки, че нейната сестра я има на нейния Galaxy S9. Уви, в края и двамата разбират, че нейните нокти имат Multitasking, но не и iPhone.\r\r\nВторото видео посочва различните начини, по които се съхранява информация в един смартфон. Жената търси слот за външна microSD памет в iPhone-а, тъй като не иска да съхранява информация \"в облака\", но такъв няма. Естествено, в Galaxy S9 има.\r\n\r\nТретото видео е може би най-интересно. Потребителят се дразни на малкия отрязан правоъгълник в горната част на iPhone X, който в повечето случаи закрива или снимка, или видео. Samsung Galaxy S9 няма такъв отрязък, но все пак има горна и долна рамка, така че осмиването може би нямаше да е напълно удачно. Но пък семейството, което има прически под формата на отрязъка в iPhone X напълно върши работа.\r\n", "date": "2018.07.29", "title": "Война с... клипове: Samsung се гаври с функциите на iPhone"}
{"url": "https://www.dnes.bg/obshtestvo/2018/07/29/dyjdovno-ama-liato-iadem-po-evtini-plodove-i-zelenchuci.383553", "text": "Индексът на тържищните цени (ИТЦ), който отразява цените на хранителните стоки на едро, падна тази седмица с 0,30 процента до 1,320 пункта, сочат данните на Държавната комисия по стоковите борси и тържищата.\n\r\nОранжерийните домати поевтиняха тази седмица с 2,3% и се продават по 1,26 лева за килограм. Оранжерийните краставици поевтиняват с 12,9 процента до 1,42 лева средно за килограм. \n\r\nРанните картофи се търгуват по 0,69 лева за килограм на едро. Цената на зелените чушки пада с 4,5% до 1,26 лева за килограм. Тиквичките поскъпват с 6 на сто до 0,71 лева за килограм.\n\r\nЯбълките поевтиняват с 7,1% и се продават по 1,45 лв./кг. Кайсиите се търгуват по 1,92 лева за килограм на едро, а прасковите поевтиняват с 4,2%до 1,15 лв./кг. Цената на дините пада със 2,9 на сто до 0,34 лв. кг, а пъпешите се търгуват по 0,89 лв./кг.\r\n                    \r\n                    \r\nКравето сирене поевтинява с 1,7 процента и се търгува по 5,90 лв./кг; кашкавалът, тип \"Витоша\", се купува по 9,94 лв./кг, а олиото по 1,96 лева за литър. \n\r\nКаймата поевтинява с 0,7% и се търгува по 4,47 лева за килограм. Пакетче краве масло от 125 грама се търгува за 2,33 лева. Пилешкото замразено месо поевтинява с 0,3 на сто до 3,94 лева за килограм на едро. Захарта се търгува по 1,05 лв./кг, а брашното тип \"500\" поскъпва с 3,7 на сто и се продава по 0,85 лева. \n\r\nЯйцата се продават по 0,21 лева за брой на едро в края на седмицата.", "date": "2018.07.29", "title": "Дъждовно, ама лято! Ядем по-евтини плодове и зеленчуци"}
{"url": "https://www.dnes.bg/health/2018/07/29/za-kakvo-pomaga-vodata-s-limon.383475", "text": "Един от най-полезните и известни здравословни навици, който можете да практикувате е започване на деня с пиене на чаша вода с лимон. Нейните полезни качества са наистина много - освен че е антиоксидант, лимоновият сок е богат на витамини B и C, въглехидрати и калий. Благодарение на редовната консумация на тази напитка ще подсилите имунната система, ще намалите апетита си, ще подобрите храносмилателната система и ще подпомогнете PH баланса в организма.\r\nОсвен всички тези изброени ползи, водата с лимон може да е чудесен помощник при лечението и овладяването на редица неприятни здравословни проблеми. Вижте кои са те.\r\n\r\nС честата консумация на вода с лимон ще бъдете в състояние да редуцирате и окажете превенция на този проблем.\r\r\n                    \r\n                    \r\nЛимоновият сок е богат на калий. Той оказва превенция срещу образуването на оксалати, тъй като калият е минерал, който повишава нивата на цитрат в урината.\r\n", "date": "2018.07.29", "title": "За какво помага водата с лимон?"}
{"url": "https://www.dnes.bg/sofia/2018/07/29/obshtinata-izgorialata-sgrada-da-se-vyzstanovi-v-avtentichen-vid.383557", "text": "Кметът на София Йорданка Фандъкова сформира експертна комисия с представители от \"Направление архитектура и градоустройство\" на Столична община и от район \"Оборище\", която да направи оценка на щетите на пострадалата от пожар сграда от Царските конюшни и да задължи собственика да я възстанови в автентичния ѝ вид, съобщиха от Столична община. \n\n\nОт там допълват, че общината, с приетия през 2015 г. Подробен устройствен план за местност \"Център - Зона А\", запазва сградите на Царските конюшни.  При изработването на плана Столична община установява, че сградите притежават високи исторически качества и въпреки, че нямат статут на паметник на културата, с плана е предвидено запазването им.  \r\n                    \r\n                    \r\nВ специфичните правила и норми, които са неразделна част от плана, е записано, че \"в кв. 532 не се допуска пристрояване, надстрояване и ново строителство\". Единствено допустими са дейности по консервация и реставрация на сградите в комплекса. Това е и причината главният архитект на Столична община през май 2017 г. да откаже издаването на виза за високо строителство, поискано от собственика.  \n\r\nПрез февруари тази година кметът на София е поискала от Министерство на културата сградите на Царските конюшни да бъдат обявени за паметник на културата с най-високата степен на защита „от национално значение”.  Със същото писмо е поискан статут и за къща на ул. \"Хан Крум\", както и възстановяване на свален статут на още три сгради - на ул. \"Шести септември\", на бул. \"Васил Левски\" и на бул. \"Цариградско шосе\".\r\n ", "date": "2018.07.29", "title": "Общината: Изгорялата сграда да се възстанови в автентичен вид"}
{"url": "https://www.dnes.bg/obshtestvo/2018/07/29/petkov-izchisli-shte-triabvat-oshte-nad-100-mln-za-horata-s-uvrejdaniia.383555", "text": "Допълнително над 100 милиона лева ще са необходими през следващата година, ако се приеме предложението на социалното министерство хората с увреждания да получават месечна финансова помощ, обвързана с прага на бедност, заяви социалният министър Бисер Петков в предаването \"Неделя 150\" на БНР. \n\nПо думите му тази помощ ще замени сегашните добавки за интеграция, а целта на законодателните предложения е хората с увреждания над 18 години да получават средства равни на тази, които им се полагат преди да навършат пълнолетие.\r\n     \r\n\"Подкрепата за тези хора - сумарно, която ще получават като социална инвалидна пенсия, на която те имат право и получават от държавното обществено осигуряване, и тази месечна финансова помощ да е 100 процента от линията на бедност. Като допълнително те получават и добавка за чужда помощ, допълнително имат право и на така наречената \"асистентска услуга\",  посочи Петков.\r\n                    \r\n                    \r\nВ момента от бюджета за хората с увреждания се заделят над 2 милиарда лева, като само за инвалидни пенсии се изплащат 1.7 милиарда лева. Предстои изготвянето на финансова оценка на законопроекта, която ще се съгласува и с финансовото министерство, допълни Бисер Петков.\n\r\nПо думите му правителството има волята да решава проблемите. \"Разговори са водени, параметрите са дадени. Въпросът е, че трябва кабинетът да има убеждението, че по този начин не решава съществените проблеми на хората с увреждания, защото не бива да се получава това, както стана, след като се увеличи финансовата подкрепа за семействата на деца с увреждания, за което се даде една немалка сума, а се оказа, че проблемите не са решени и майките излязоха на протест\", посочи социалният министър.\n\r\nПо думите му МТСП иска да предложи цялостно решение на проблемите на хората с увреждания, а първоначалните реакции на проекта на Закона за хората с увреждания са по скоро позитивни. \n\r\nОчаквам в понеделник всички страни да бъдат в работната група, да се проведе дискусия, за да можем да имаме законопроект, който като цяло се подкрепя от всички\", коментира социалният министър.", "date": "2018.07.29", "title": "Петков изчисли: Ще трябват още над 100 млн. за хората с увреждания"}
{"url": "https://www.dnes.bg/sport/2018/07/29/liupko-petrovich-pojela-uspeh-na-stoianovich-v-levski.383560", "text": "Легендарният сръбски треньор Люпко Петрович коментира пред \"Тема Спорт\" чаканото назначение на сънародника си Славиша Стоянович начело на Левски. Очаква се това да се случи във вторник. В момента Петрович е в Руанда, където на неговия отбор АПР предстоят полуфинали за купата, след като в началото на юли той стана шампион на африканската страна.\n\r\n\"Честно казано, не ме интересува нищо за други треньори, за това какво се случва. Аз, докато съм тук в Руанда, бях назначаван по медиите за треньор на ЦСКА, на Левски... За това и не ми се говори. Желая късмет на Славиша Стоянович и дано успее в Левски. Това мога да кажа. Когато той беше треньор на Цървена звезда, аз не бях в Сърбия, така че не зная много\", коментира носителят на КЕШ със звездашите за 1991 година.\r\n                    \r\n                    \r\n\"Оставам в Руанда, тук ми харесва. Спечелихме титлата и сега искам да постигнем и дубъл. Предстоят ни полуфинали за купата, надявам се и финал. След 14 август се прибирам в Сърбия, а после пак обратно\", добави Петрович. Той сподели няколко думи за евротурнирите. \"На Лудогорец му предстои труден реванш, а ЦСКА го чакат хубави и тежки мачове с Копенхаген\", завърши Люпко.\n\r\nСънародникът му Славиша Стоянович, който е почти сигурният нов старши треньор на Левски, е чакан в София днес. В понеделник той ще изгледа двубоя с Черно море, а във вторник трябва да бъде представен като новия наставник на сините.\n\r\n", "date": "2018.07.29", "title": "Люпко Петрович пожела успех на Стоянович в Левски"}
{"url": "https://www.dnes.bg/temida/2018/07/29/sydyt-ostavi-v-aresta-momcheto-narygalo-s-noj-svoi-poznat.383562", "text": "Софийският градски съд реши да остави в ареста 15-годишния младеж, който рани тежко друго момче на 16 години, съобщи Нова телевизия. Мярката се гледа при закрити врати. \n\nНападателят е обвинен в опит за убийство и беше задържан първоначално за 72 часа. Разпитан е и дал е обяснения. Пред разследващите е казал, че е бил подложен на интернет тормоз в продължение на година.\r\nПострадалият е настанен в \"Пирогов\" с прободни рани в корема и врата. Лекарите го стабилизираха още в първите часове след нападението, но състоянието му остава тежко.", "date": "2018.07.29", "title": "Съдът остави в ареста момчето, наръгало с нож свой познат"}
{"url": "https://www.dnes.bg/stranata/2018/07/29/planinski-spasiteli-pomognaha-na-postradal-turist-v-rila.383563", "text": "Планински спасители от Благоевград помогнаха на пострадал турист в района на Мечи връх в Рила, съобщи началникът на ПСС в Благоевград Георги Ботев. \n\r\nСигналът е подаден около 08.50 часа тази сутрин. Установено е, че турист от група от Петрич се подхлъзва и пада върху камък заедно с раницата си и получава фрактура на раменната става. Групата от 10-12 души е правила преход от хижа Рибните езера към \"Семково\" и след това към хижа \"Македония\" с крайна цел ски-център \"Картала\".\n\r\nПланинските спасители от дежурния екип в ски-центъра се отзовават на сигнала и оказват първа помощ на пострадалия с подръчни материали. Тъй като не можел да стигне сам до Благоевград, спасителите го транспортирали до Спешен център. \r\n                    \r\n                    \r\n\"Сутрин температурата над 2000 метра надморска височина е около 2 градуса. Препоръчваме на хората, които излизат в тази зона, да носят топли дрехи, дъждобрани и туристически обувки с добър грайфер, времето не е много благоприятно за туристически преходи\", предупреди Георги Ботев.\r\n ", "date": "2018.07.29", "title": "Планински спасители помогнаха на пострадал турист в Рила"}
{"url": "https://www.dnes.bg/sofia/2018/07/29/kyde-niama-da-ima-utre-voda-v-stolicata.383565", "text": "На 30 юли 2018 г. (понеделник), във връзка с подмяна на сградно водопроводно отклонение  на ул. „Черковна“ кв. „Горни Богров“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на ул. „Трети март“, ул. „Александър Стамболийски“, ул. „Здравец“, ул. „Морава“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Стефан Караджа“ срещу 115 СОУ.\n\r\nНа 30 юли 2018 г. (понеделник), във връзка с монтаж на спирателни кранове  на ул. „Елин Пелин“ и ул. „Лагадина“ кв. „Драгалевци“ , се налага спиране на водоподаването от 09:30 до 21:30 часа на клиентите на „Софийска вода”, живеещи в района на ул. „Лагадина“, ул. „Елин Пелин“, ул. „Панайот Пипков“, ул. „Горска поляна“, ул. „Момино венче“, ул. „Вълшебно биле“, ул. „Горски дух“, ул. „Крайречна“, ул. „Папрат“, както и ул. „Глухарче“ от №2 до №6.\r\n                    \r\n                    \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Лагадина“ ъгъла с ул. „Горска поляна“.\n\r\nНа 30 юли 2018 г. (понеделник), във връзка с подмяна на сградно водопроводно отклонение  на ул. „Космонавт“ гр. Банкя кв. „Изгрев“, се налага спиране на водоподаването от 10:00 до 16:00 часа на клиентите на „Софийска вода”, живеещи в района на ул. „Космонавт“, по ул. „София“ от ул. „Космонавт“ до ул. „София“ №88, по ул. „Иларион Макариополски“ от ул. „София“ до ул. „Иларион Макариополски“ №60.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „София“ до бензиностанция „Симона“. \n\r\nНа 30 юли 2018 г. (понеделник), във връзка с подмяна на сградно водопроводно отклонение  на ул. „Витиня“ кв. „Ботунец“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на ул. „Витиня“, ул. „Балкан“, ул. „Мусала“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Васил Левски“ ъгъла с ул. „Витиня“. \n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.07.29", "title": "Къде няма да има утре вода в столицата?"}
{"url": "https://www.dnes.bg/zvezdi/2018/07/29/megan-i-keit-koi-sa-nai-izvestnite-etyrvi.383472", "text": "Тези дни супермоделът Карли Клос обяви годежа си с Джошуа Кушнер, показвайки в Instagram големия си диамантен пръстен. \r\nДжошуа е по-малък брат на Джаред Кушнер - съпруг на Иванка Тръмп и зет на президента на САЩ Доналд Тръмп. \r\n \r\nМалко след това Иванка Тръмп реши да поздрави щастливата двойка в своя профил в Instagram с думите: \"Карли, толкова съм щастлива за теб и Джош! Чувствам се благословена, че ще ми бъдеш като сестра. С нетърпение очаквам десетилетия щастливи спомени, които ще създаваме заедно като семейство! \"\r\n \r\nОсвен, че 25-годишната Карли ще става етърва на Иванка Тръмп, сред знаменитостите има и много други известни етърви (жени на двама братя).\r\n \r\nНай-популярните и одумвани етърви в света са кралските особи Кейт Мидълтън и Меган Маркъл (на снимката горе). Двете красиви и стройни дами са съпруги на британските принцове Уилям и Хари.\r\n \r\nМоже би най-известните са Камерън Диас и Никол Ричи, които са съпруги на близнаците-музиканти Бенджи и Джоел Мадън, а освен това са наистина добри приятелки и дори се говори, че Никол е запознала Камерън с брата на мъжа си Джоел - Бенджи.\r\n \r\n", "date": "2018.07.29", "title": "Меган и Кейт – кои са най-известните етърви? "}
{"url": "https://www.dnes.bg/notifikacii/2018/07/29/trima-ubiti-pri-strelba-do-djaz-klub-v-niu-orliyns.383567", "text": "Неизвестни лица са започнали стрелба в Ню Орлиънс снощи, при което са били убити трима души, а седмина са ранени, съобщи местната полиция, цитирана от световните агенции.\r\nТрима души - двама мъже и една жена, са починали на място. Ранените петима мъже и две жени са откарани в местни болници.\r\nПо информация на следствието нападателите са били двама и са успели да се укрият. Телевизия Ей Би Си съобщи, че инцидентът е станал близо до джаз клуб. (БТА)", "date": "2018.07.29", "title": "Трима убити при стрелба до джаз клуб в Ню Орлиънс"}
{"url": "https://www.dnes.bg/stranata/2018/07/29/loshoto-vreme-vze-jertva-grym-ubi-turist-na-vryh-oreliak.383568", "text": "Гръм е убил човек на връх Ореляк над Гоце Делчев, в района на телевизионната кула.\r\nМъжът е бил много обгорен. Сигнал в Планинска спасителна служба - Банско е подаден около 15 часа, съобщи .\r\nТри групи спасители са тръгнали към мястото, за да свалят тялото на починалия. Заради факта, че има смъртен случай, е уведомена и полицията.\r\nОстаналите туристи от групата не са пострадали.\r\nОреляк (2099 м), Орелек или Орлови скали е най-високият връх в Среден Пирин. Издига се на главното планинско било, северно от връх Баба и северозападно от връх Чала. Има форма на триглав купол.\r\nБилото е скалисто и голо. Западните склонове се спускат стръмно, на места отвесно към долината на река Пиринска Бистрица, а югоизточните по-полегато към местността Добро поле.\r\nПочти на върха е изграден радио-телевизионен ретранслатор, висок 96 м, който се вижда отдалеч.", "date": "2018.07.29", "title": "Лошото време взе жертва: Гръм уби турист на връх Ореляк"}
{"url": "https://www.dnes.bg/stranata/2018/07/29/remonti-razkopki-gotov-li-e-plovdiv-za-evrostolica-na-kulturata.383569", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Готов ли е Пловдив да посрещне 2019 година, когато градът ще бъде обявен за Европейска столица на културата? \r\nПо много булеварди и улици все още се извършват мащабни ремонти и това кара пловдивчани да мислят, че до края на годината дейностите няма да приключат.\r\nПаралелно с ремонтите на инфраструктурата се извършват мащабни археологически разкопки, предаде .\r\nДо края на тази година трябва да приключи основната реставрация на една от емблемите на Пловдив - Голямата базилика.\r\nМестни археолози разкриха, че обектът може да бъде включен в списъка на световното културно и природно наследство на ЮНЕСКО.\r\n ", "date": "2018.07.29", "title": "Ремонти, разкопки... Готов ли е Пловдив за евростолица на културата?"}
{"url": "https://www.dnes.bg/technology/2018/07/29/pentagonyt-dava-10-mlrd-za-oblachni-uslugi-koi-shte-se-izkushi.383561", "text": "Пентагонът официално обяви наддаването за договор за създаване на изчисления чрез облачни услуги, чиято стойност може да стигне $10 млрд. долара.\r\nИмето му е Joint Enterprise Defense Infrastructure (JEDI) и заради огромната му стойност може да привлече доста технологични компании, които принципно избягват да работят с Министерството на отбраната на САЩ, пише TechCrunch.\r\nJEDI бе обявен още март тази година и идеята на Пентагона е да бъде спечелен от една компания, а не от няколко поотделно.\r\nВъпреки че засега не предизвиква негативни реакции, както тези при договора на Google с Министерството на отбраната на САЩ за разработка на изкуствен интелект, JEDI не е напълно безобиден. Проектът Maven на Google бе по-малък и по-конкретен - фокусиран върху използването на дронове от военните. JEDI е много по-обхватен, търсейки вендор, който да осигури облачни услуги на всички военни звена.\r\r\n                    \r\n                    Засега Amazon изглежда като най-вероятният победител, но не е ясно как Google, Microsoft, IBM и Oracle ще подходят към толкова голяма държавна поръчка. Имаше слухове, че последните 4 ще се обединят в алианс, чрез който да конкурират Amazon, но Пентагонът възнамерява да възложи поръчката на една компания, която може да се справи с всички нейни компоненти.\r\nЗаинтересованите компании могат да дават предложенията си до 17 септември, така че в тези почти 2 месеца ще може да се види кои компании официално ще се включат и кои ще се противопоставят на толкова голяма държавна поръчка към една компания.\r\n ", "date": "2018.07.29", "title": "Пентагонът дава $10 млрд. за облачни услуги - кой ще се изкуши?"}
{"url": "https://www.dnes.bg/notifikacii/2018/07/29/v-pochernena-gyrciia-sled-ogneniia-ad-poroi-pogrebvat-jertvite.383566", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В Гърция започват да погребват жертвите на огромните горски пожари, опустошили района на Атина.\r\nМеждувременно порой заля почернените селища, затруднявайки издирването на изчезналите. Снощи дойде и първата оставка след трагедията – на един от заместник-кметовете на близкия град Маратон.\n\nСъс седмица закъснение – силни дъждове заляха изпепелените гори на Атика.\r\nДнес обаче пороят не е утеха, той само може да затрудни издирването на останките на безследно изчезналите, предаде .\r\nНа плажа в Мати последно сбогом на своя син изпращат опечалените му родители. 6-месечното момченце загива в ръцете на майка си, докато баща му - пожарникар, се бори със стихията.\n\r\nИздирването на безследно изчезналите продължава. Десетки водолази-доброволци и членове на Червения кръст неуморно изследват морето край плажовете, където гърците търсиха спасение от огъня. \n\r\nВ социалните мрежи продължават да се появяват клипове, запечатали огнения апокалипсис. На тях се вижда как хората, избягали в морето, се опитват да спасят домашните си любимци или чантите си с документи.\n\r\n\r\n ", "date": "2018.07.29", "title": "В почернена Гърция: След огнения ад - порой! Погребват жертвите"}
{"url": "https://www.dnes.bg/sofia/2018/07/29/kakvo-tochno-pogylna-ogyniat-v-carskite-koniushni.383554", "text": "\n\r\nПожарът, който тази нощ пламна в сградите на бившите \"Царски конюшни\" в центъра на София, е унищожил около 1500 квадратни метра покривна конструкция, съобщиха от МВР.\r\nОт там допълват, че няма данни за умишлен палеж.\r\nЕто как изглеждаше по светло мястото на пожара, запечатано от фоторепортерите на Булфото.", "date": "2018.07.29", "title": "Какво точно погълна огънят в \"Царските конюшни\"?"}
{"url": "https://www.dnes.bg/sport/2018/07/29/uait-pobedi-parkyr-v-boksovo-zrelishte.383549", "text": "Британецът Дилиан Уайт победи по точки бившия световен шампион на Световната боксова организация Джоузеф Паркър (Нова Зеландия) в 12-рундов мач в \"О2 Арена\" в Лондон. 30-годишния британец, който отказа да се боксира срещу Кубрат Пулев в София, спечели със 115:112, 115:110 и 114:111.\n\r\nУайт прати два пъти съперника си в нокдаун и сам беше повален на пода в 12-ия рунд, но успя да се изправи и да стигне до победата. За британеца това е 24-и успех в кариерата, 17 от които са с нокаут.\n\r\nСлед победата Уайт става задължителен претендент за световната титла на IBF срещу носителя на шампионския колан Антъни Джошуа (Великобритания). В друг мач от боксовата галавечер в Лондон Дерек Чисора (Великобритания) победи Карлос Такам (Камерун) с нокаут в осмия рунд.\r\n                    \r\n                    \r\nЧисора прати за втори път съперника си на пода и той не успя да се изправи. Британецът, който спечели титлата на световната боксова асоциация, записа 29-а победа в кариерата си на професионалния ринг.\n\r\n\r\n ", "date": "2018.07.29", "title": "Уайт победи Паркър в боксово зрелище"}
{"url": "https://www.dnes.bg/notifikacii/2018/07/29/erdogan-preduprejdava-sasht-moje-da-izgubiat-silen-partnior.383539", "text": "Турският президент Реджеп Тайип Ердоган обяви, че страната му няма да се поддаде на натиск, след като американският му колега Доналд Тръмп заплаши Анкара със санкции, ако не освободи американския пастор Андрю Брънсън, предаде Ройтерс. \n\nСАЩ може да изгубят силен и искрен партньор, ако не променят поведението си, каза Ердоган, цитиран от БТА.\n\r\nАндрю Брънсън, който тази седмица беше поставен под домашен арест, след като прекара 21 месеца в турски затвор, е работил в Турция повече от 20 години. Той беше обвинен в подкрепа на организацията, която според Анкара стои зад неуспелия военен преврат през 2016 г., и на Кюрдската работническа партия (ПКК). \r\nАко бъде признат за виновен пасторът, който отрича обвиненията, може да бъде осъден на 35 години затвор.\n\r\nТурция ще прибегне до международен арбитраж, ако САЩ блокират продажбата на изтребители F-35 на Анкара, предупреди още Ердоган.\r\nТурският президент обяви още, че през септември ще свика среща на върха с Русия, Германия и Франция, посветена на Сирия, предаде ТАСС.\r\nНа 7 септември в Истанбул ще се състои среща на върха между Русия, Германия, Франция и Турция, за да видим какво можем да направим по сирийския проблем, каза Ердоган, цитиран от телевизия \"Си Ен Ен тюрк\".", "date": "2018.07.29", "title": "Eрдоган предупреждава: САЩ може да изгубят силен партньор"}
{"url": "https://www.dnes.bg/muzika/2018/07/29/spomeni-za-stefan-voronov-zlatnite-godini-na-rodnata-estrada.383409", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Актьорът Александър Воронов, син на звездата от 60-те и началото на 70-те години на миналия век Стефан Воронов - певец, актьор, спортист, художник, ще разкаже спомени за своя баща тази неделя  \"Фамилно\".\r\n\"Аз съм бил само на три годинки, когато баща ми загива в автомобилна катастрофа, на влизане в София след турне, но имам ясни спомени за него\", разказва Александър Воронов.\n\r\nТой помни ясно как една вечер го завели при приятелско семейство, без да му кажат защо, вкъщи имало много сълзи и това била нощта на смъртта на баща му. Дълго време му казвали, че баща му е на турне, че ще се върне по-късно, докато накрая научил страшната истина.\r\n                    \r\n                    \r\nПонеже семейството има руски корени неговият дядо собственоръчно погребал Стефан, защото такава била традицията  - когато син си отиде преди бащата, допълва Воронов. След години неговият дядо го завел на гроба на баща му и му разказвал за него. \n\r\n\"Фамилно\" започва в неделя по телевизия ", "date": "2018.07.29", "title": "Спомени за Стефан Воронов – златните години на родната естрада"}
{"url": "https://www.dnes.bg/eu/2018/07/29/tereza-mei-i-neiniia-shah-po-detski.383538", "text": "Когато започна да се учи да играе шах, по-малката ми дъщеря беше ужасена, че фигурите не могат да се местят там, където тя искаше да бъдат. Тя все още в голяма степен игнорира ходовете на опонента си, смятайки, че само нейните са важни, за да победи. От две години насам британският премиер Тереза Мей се държи по същия начин, пише в свой анализ за Bloomberg Леонид Бершидски.\n\r\nЕто защо в Мей не трябваше да се изненадва, когато главният преговарящ за Brexit Мишел Барние разби последния ѝ план за бъдещите връзки между Европейския съюз (ЕС) и Великобритания, за който тя изразходва голяма част от политическия си капитал.\n\r\nОсвен това не трябваше да е изненадана, че усилията да получи различна реакция от отделните лидери на ЕС не постигнаха нищо.\r\n                    \r\n                    \r\n\"ЕС не може - и няма да делегира прилагането на митническата му политика и правила, ДДС и събиране на акцизи, на страна, която не е членка, която няма да бъде обект на структурите за управление на ЕС\", заяви Барние в Лондон. \"Всяко митническо споразумение или митнически съюз, а аз винаги съм казвал, че ЕС е отворен за митнически съюз, трябва да уважава този принцип\".\r\nТова, че Великобритания ще приложи митническите правила и задължения, беше ключово предложение в документите, които правителството на Мей публикува този месец. Тези документи, които имат за цел да доведат до безпроблемна търговия с ЕС, без страната да е част от някоя от съществуващите структури на блока, е плод на болезнен компромис в правителството и партията на Мей, а ключови министри подадоха оставки заради предложенията, които съдържа. За хора като тях документът не гарантира достатъчно независимост на Обединеното кралство.\n\r\nЗа Барние обаче това е същата стара игра, която Великобритания се опитва да играе от 2016 г. - опитва се да запази ползите от това да бъде в най-големия търговски блок в света, без да признава юрисдикцията му или да се подчинява на неговите правила.\n\r\n\"Подбирането не е опция”, заяви Барние в първата си реч като преговарящ за Brexit през декември 2016 г. “Страната няма да може да избира и да бъде участник в части от единния пазар”, повтори той на 22 март през 2017 г", "date": "2018.07.29", "title": "Тереза Мей и нейния шах по детски"}
{"url": "https://www.dnes.bg/football/2018/07/29/beroe-spria-ludogorec-s-famozen-gol-na-kapitana-si.383542", "text": "Шампионът Лудогорец стъпи на криво в Стара Загора за равенството 1:1 срещу Берое късно в събота вечер.\r\nКапитанът на домакините Мартин Райнов донесе точката на тима си с фамозен гол в 62-та минута, а малко преди това Марселиньо бе дал аванс за \"орлите\".\r\nЗаралии играха много добре през първото полувреме, когато Борислав Цонев удари греда, а главният съдия Ивайло Стоянов не посмя да даде дузпа за домакините в 40-та минута за зверска подсечка на Ренан в краката на Меска.\r\nТака Лудогорец събра актив от 4 точки след първите два кръга, но важният за тима мач е в сряда – гостуването на МОЛ Види в квалификациите на Шампионската лига след 0:0 в първия мач. Берое пък постигна второ поредно равенство от 1:1, след като в предишния кръг завърши при същия резултат като гост на Славия.", "date": "2018.07.29", "title": "Берое спря Лудогорец с фамозен гол на капитана си"}
{"url": "https://www.dnes.bg/balkani/2018/07/29/zastreliaha-advokat-zashtitaval-miloshevich-v-haga.383540", "text": "Известният белградски адвокат Драгослав Миша Огнянович е бил застрелян в събота вечер на прага на дома си в квартал Нови Белград. Тежко ранен е 26-годишният син на адвоката, предаде Ройтерс, като се позоваха на полицията.\n\r\nНападението е извършено в 19,30 ч. Петдесет и седем годишният Огнянович е бил убит, докато със сина си вървял към входа на дома си. Синът е ранен в дясната ръка, посочи в комюнике МВР. \n\r\nПолицията работи по случая. Целият квартал е отцепен, проверяват се излизащите от него автомобили. Навсякъде има полицейски патрули, посочва ТАСС.\n\r\nОгнянович беше част от юридическия екип, защитавал бившия югославски президент Слободан Милошевич в Международния трибунал за бивша Югославия в Хага. В последните години кариерата му беше много успешна. Сръбски медии отбелязват, че той е защитавал много клиенти, извършили тежки престъпления, а в последните години е представлявал един от водачите на престъпен клан - Лука Бойович.\r\n                    \r\n                    \r\nМестни медии уточняват, че последните няколко месеца в Белград са били убити няколко приятели на Бойович. По сведения на вестника това е свързано с войната между престъпни кланове, занимаващи се с разпространение на наркотици. Допуска се, че адвокатът може да е станал жертва на такава конфронтация.\n\r\nМилошевич почина в затвора на Хагския трибунал през 2006 г., преди да има съдебно решение по делото му, припомня БТА.", "date": "2018.07.29", "title": "Застреляха адвокат, защитавал Милошевич в Хага"}
{"url": "https://www.dnes.bg/snimka-na-denia/2018/07/29/nedeliata-zapochva-sys-slynce-sledobedyt-idva-s-dyjd.383541", "text": "Неделята ще започне със слънчево време, но през деня отново ще се развива купеста и купесто-дъждовна облачност и на много места ще превали, сочи прогнозата на НИМХ-БАН.\r\nПреди обяд главно над централните райони, а в следобедните часове и преди полунощ в почти цялата страна ще има краткотрайни, в отделни райони интензивни валежи, придружени с гръмотевици. Ще има условия и за градушки. \r\nМаксималните температури ще са между 28° и 33°, в София - около 28°. \r\nПо морето ще бъде предимно слънчево, но в следобедните часове и до полунощ отново ще се има краткотрайни валежи придружени с гръмотевици. Вятърът ще е слаб, от север-североизток. Максимални температури 28°-29°, температурата на морската вода е 25°-27°. \r\nВ планините ще се развива купесто-дъждовна облачност и ще има краткотрайни валежи с гръмотевици. Ще духа слаб север-северозападен вятър. Максимална температура на височина 1200 метра около 21°, на 2000 метра – около 16°.", "date": "2018.07.29", "title": "Неделята започва със слънце, следобедът идва с дъжд"}
{"url": "https://www.dnes.bg/usa/2018/07/29/6-jertvi-i-17-v-neizvestnost-sled-ogynia-v-kaliforniia.383543", "text": "Бързо разрастващите се пожари в американския щат Калифорния, където беше обявено частично извънредно положение, взеха шест жертви, а 17 души са в неизвестност. Хиляди хора бяха принудени да се евакуират, предаде Франс прес.\n\r\nСпоред службата за извънредни ситуации към губернатора на щата при 14 пожара на територията на Калифорния са изгорели площи от 63 000 хектара. В борбата с огъня участват 10 000 пожарникари.\n\r\nПожарът на име \"Кар\", бушуващ северно от град Рединг (Северна Калифорния), отне живота на двама пожарникари в четвъртък, а днес беше съобщено, че негова жертва са станали 70-годишна жена и двете й правнучета. От понеделник досега той е изпепелил 32 700 ха. Унищожени са 500 сгради, а още 75 са повредени.\r\n                    \r\n                    \r\nОбщо 38 000 души са евакуирани в община Шаста заради неконтролируемото огнище.\n\r\nВ Южна Калифорния над 1300 пожарникари се борят с пожара \"Кранстън\". Огънят погълна пет къщи, доведе до затваряне на пътища и до евакуацията на около 7000 души, посочи националната служба по горите.\n\r\nПожарът, който вилнее от сряда в националната гора Сан Бернардино, на близо 150 км югоизточно от Лос Анджелис, превърна в пепел близо 5300 ха. Застрашени там са 4900 сгради. Трима пожарникари са ранени.\n\r\nМалко след лумването на този пожар беше задържан 32-годишен мъж, Брандън Макглоувър, който е заподозрян за подпалването на девет пожара югозападно от община Ривърсайд. В петък му бяха повдигнати обвинения в подпалвачество, които той отхвърля.\n\r\nПо на север, пожарът \"Фъргюсън\" продължава да напредва край националния парк Йосемити, който беше частично затворен. От избухването си на 13 юли този пожар е унищожил 20 000 ха. Един пожарникар загина, а седем души са ранени.\n\r\nСпоред националния координационен център за пожарите към вчера сутринта на територията на САЩ са горели 36 големи пожара, които са унищожили над 93 000 ха от територията, управляване от национална служба по горите.\r\n", "date": "2018.07.29", "title": "6 жертви и 17 в неизвестност след огъня в Калифорния"}
{"url": "https://www.dnes.bg/sofia/2018/07/29/pojar-izbuhna-v-carskite-koniushni.383545", "text": "Пожар е избухнал в ранните часове на деня в имота на столичните булеварди \"Дондуков\" и \"Васил Левски\", станал известен като \"Царските конюшни\", съобщава bTV. \n\nКъм момента няма официална информация от МВР за причините за огъня, нанесените щети и информация за евентуални пострадали.\r\nНа място е бил изпратен екип на пожарната, който да загаси пожара.\r\nКомплексът е бил използван за конюшни по времето на цар Фердинанд. Там в момента се помещава катедрата по приложни изкуства на Националната художествена академия.", "date": "2018.07.29", "title": "Пожар избухна в \"Царските конюшни\""}
{"url": "https://www.dnes.bg/obshtestvo/2018/07/29/raboteshtite-v-mvr-sred-nai-dobre-platenite-v-evropa-uj.383544", "text": "В България персоналът в МВР е сред най-добре платените в Европа. Това е записано в доклад за разходите на полицията и пожарната, изготвен от Световната банка, съобщава БНР.\n\r\nОт институцията препоръчват намаляване на административния персонал и оптимизация на регионалните структури на полицията и пожарната.\n\r\nСредният месечен разход на човек, работещ в структурите на МВР, е над 1 700 лева, изчисляват от Световната банка. От там подчертават, че заключенията им противоречат на общоприетото схващане, че заплатите в полицията и пожарната са ниски. \n\r\nСлед като се отчетат разликите в дохода на глава от населението, заплатите на полицейските служители са на равнището в Швеция и Словения. \r\n                    \r\n                    \r\nПричината обаче за тези резултати се крие във високите социални вноски. Те са 51% от общия месечен разход, правен за служител в полицията и пожарната. Фактът, че вноските, които по принцип се дължат от служителите, също се поемат от МВР, прави общия разход висок, но реално служителите получават сравнително ниски възнаграждения.\n\r\nЗа да се подобри ефективността на харчовете в системата, трябва да се помисли и за оптимизация на звена и освобождаване на административен персонал, подчертават в своя анализ от Световната банка.", "date": "2018.07.29", "title": "Работещите в МВР – сред най-добре платените в Европа, уж!"}
{"url": "https://www.dnes.bg/akoshtete-vqrvaite/2018/07/29/koi-zodii-imat-silna-liubov-s-bliznacite.383477", "text": "Един от най-емоционалните зодиакални знаци е Близнаци. Родените под тази зодия са интересни личности, които влагат много страст в любовта. С кои три зодии връзката им е магнетична, вижте в следващите редове.\r\n\r\nБлизнаците са практици и обичат да споделят наученото. Тяхното любопитство ги кани да изучават не само своята сексуалност, но и тази на партньора им. Най-голямото им качество е способността им за учене. С желанието си да станат много добри любовници, те ще погълнат знанието чрез всяка от своите връзки. Когато в едни любовни взаимоотношения се съберат два Близнака, те ще обменят информация и ще координират предишния си опит един с друг.\r\nЩе бъдат по-доволни, когато научат нещо за партньора си. Въпреки това, техният сексуален живот може да стане скучен, когато вълнението е преминало, ако никой от тях няма достатъчно дълбочина да продължи да разпалва страстта. Близнаците се нуждаят от дълбока емоционална връзка и цял живот не спират да търсят този партньор, с когото ще могат да я изживеят.\r\r\n                    \r\n                    Комуникацията между два близнака никога не е съвършена, но когато се съберат, винаги има нещо, което да си споделят един с друг. Прекрасно е да ги гледате заедно, тъй като откриват някого, който разбира и говори на същия език. Докато има достатъчно уважение и разбиране между тях, интелектуалната страна на връзката им ще бъде непокътната.\r\n", "date": "2018.07.29", "title": "Кои зодии имат силна любов с Близнаците?"}
{"url": "https://www.dnes.bg/notifikacii/2018/07/29/da-kajem-krai-na-plastmasovite-slamki-no-s-kakvo-da-gi-zamenim.383547", "text": "Помислете за повсеместно разпространената пластмасова сламка, която вече се е превърнала в символ на културата за еднократна употреба и използването на материали, които не подлежат на рециклиране. Само в САЩ и Великобритания 550 млн. пластмасови сламки се изхвърлят всеки ден, съобщава сайтът на Word Economic Forum, като се позовава на данни на Plastic Oceans Foundation.\r\nНаред с еднократните пластмасови торбички и чаши, удобството на пластмасовите сламки върви наред със знанието за вредите, които причиняват, включително върху морския живот.\n\r\nОколо 8 млн. тона пластмаса се изхвърлят всяка година в океаните, според Асамблеята на ООН по околната среда. След като телевизионната програма на BBC Blue Planet 2 подчерта унищожителния ефект на пластмасата върху морския живот и милиони хора гледаха видео материал с изследователи, вадещи сламка от ноздрите на морска костенурка, компании и правителства предприеха действия.\r\nЕдин от примерите е Starbucks. Глобалната верига за кафе оповести плановете си да спре употребата на 1 млрд. пластмасови сламки до 2020 г. Търсенето на сламки нарасна покрай популярността на студените напитки, обясняват оттам, които съставляваха половината от всички продажби през 2017 г., което бе ръст от 37% спрямо пет години по-рано.\n\r\nСкоро като посетите Starbucks за студена напитка, ще ви предложат чаша с капак, който е подходящ за рециклиране, през който да пиете напитката. Компанията се присъединява към други световноизвестни брандове, които прекратяват използването на пластмасови сламки.\n\r\nMcDonald’s ще ги замени с хартиени във всичките си ресторанти във Великобритания и Ирландия и планира да започне тестове на алтернативи в САЩ, Франция, Швеция, Норвегия и Австралия.\n\r\nIKEA ще забрани пластмасовите сламки във Великобритания и Ирландия тази година и планира да премахне еднократната пластмаса глобално от асортимента си до края на десетилетието. Hyatt Hotels Corporation обяви, че от септември пластмасовите сламки и клечки за украса в коктейлите ще бъдат предлагани само при поискване и, където е възможно, ще бъдат осигурени алтернативи.\n\r\nДори английската кралица Елизабет се обърна срещу сламките.\n\r\nНо не всички са щастливи от края на сламките, защото те са удобни за хората, които не могат да вдигнат чашата към устата си, за да пият.\n\r\nДокато едни компания отговарят на тези опасения казвайки, че който поиска сламка, може да получи такава от алтернативни материали, ползите е трудно да се докажат. Някои задават въпроса доколко забраната на пластмасовите сламки действително ще помогне.\n\r\nСламките създават относително малък дял от целия пластмасов отпадък в океаните, изтъква Адам Минтър, автор на коментарна рубрика в Bloomberg Opinion и на книгата Junkyard Planet (Планетата сметище). Според него намаляването на отпадъка в други области като риболовното оборудване и редуцирането на отпадъците на компаниите ще е по-ефективно от забрана за сламките.\n\r\nЗа лицата с увреждания и възрастните хора пластмасовите сламки са удобни и могат да издържат на температурата на горещо кафе, чай или супа, така че да могат да бъдат изпити или изядени. А според активистите алтернативите, които включват хартия, стъкло или неръждаема стомана са неподходящи, защото се разпадат или задържат топлина.\n\r\nПо оценки на Световната здравна организация хората с увреждания по света са над 600 млн. и макар че не всички от тях имат нужда от сламки, за да пият и да се хранят, това дава представа за мащаба на проблема.\r\nВ Сиатъл, където забраната действа от 1 юли, законът позволява компаниите да правят изключения за хора, които поискат пластмасова сламка. Въпреки това според организациите на хората с увреждания компаниите не разбират напълно, че могат да предлагат сламки на тези, които се нуждаят от тях, а предлаганите алтернативи не са пълноценни заместители.\r\n", "date": "2018.07.29", "title": "Да кажем край на пластмасовите сламки! Но с какво да ги заменим?"}
{"url": "https://www.dnes.bg/notifikacii/2018/07/29/deset-zaginali-pri-trus-na-indoneziiski-ostrov.383546", "text": "Десет души са загинали, а над 40 са ранени при земетресение с магнитуд 6,4 по Рихтер на индонезийския остров Ломбок, съобщи индонезийската служба за справяне с бедствията, цитирана от Асошиейтед прес.\r\nГоворителят на службата каза, че броят на жертвите и ранените може да нарасне, тъй като все още събират данни от други места на популярния туристически остров. Според него най-тежко е пострадал окръг Източен Ломбок, където са загинали осем души, включително малаизиец.\r\nГоворителят каза, че трусът е задействал голямо свлачище в планината Ринджани. Властите още проучват последиците от земетресението, отбелязва БТА.", "date": "2018.07.29", "title": "Десет загинали при трус на индонезийски остров"}
{"url": "https://www.dnes.bg/sofia/2018/07/29/niama-danni-za-umishlen-palej-v-carskite-koniushni.383550", "text": "Пожарът, който тази нощ пламна в сградите на бившите \"Царски конюшни\" в центъра на София, е унищожил около 1500 квадратни метра покривна конструкция, съобщиха от МВР. \nСигналът за пожара е постъпил в 03.25 часа тази сутрин. В 6.00 пожарът е бил напълно изгасен. \r\nТепърва обаче предстои оглед на щетите. \r\nОт МВР отчитат, че няма данни за умишлен палеж.", "date": "2018.07.29", "title": "Няма данни за умишлен палеж в \"Царските конюшни\""}
{"url": "https://www.dnes.bg/stranata/2018/07/29/niama-symneniia-za-chuma-po-jivotni-v-blagoevgradsko.383548", "text": "Директорът на ОДБХ-Благоевград д-р Михаил Бащавелов отрече категорично, че има съмнения за чума по дребните преживни животни в областта. \n\n\"Не сме казвали, че има съмнения за чума по дребните преживни животни в Благоевградска област. В момента изпълняваме държавната профилактична програма, вземат се проби от всички животни и ако се появи такова заболяване, тогава ще го обявим. \n\r\nНе можем да всяваме паника в населението, при положение, че няма такова нещо\", каза за БТА д-р Бащавелов, по повод появили се информации за съмнения за чума в две животновъдни ферми в Благоевградска област.\n\r\nСлед подадени сигнали за умрели дребни преживни животни, специалисти от ОДБХ Благоевград са посетили ферми в селата Мусомища и Филипово. Направени са аутопсии, които не показват ясно причината за смъртта. \r\n                    \r\n                    \r\nПо тази причина са взети проби. Резултатът от лабораторното изследване се очаква да е готов през следващата седмица. Предприети са превантивни мерки - стадата са изолирани и поставени на оборен режим.\n\r\n\"Изследваме всички животни, не само дребни, но и едри преживни и свине, защото има опасност от навлизане в страната на \"африканска чума\" по свинете и други завболявания - син език, нодуларен дерматит. Изследванията са постоянни, за да наблюдаваме какъв е здравният статус на животните в областта\", каза още д-р Бащавелов.", "date": "2018.07.29", "title": "Няма съмнения за чума по животни в Благоевградско"}
{"url": "https://www.dnes.bg/notifikacii/2018/07/29/prostreliaha-mlad-myj-na-ulica-v-plovdiv.383551", "text": "33-годишен мъж е бил прострелян тази сутрин в пловдивския квартал \"Кършияка\", съобщи “Фокус“, като се позовава на информация на ОДМВР.\r\nСигналът е подаден от потърпевшия на телефон 112 към 7.30 часа тази сутрин. Мъжът е съобщил, че при слизане от автомобила си на улица в кв. \"Кършияка\" е бил прострелян в краката от неизвестен извършител. \r\nПострадалият е настанен в болница, като по първоначални данни няма сериозни наранявания. \r\nВ момента на мястото на стрелбата се извършва оглед. По случая работят служители на Трето районно полицейско управление в Пловдив.", "date": "2018.07.29", "title": "Простреляха млад мъж на улица в Пловдив"}
{"url": "https://www.dnes.bg/sofia/2018/07/29/spasi-sofiia-poiska-ostavkata-na-banov-zaradi-carskite-koniushni.383552", "text": "\"И Царските конюшни изгоряха. Като по учебник - събота срещу неделя, през лятото, когато хората са на почивка и \"със сигурност\" запалени от поредния клошар-пироман\", пишат от \"Спаси София\" в коментар на пожара от тази нощ, при който изгоряха около 1500 квадратни метра покривна конструкция на сградите.\r\nОт организацията отчитат, че тежката съдба на много от малкото ни ценни сгради очевидно не успява да трогне никого от властимащите у нас и бизнесмените, \"искащи да строят многоетажни лъскави билдинги на мястото на нашата история и култура\".\n\r\n\"Пожарът на Царските конюшни е поредният от дълга и тъжна статистика, включваща и Тютюневите складове, Театър Ренесанс на пл. Възраждане и стотици други сгради из цялата страна\", се чете в позицията.\r\n                    \r\n                    \r\n\"Г-н Боил Банов, Спаси София официално иска вашата оставка. Вие доказахте, че сте неспособен да опазвате културното и архитектурно наследство на България, а с това не изпълнявате една от основните ви задачи. През месец февруари заявихте, че процедурата за вписването на Царските конюшни като паметник на културата с национално значение е към края си. Пет месеца ли не успяхте да я завършите? Вие, в ролята ви на зам. министър при разрушителното за културата управление на Вежди Рашидов и сега като министър, не просто не направихте необходимото, за да подсилите и укрепите административния и оперативен капацитет на Националния институт за недвижимо културно наследство, а напротив - създадохте една скопена институция, която не може да опази дори най-ценното“, пишат от организацията.\n\nОт там се обръщат и към кметът на София Йорданка Фандъкова. \"Сграда след сграда, историята на града ни става на пепел, а вие се усмихвате любезно пред камерите. След толкова години и толкова случаи на унищожени сгради, вие не намерихте за необходимо да застанете с вашия авторитет, име и позиция в категорична подкрепа за запазване на архитектурното наследство на София. \n\r\nНе намерихте воля и смелост активно да защитавате и опазвате, вместо минорно да констатирате поредното унищожение. Това ще лежи и на вашата съвест\", завършва позицията на \"Спаси София\".", "date": "2018.07.29", "title": "\"Спаси София\" поиска оставката на Банов заради \"Царските конюшни\""}
