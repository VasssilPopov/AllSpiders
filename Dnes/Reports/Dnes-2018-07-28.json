{"url": "https://www.dnes.bg/balkani/2018/07/28/s-primka-na-vrata-cru-kosovari-oligarsi-koi-iska-da-ubie-srybskiia-prezident.383534", "text": "\"Това ли е краят на Вучич?\" попита преди време от заглавната си страница булевардният белградски вестник \"Informer\". Под въпроса бе поместен фотомонтаж на най-силния човек в Сърбия Александър Вучич с примка на врата. Цялата опозиция заговорничела срещу него, дните му били преброени, пишеше изданието и призоваваше народа да се вдигне, защото гангстери искали да откраднат властта и да съсипят Сърбия. \r\nНеговият главен редактор Драган Вучичевич и сръбският президент Вучич са в приятелски отношения от дълги години и не крият това. Въпреки че бившият националистически \"ястреб\" Вучич и неговата всесилна Сръбска прогресивна партия следват, по неговите думи, проевропейския дневен ред, \"Informer\" стои на проруски позиции. С изданието си, и в безброй телевизионни прояви, Вучичевич е нещо като неофициален рупор на Вучич.\r\r\n                    \r\n                    \r\nВучич управлява Сърбия от шест години. Той елиминира и разедини политическата опозиция - включително с помощта на медиите. С изключение на един телевизионен канал и няколко малотиражни седмичника, медийният мейнстрийм отрупва с ласкателства своя президент - или го хвали, или клейми критиците му. Ако обаче се върнем към водещата публикация в \"Informer\", тя беше нещо качествено ново: от нея насам Вучич вече е представян не само като като всесилен, непогрешим и много популярен сред народа, но и като много застрашен политик. Опозицията и чуждестранни сили искали да го убият, гласят внушенията. И то въпреки че сръбският президент правел всичко за народа, казват неговите медийни приятели.\r\n\"Може да изглежда комично, жалко и булевардно, но в действителност това е сериозно обмислена политическа и медийна стратегия\", посочва журналистката Тамара Скроца, която е дългогодишен член на Сръбския медиен съвет. \r\n\"Поне веднъж седмично ни сервират темата за предполагаем атентат срещу президента\", казва тя.\r\n\r\nВъображаемите планове за атентати с времето стават все по-заплетени, а списъкът на мнимите заговорници - все по-дълъг: ту били западните тайни служби ЦРУ и MI 6, ту сръбските олигарси или престъпници. Сред подбудителите имало посланици на страните от ЕС или на САЩ, но също така не било изключено те да са омразните косовски албанци или хърватите. Даже и така обичаната от народа православна \"Матушка Русия\" не е пощадена: тя също е сочена като люпилня на антисръбски заговори. \r\nСамо дето не става много ясно защо Вучич, който е доста самоуверен и винаги говори поучително, ще e някой, когото всеки по всяко време може да убие. \r\n\"Това го поставя в библейски контекст: той се представя като Давид в битката с Голиат\", смята социологът Йово Бакич от Белградския факултет по философия. \r\n\"Вучич бива представян като обективно по-слабия, но пък за сметка на това той е толкова смел, че може да победи заговорническите сили\", посочва социологът.\r\nОтношението на Вучич и преданите му медии към истината е измеримо. Независимият портал \"Istinomer\" оценява изявленията на Вучич през първата година на президентския му мандат като неверни - 90% от тях. Това са в повечето случаи изявления за броя на разкритите нови работни места и икономическия растеж, които лесно могат да се проверят. Порталът fakenews.rs отбелязва 362 лъжи на \"Informer\" през последната година - само на заглавните му страници.\r\n\r\nВ Брюксел междувременно знаят какво е положението с медиите в Сърбия. Липсващата свобода на словото е постоянна тема в докладите на ЕС за постигнатия напредък. Други неизменно присъстващи теми са контролираното правосъдие и разпределянето на обществени поръчки и работни места от партията. Само че докато критиките си остават твърде дипломатични, Вучич се радва на добър прием в Брюксел, Берлин и другаде.\r\nСпоред социолога Бакич, това има връзка с проблема за Косово. Бившата сръбска провинция все още не е член на ООН, защото Русия и Китай блокират тази стъпка - точно според желанието на Сърбия. И Вучич може да отвори пътя за решаването на косовския въпрос, стига ЕС да продължи да го подкрепя въпреки автократичния му стил на управление, смятат в Белград. Тази година е решаваща преди Белград и Прищина да подпишат договора за нормализиране на отношенията.\r\n Неманя Руйевич\r\n \"\"\r\n", "date": "2018.07.28", "title": "С примка на врата: ЦРУ, косовари, олигарси – кой иска да убие сръбския президент?"}
{"url": "https://www.dnes.bg/stranata/2018/07/28/klon-padna-vyrhu-maika-s-dete-bebeto-padnalo-na-zemiata.383531", "text": "Клон от изсъхнало дърво се стовари върху майки с детски колички в Бургас. При удара едната количка била обърната и бебето паднало на земята. За щастие, то е добре, информира Нова тв.\r\nМайката се отървала само с леки наранявания.\r\nКлонът паднал върху преминаващите млади жени по обед при тихо и слънчево време. На улицата излезли и хора от близките търговски обекти. Разказаха, че се чул силен трясък, а след това видели обърнатата количка. Майката получила лека травма на ръката.\r\nОт Общината съобщиха, че имат издадена заповед за премахване на част от дърветата, някои от които са на по 50 години и са опасни. Заповедта им обаче била атакувана в съда от природозащитници. Въпреки това, пострадалата майка смята да търси обезщетение от Общината.\r\n ", "date": "2018.07.28", "title": "Клон падна върху майка с дете, бебето паднало на земята"}
{"url": "https://www.dnes.bg/snimka-na-denia/2018/07/28/ochakva-ni-slyncheva-nedelia-pridrujena-s-grym-i-dyjd.383533", "text": "Атмосферното налягане ще остане без съществена промяна - по-ниско от средното за юли. През нощта само на отделни места, главно в централните райони на страната, ще превали краткотраен дъжд. Утре преди обяд облачността ще е разкъсана, на места намаляваща до слънчево. В следобедните часове и до полунощ отново ще има краткотрайни, в отделни райони интензивни валежи, придружени и с гръмотевици. Възможни са и градушки. Максималните температури ще са между 28° и 33°, в София - около 28°. Такава е прогнозата за времето на Националния институт по метеорология и хидрология (НИМХ) при БАН, съобщи дежурният синоптик Анна Дякова, предаде \"Фокус\". \r\nПо Черноморието ще има превалявания от дъжд, след обяд и до полунощ - придружени с гръмотевици. Вятърът ще е слаб, от север, североизток. Максимални температури: 28°-29°. Температурата на морската вода е 25°-27°. Вълнението на морето ще бъде 1-2 бала.\rВ планините преди обяд ще преобладава слънчево време. В следобедните часове ще се развива купесто-дъждовна облачност, ще има краткотрайни валежи с гръмотевици. Ще духа слаб север-северозападен вятър. Максимална температура на височина 1200 метра около 21°, на 2000 метра – около 16°.\r\nИ през последните дни на месеца на места, главно след обяд и до полунощ, ще има краткотрайни, в отделни райони интензивни валежи, придружени и с гръмотевици, възможни са и градушки. Вероятността за значителни количества намалява, но все пак на изолирани места са възможни такива. Преди обяд ще има и слънчеви часове. Температурите ще останат малко по-ниски от обичайните за периода - преобладаващите максимални ще са между 27° и 32°. \r\nВ началото на август преваляванията ще намалеят, ще има повече слънчеви часове.", "date": "2018.07.28", "title": "Очаква ни слънчева неделя, придружена с гръм и дъжд"}
{"url": "https://www.dnes.bg/obshtestvo/2018/07/28/borisov-za-horata-s-uvrejdaniia-stava-vypros-za-mnogo-pari.383524", "text": "Срещам се и говоря всеки ден. Ще се срещнем и с тях. Това са една част от хората. Други пък имат други изисквания и желания. Това каза премиерът Бойко Борисов в Нови пазар, където министър-председателят присъства на церемония по откриване на обновените административни сгради на полицейския участък и пожарната, предаде \"Фокус\". \r\n\"Накрая, който каквото и да приказва, става въпрос за много пари. Днес кметът цяла сутрин ме обикаля и ми мрънка за 3 млн. лв. за реката в Нови пазар, защото лятно време миришело. Върви и ми обяснява, че вашата спортна зала също се нуждаела от ремонт. В края на краищата, един бюджет затова се прави в парламента по наше предложение и трябва да обхване цялата част, всяко едно нещо от държавата. Ще се видя с тях, ще преценим. Желанието ми е трите закона, ако могат да влязат заедно, за да видим за колко пари става въпрос\", заяви Борисов. \r\r\n                    \r\n                    По думите му става ясно, че наведнъж не могат да се дават. \r\n\"Да направим някакъв план в следващите години. Ако всяко правителство досега си е вършело работата, нямаше да се налага да правим по три сгради наведнъж\", посочи той.\r\nПремиерът отбеляза, че за последните години над 20 милиона са влезли в Нови пазар, включително полицията, пожарната, общинска сграда - нещо, което не е било пипано с десетилетия. \r\n\"Сега знам, че се работи по 3-4 проекта. Сега се строи още един гръцки завод, винарната промишленост се развива много добре. До една-две години доста неща още ще се направят. Ако искаме да вдигаме БВП, да върнем хората в България, трябва максимално бързо да развиваме инфраструктурата - това, което правим. В тези пожарни, полицейски управления, общини и блокове живеят и работят българи, когато им създаваш нормални условия за работа - те си идват\", подчерта Борисов и продължи: \"Кажете ми един град и започвам веднага да ви кажа какво е направено в него - няма значение чий кмет е\".\r\nТой уточни, че от Ябланица надолу толкова са напреднали и толкова се строи, че след 3-4 години смята, че ще вържат автомагистрала \"Хемус\" с Варна. По думите му първата копка може да се очаква в средата на месец август. \r\n\"В средата на август някъде ще я натиснем здраво, защото всичко е готово и тук до Търговище е сравнително по-лесно. Ще напреднат бързо\", увери Бойко Борисов. ", "date": "2018.07.28", "title": "Борисов за хората с увреждания: Става въпрос за много пари!"}
{"url": "https://www.dnes.bg/travel/2018/07/28/shri-lanka-destinaciiata-koiato-da-posetite-tova-liato.383452", "text": "След години на гражданска война, Шри Ланка отново е отворена за света и се превърна в една от най-привлекателните дестинации за почивка и екскурзия. \r\nТова не е изненадващо, като се има предвид, че страната е в средата на Индийския океан, пълна е с плажове с перфектни условия за сърф, изобилства от природни паркове и разнообразие от екзотична флора и фауна. Индуските храмове и чаените плантации събират хиляди туристи, а историята на острова е не по-малко интересна.\r\nИнтересен факт е, че посетители на Шри Ланка, които имат татуировки на Буда или други религиозни символи, могат да бъдат арестувани и депортирани. В случай, че имате такава, но все пак искате да отидете в Шри Ланка, задължително трябва да ги прикривате през цялото време.\r\r\n                    \r\n                    Шофирането в Шри Ланка изисква много специални умения и познание на местните маниери. Препоръчително е, ако не сте наистина много добър шофьор, да не сядате зад волана. Най-популярният начин за придвижване са триколките, по-известни като \"тук-тукс\". Те оперират подобно на таксита и в много ситуации са най-надеждния и евтин начин да се придвижиш.\r\nТуристическият сезон в различните локации варира заради дъждовете. Таксите за екскурзии и дестинации са много по-високи за туристи, отколкото за местни, като разликата може да стигне до десет пъти повече за чужденците.\r\n", "date": "2018.07.28", "title": "Шри Ланка – дестинацията, която да посетите това лято"}
{"url": "https://www.dnes.bg/obshtestvo/2018/07/28/siderov-chasyt-za-prekratiavane-na-muzikata-ne-e-podhodiasht-turizmyt-gubi.383526", "text": "Туристическият бранш губи приходи от непрекъснатите проверки за шума. Това заяви лидерът на \"Атака\" и председател на парламентарната група на \"Обединени патриоти\" Волен Сидеров след среща с представители на бизнеса във Варна, предаде БНТ.\r\nОт бранша са казали още, че проверките се извършват от много институции едновременно, което плаши клиентите. Според Сидеров някои от засегнатите дори се страхуват да застанат пред медии, за да не им пратят проверки и да ги затворят.\r\n\"Часът за прекратяване на музиката също според тях не е подходящ. И аз мисля, че 23 ч. е прекалено рано за нощни заведения, говорим специално за музикални, където отиваш да се веселиш. То в 10 ч. се стъмва през лятото. 23 ч. тъкмо започва животът. Или да се изтегли за по-късен час, или да се мисли за вариант зони - парти зони, по-тих туризъм. Не всичко да е под един знаменател\", казва лидерът на \"Атака\".\r\r\n                    \r\n                    Сидеров влезе в остро противоречие с вицепремиера Валери Симеонов, който е основният идеолог на закона за шума. Макар че проектът е в Народното събрание, досега движение по него няма. Лидерът на \"Атака\" дори започна контрапроверки по повод на проверките на заведенията, които Валери Симеонов организира.\r\nПо-рано днес темата с \"шумните\" спорове на вицепремиера Валери Симеонов коментира и министърът на туризма Николина Ангелкова. Тя не подкрепя твърдението, че сезонът става жертва на тази полемика. \r\n\"Когато има закони, които имат нужда от допълнително обсъждане, те трябва да бъдат допълнително обсъдени\", заяви Ангелкова, цитирана от Нюз.бг, предаде в. \"Сега\".\r\n\"Имаме различия по някои теми, но затова решаваме всичко в диалог\", подчерта още тя.", "date": "2018.07.28", "title": "Сидеров: Часът за прекратяване на музиката не е подходящ, туризмът губи! "}
{"url": "https://www.dnes.bg/cars/2018/07/28/volkswagen-mercedes-benz-liderite-po-prodajbi-na-avtomobili-v-germaniia.383527", "text": "Focus2move публикува резултатите от продажбите на нови леки и лекотоварни автомобили в Германия за юни и периода януари-юни 2018 г. От тях става ясно, че миналия месец на пазара в страната са реализирани 341 308 нови коли, което прави ръст от 4,2% спрямо юни 2017 г. Обемът на продажбите от началото на годината е скочил с 2,9% до 1 839 000 бройки.\r\nБезспорен лидер на германския пазар, с огромна разлика пред конкурентите, е брандът Volkswagen, който от януари до юни е продал 361 659 автомобила, което е ръст с 8,6% спрямо същия период на миналана година. Делът на VW на местния пазар представлява 19,7%. Второ място заема Mercedes-Benz с 162 614 продадени коли (-2,7%), а челната тройка допълва Audi – спад с 2% до 151 353 автомобила.\r\r\n                    \r\n                    В Топ 10 за периода януари-юни следват: Ford - 135 681 продадени автомобила (+5,7%), BMW - 129 986 (-1%), Opel - 118 526 (-7,1%), Skoda - 106 802 (+8,1%), Renault - 68 691 (-2,8%), SEAT - 61 461 (+16,4%) и Hyundai - 58 982 (+10,9%).\r\nСамо за юни подреждането е следното: Volkswagen - 66 389 продадени коли (+9,6% спрямо същия месец на 2017 г.), Mercedes-Benz - 28 376 (-9,6%), Audi - 27 775 (+10,4%), BMW - 25 299 (+11,5%), Ford - 24 525 (+9,5%), Opel - 22 066 (-5,2%), Skoda - 20 626 (+5,7%), Renault - 13 710 (-12,6%), SEAT - 12 954 (+11,6%) и Hyundai - 11 938 (+13,6%).\r\nНай-популярният модел, с над два пъти повече продажби от този на второ място, си остава Volkswagen Golf. През юни той е бил предпочетен от 19 497 души (-0,2%), а от началото на годината - от 118 593 (+5,1%). Втора и трета позиция също заемат модели на Volkswagen – Tiguan (съоветно 7726 и 43 045 бройки) и Passat (7307 и 38 042).\r\nТоп 10 за периода януари-юни допълват: Volkswagen Polo (36 647), Audi A4 (34 052), Skoda Octavia (33 016), Ford Focus (31 922), Mercedes-Benz C-Class (31 128), Volkswagen Touran (28 239) и Audi A3 (27 389). Най-голям ръст в продажбите спрямо същия период на миналата година бележи Ford Focus - 36,1%, а най-голям спад отчита Mercedes-Benz C-Class - минус 13%.\r\n", "date": "2018.07.28", "title": "Volkswagen, Mercedes-Benz: Лидерите по продажби на автомобили в Германия"}
{"url": "https://www.dnes.bg/stranata/2018/07/28/po-rumynskata-granica-11-ot-133-km-ot-ogradata-gotovi.383528", "text": "11 километра от предпазната ограда на сухопътната ни граница с Румъния вече са готови. В изграждането ѝ участие вземат и шестте Държавни горски предприятия. Около 480 човека подпомагат дейностите във връзка с риска от африканската чума по свинете. Осигурени са и денонощни обходи по сухопътната граница с Румъния. Това заяви земеделският министър Румен Порожанов, предаде БНР.  \r\nТой бе в Шабла за обсъждане на мерките за недопускане на африканската чума по свинете на територията на България.\r\nСъоръжението трябва да спре движението на диви животни през границата, която е дълга общо 133 километра. Вчера от земеделското министерство казаха, че съоръжението трябва да е готово до понеделник. В зоната са изпратени и допълнителни полицейски патрули, пише в. \"Сега\".\r\r\n                    \r\n                    \"Хубавото е, че в момента дивата свиня не е склонна да прави много набези. Основно движение се очаква след приключването на реколтите\", каза Порожанов пред БНР. \r\nОградата ще бъде подсилена и с режеща тел. Областните дирекции по безопасност на храните идентифицират частните стопани на прасета, като целта е в 10-километровата зона около индустриалните комплекси собствениците да бъдат убедени да усвоят възможно най-бързо животните си, допълни Порожанов.\r\n\"Основният проблем в Румъния са именно домашните животни. Една единствена индустриална ферма с малко над 40 хиляди животни е имало, която е засегната\", каза той.\r\nВ същото време полските власти се отказаха от намерението си да строят заграждения по източната си граница с цел да се спре разпространението на африканската чума по свинете. Това е заявил министърът на селското стопанство на страната Ян Ардановски, предаде Нова ТВ. \r\n\"Оградата е неефективна. Получихме мнение от Европейската агенция за безопасност на храните, която каза, че такива дълги огради - а нашата трябва да бъде дълга 1120 км - не вършат работа\", посочва министърът. Според него предвидените за строежа на оградата средства ще бъдат пренасочени към повишаване на биологическата сигурност.\r\n\"Приемам и идеята да се окаже помощ на ловните отряди, особено в крайграничната зона\", добавя Ардановски. ", "date": "2018.07.28", "title": "По румънската граница: 11 от 133 км от оградата – готови"}
{"url": "https://www.dnes.bg/eu/2018/07/28/orban-izborite-v-es-moje-da-dovedat-do-hristiiandemokraciia.383529", "text": "Унгарският премиер Виктор Орбан заяви, че изборите за европейски парламент догодина може да доведат до промяна към нелиберална християндемокрация в ЕС, която да сложи край на мултикултурализма, предаде Reuters, цитира БТА.\r\nДесният националист Орбан, преизбран за трети пореден мандат през април, оглави съпротивата на източноевропейските страни срещу опитите на ЕС да накара страните членки да приемат квотна система за разселване на бежанци и мигранти. Заедно с националистическото правителство в Полша, Орбан е в постоянен конфликт с Европейската комисия заради това, което Брюксел определя като ерозия на демократичните институции в бившите комунистически страни от Източна Европа.\r\r\n                    \r\n                    Европейските избори през 2019 г. ще бъдат решаващи за бъдещето на Европа, заяви Орбан в годишната си реч пред етнически унгарци в румънския град Байле Тушнад. Той подчерта, че западният политически елит на ЕС не е успял да защити блока от мюсюлманската имиграция и е време тези политици да си отидат. \r\n\"Европейският елит е видимо нервен\", подчерта Орбан пред стотици аплодиращи го привърженици.\r\n\"Тяхната голяма цел е да трансформират Европа, да я отведат в една пост-християнска ера, в ера, в която нациите изчезват\", заяви унгарският премиер. \r\n\"Този процес може да бъде подкопан на европейските избори\", добави той, подчертавайки, че е \"в наш интерес да спрем тази трансформация\".\r\nИзборите за европейски парламент трябва да покажат, че има алтернатива на либералната демокрация, която според Орбан работи по недемократичен начин в Западна Европа, като не толерира алтернативни възгледи.\r\n\"Християндемокрацията не е либерална... тя е нелиберална, ако щете\", заяви унгарският премиер. Той подчерта, че за разлика от либералната демокрация, християндемокрацията отхвърля мултикултурализма и имиграцията, като същевременно е антикомунистическа и се застъпва за християнските ценности.\r\n\"Изправени сме пред голям момент: казваме довиждане не просто на либералната демокрация, а на елита от 1968 г.\", заяви Орбан, визирайки международната вълна от леви, либерални протести, преобърнали в много страни управляващия консервативен ред.\r\nВчера Орбан приветства основаването от бившия крайнодесен сътрудник на Доналд Тръмп - Стив Банън, на антиевропейска политическа формация, наречена \"Движението\" с цел подсилване на националисткия, антиимигрантски вот на изборите за ЕП догодина.\r\nПартията на Орбан \"Фидес\", която води в проучванията на общественото мнение, също така демонизира родения в Унгария американски милиардер Джордж Сорос и подкрепяните от него либерални хуманитарни организации. \r\n\"Фидес\" прокара закони, ограничаващи дейността на групи от гражданското общество, които обвинява в насърчаване на незаконната имиграция.\r\nОрбан обвинява Сорос в насърчаване на масова имиграция, целяща да подкопае християнската европейска култура, което милиардерът отрича, отбелязва Reuters.\r\nОсвен това Орбан изгради топли отношения с Русия, която строи ядрена електроцентрала в Унгария. Премиерът неведнъж е подлагал на критики санкциите на ЕС срещу Русия, наложени ѝ след анексията на Крим през 2014 година.", "date": "2018.07.28", "title": "Орбан: Изборите в ЕС може да доведат до християндемокрация "}
{"url": "https://www.dnes.bg/stranata/2018/07/28/na-pristanishte-v-sozopol-80-tonen-kran-padna-vyrhu-iahti.383530", "text": "80-тонен кран се стовари върху лодки на яхтеното пристанище в Созопол. По данни на очевидци са пострадали две от яхтите на кея, предаде Нова тв.\r\nЖертви и пострадали при инцидента няма.\r\nНа място пристигнаха екипи на противопожарната служба, които да почистят района от разлятото гориво.\r\nИнспекцията по труда ще проверява причините, довели до инцидента.", "date": "2018.07.28", "title": "На пристанище в Созопол: 80-тонен кран падна върху яхти"}
{"url": "https://www.dnes.bg/health/2018/07/28/10-stypki-za-po-byrzo-zabremeniavane.383469", "text": "Когато се опитвате да заченете и не се получава от първия път, имате чувството, че времето е спряло и че минава цяла вечност, докато чудото се случи.\r\nЗа да скъсите периода на забременяване и да увеличите шансовете си това да се случи по-бързо, опитайте да промените някои ежедневни навици. Така ще стимулирате плодовитостта си.\r\n\r\nКолкото по-рано спрете да пушите, толкова по-добре за вас. Шансовете ви за зачеване ще се умножат неколкократно, ако се отървете от вредния навик, който свива кръвоносните съдове и намалява притока на кръв до важни органи, включително детеродните.\r\n\r\nЗа да сте сигурни, че няма физиологична причина зачеването да не се случва, направете си стандартен преглед при специалист.\r\n", "date": "2018.07.28", "title": "10 стъпки за по-бързо забременяване"}
{"url": "https://www.dnes.bg/notifikacii/2018/07/28/1800-drogirani-3078-piiani-zad-volana-nakazanieto-globa.383518", "text": "1800 дрогирани шофьори са спипани по пътищата за половин година! Пияните са почти двойно повече – 3078. Това са данните на Пътна полиция от началото на годината.\r\nШофирането под въздействието на наркотици и алкохол е престъпление по Наказателния кодекс и директно случаите отиват в прокуратурата. Съдебната практика обаче показва, че масово джигитите се наказват само с административна глоба при първо нарушение. По-рядко са тези, осъдени на пробация, пише \"\".\n\n\r\nНа фона на това данните на Пътна полиция показват, че дрогираните и пияните зад волана се увеличават.\rЗа сравнение - през цялата 2017 г., което е два пъти по-голям период, дрогираните и пияните с над 1,2 промила са били общо 7477 (само 259 са жени). Според пътни полицаи тази бройка ще бъде достигната до края на август.\r\nНай-много дрогирани са хванати по улиците на София - 205. Следват тези от област Бургас - 150, Пловдив - 140, Стара Загора - 100, и Благоевград 97.\r\n3200 автомобила на пияни и дрогирани шофьори са с прекратена регистрация от началото на 2017 г. до днес. 2500 заради алкохол, 700 заради наркотици, съотношението е 4:1 в полза на пияниците. Данните за полугодието на 2018 г. сочат, че съотношението вече е 3:1.\r\n ", "date": "2018.07.28", "title": "1800 дрогирани, 3078 пияни зад волана! Наказанието –  глоба!"}
{"url": "https://www.dnes.bg/akoshtete-vqrvaite/2018/07/28/marsela-temer-pyrvata-dama-koiato-brazilcite-mraziat.383453", "text": "Благоверната на бразилския президент Мишел Темер, която е с 42 години по-млада от него, е намразена от сънародниците си още когато става ясно, че е на път да стане първа дама.\r\nПричината е, че тя е просто бивш модел и не блести с никакви качества. Дори няма висше образование, а върхът на кариерата ѝ е титлата \"Мис Сао Пауло\", разказва сп. Story.\r\nДнес имиджът на 35-годишната красавица е направо скандален – според всички тя разхищава държавни пари за лични цели и живее в небивал разкош на фона на икономическата криза, която стяга страната. Марсела поразява с апетитите си към разкошния живот, за което е наричана Бразилската Карла Бруни. И колкото и да си пуска снимки в профила си в социалните мрежи как се занимава с благотворителност, трудно предизвиква симпатии.\r\n \r\nКритиците на 77-годишния президент го обвиняват, че досега е похарчил милиони от държавния бюджет за прищевките на младата си жена – от немислимо скъпи тоалети, през далечни воаяжи, до луксозни автомобили и жилища. Преди той и съпругата му да се нанесат в официалната резиденция, меркантилната първа дама настоява за безброй скъпоструващи ремонти на сградата.\r\n \r\nМотивът ѝ е синчето им да се чувства като у дома си. А после разходите главоломно скачат.\r\n \r\nПрезидентското семейство има само 4 камериерки, които да перат и гладят дрехите им.\r\n \r\nМарсела настоява майка ѝ и по-малката ѝ сестра също да заживеят в столицата Бразилия и им купува имение за 1,5 млн. паунда. Наема и още едно за тях, на своята улица, за 5000 паунда на месец, така че близките ѝ да са наблизо.\r\n \r\n", "date": "2018.07.28", "title": "Марсела Темер – първата дама, която бразилците мразят"}
{"url": "https://www.dnes.bg/zvezdi/2018/07/28/heili-bolduin-se-snima-za-iaponskiia-vogue.383450", "text": "Хейли Болдуин е неузнаваема в новия си проект. Годеницата на Джъстин Бийбър позира за корицата на септемврийския брой на японското издание на Vogue. \r\nБлондинката е заснета от фотографското дуо Лука и Алесандро Морели, позирайки с яке, топ и панталони от последната колекция на Burberry.\r\n \r\nВътрешната фотосесия на изданието поставя акцент върху смелите анималистични принтове, а с тях Хейли олицетворява съвременната дива и фатална жена.\r\n \r\nСмелите принтове и шарки контрастират с мотиви от лога, които са една от водещата тенденция за сезона.\r\n \r\nМодният редактор Анна Дел Русо избира визиите на красавицата, като сред тях открояваме актуални модели от новите колекции на Blumarine, Roberto Cavalli, Valentino и други.\r\n \r\nЗа да влезе в образ, Хейли Болдуин оставя настрана късата си прическа и се появява с дълги, руси, перфектно изправени коси.\r\n \r\n", "date": "2018.07.28", "title": "Хейли Болдуин се снима за японския Vogue "}
{"url": "https://www.dnes.bg/obshtestvo/2018/07/28/stanishev-zove-predsrochni-izbori-i-liavo-upravlenie.383520", "text": "\n\"Всеки нов ден на управление на това правителство е пагубен за България. Управление от скандал в скандал, от криза в криза. ГЕРБ се провалиха в две основни европейски политики – създаването на равни условия за икономическата активност на хората, която единствено дава силен растеж.\n\n\n И второ – в социалната защита – за децата, за групите в неравностойно положение, за младите, за възрастните, дори за работещите българи. Предсрочните избори са спасителни за България. Само те могат да дадат нова перспектива на страната. Затова БСП трябва да работи, за да предизвика и спечели предсрочни парламентарни избори.\" \r\r\n                    \r\n                    Така започна словото си на Историческа поляна Сергей Станишев, който взе участие в традиционния събор на левицата. \r\n\"БСП даде силна заявка с \"Визия за България\", защото страната има нужда от сериозен разговор за политики, перспектива и бъдеще, а не да затъва от една кръчмарска свада в друга. Но, за да промени България, БСП се нуждае от партньори и съюзници. \r\nЕвропейските социалисти са тези, които се противопоставят на опасните сценарии на Европа на различни скорости, за Европа, която наказва и разделя. Нашият сценарий е различен. Той е за Европа, която защитава хората и създава равни шансове, която е солидарна и инвестира в младите. Която работи за сближаване на страните в стандарта на живот и в икономическото им развитие. А това можем да постигнем само всички заедно\", категоричен бе президентът на ПЕС. \r\n\"Европа се променя, но духат различни ветрове. Ние не искаме да ни сполети съдбата на държавите от Вишеградската четворка, на които ЕС оряза фондовете с една четвърт за следващия програмен период. \r\nНека кажем ясно – България - в ядрото, а не в периферията на ЕС! Не молител, а истински пълноправен член на Съюза със своето влияние и лидерски решения! \r\nНезависимо кога са следващите парламентарни избори, голям тест за всяка политическа сила ще бъдат предстоящите евроизбори. Победа на БСП би довела до промяната, от която България и нейните граждани имат нужда\", категоричен бе Сергей Станишев.", "date": "2018.07.28", "title": "Станишев зове: Предсрочни избори и ляво управление! "}
{"url": "https://www.dnes.bg/akoshtete-vqrvaite/2018/07/28/gladen-sym-kato-7-prichini-za-postoianniia-glad.383471", "text": "Само защото сте гладни почти непрекъснато през деня не означава, че сте чисто и просто чревоугодници. Съществуват някои медицински проблеми, които могат да се коренят в основата на честите изблици на вълчи глад.\r\nКои са тези здравословни проблеми, които причиняват често усещане за глад?\r\n\r\nВ някои случаи храненето и по-точно хранителните разстройства имат пряка връзка със стреса, напрежението и тревожността. Част от този механизъм е хормонът серотонин или хормон на щастието. Когато той е в прекалено ниски нива, организмът се опитва да създаде комфорт на тялото чрез храната. Оттам идва склонността към преяждане, а понякога и към отказ от храна.\r\r\n                    \r\n                    \r\nСтресът оказва своето зловредно влияние върху организма всеки ден. Трудно е да го избегнем, но можем да се опитаме да се справим с него. При повишени нива на стрес в организма се наблюдават високи стойности на хормона кортизол. Той кара човек да преяжда без да има реална нужда от тези излишни калории. Резултатът е трупане на мазнини и невъзможност на организма да ги изгори, за да изразходва енергия.\r\n", "date": "2018.07.28", "title": "Гладен съм като... 7 причини за постоянния глад"}
{"url": "https://www.dnes.bg/zvezdi/2018/07/28/geri-nikol-u-nas-vdigna-bsp-na-ura-v-parij-ia-arestuvaha.383512", "text": "Певицата Гери-Никол и нейна приятелка са били арестувани в Париж. Това твърди британският таблоид \"Дейли мейл\".\r\nИсторията е отпреди няколко дни, когато двете момичета решили да се позабавляват, изпълнявайки \"туърк\" танц пред Айфеловата кула. Така обаче те попречили на движението на колите.\r\n \r\n                     \r\nТака забавлението им донесло унизителни моменти малко по-късно, когато били арестувани заради нарушаване на обществения ред, пише таблоидът. Изданието припомня и че Гери-Никол е известна като състезател от българския X Factor.\n\n\r\nНа кадрите, публикувани в Daily Mail се вижда как момичетата се забавляват, правейки пози между колите на фона на Айфеловата кула.\r\nКадрите се появиха и в профила на певицата в Instagram с надпис на английски \"Локацията няма значение\".\r\nНовината за ареста на Гери-Никол идва на фона на друг скандал около името й. Тийнидолката подпали партийна война между БСП и ГЕРБ. Социалистите първо съобщиха, че идолът на тийнейджърите ще участва в концерт за червените младежи преди събора на Бузлуджа днес. После от \"Позитано\" разказаха, цитирани в медиите, че певицата отказва, защото варненският кмет от ГЕРБ Иван Портних я заплашил, че ако пее за БСП, ще я отпише от концерта за празника на Варна на 15 август.\r\nСамата Гери-Никол нарече това \"фалшива новина\" и вчера официално отрече с изявление във Facebook, че познава Портних.\r\nВ БСП обаче очевидно не са приели на сериозно изявлението й, защото не само че ще си поискат обратно вече платения хонорар от 3500 лева, но и обмислят да си търсят правата за нарушеното споразумение по съдебен път, пише \"\".\n\r\n ", "date": "2018.07.28", "title": "Гери-Никол у нас вдигна БСП на \"ура\", в Париж... я арестуваха!"}
{"url": "https://www.dnes.bg/stranata/2018/07/28/narusheniiata-po-moreto-namaliavat-otchete-angelkova.383508", "text": "Нарушения по Черноморието все още има, но в сравнение с миналата година те са по-малко. Това отчете министърът на туризма Николина Ангелкова по повод проверките, които традиционно извършва по морето.\r\n\"Наблюденията ни показват, че всички туристи и потребители все повече се запознават с правата, които имат по закон\", каза министърът пред Нова тв.\n\n\r\nТя разказа, че най-фрапантните случаи, на които проверяващите са се натъкнали, са били в хотели по Северното Черноморие  - в Златни пясъци и в село Топола.\r\n\"Хотелът в Златни пясъци е категоризиран с 4 звезди през 2011 година от тогавашното Министерство на икономиката, енергетиката и туризма, но не отговаря на тази категория. Липсват 3 от основните помещения, които се изискват - лоби бар, бар басейн и фризьорски салони. Помещенията ги има, но не функционират\", обясни тя.\r\r\n                    \r\n                    \"Липсват и сифони в банята, което е много странно предвид изискванията за разрешение за строеж\", коментира Ангелкова и допълни: \"Незабавно стартирахме процедурата за понижаване на категорията\", обяви министърът на туризма.\r\n ", "date": "2018.07.28", "title": "Нарушенията по морето намаляват, отчете Ангелкова"}
{"url": "https://www.dnes.bg/politika/2018/07/28/pred-hiliadite-na-buzludja-machkai-korneliia-tia-narode.383513", "text": "България има една желязна лейди! Мачкай, Корнелия!\r\nТози призив отправи от трибуната на Историческата поляна под връх Бузлуджа един от ораторите на традиционния събор на социалистите - председателят на Национален синдикат \"Защита” Красимир Митов.\r\n75 000 души по данни на БСП се събраха в подножието на историческия връх. Това превръща събора на левицата в най-многобройният от 2005 г. насам, уточни \"Фокус\".\r\n\"Нека да се обединим, народе!\", призова пък лидерката Корнелия Нинова множеството си съпартийци.\n\n\n\r\nТя разказа пред симпатизантите си предложенията на БСП от \"Визия за България\" – да не се приватизират и концесионират държавните богатства, да се подпомагат младите хора, да се даде предимство на държавата в здравеопазването.\r\r\n                    \r\n                    Нинова приветства всички от страната и от различни краища на света.\r\n\"Събра ни болката, че сме най-бедните, грижата, че децата ни са  с най-ниското образование, гневът, че по улиците умират хора заради липса на здравеопазване и унижението, че онези които изградиха България живеят с 200 лева\", каза още червената лидерка.\r\nТя допълни и възмущението от това, че престъпниците които ограбват домовете на хората, се разхождат на свобода.\r\n\"България се управлява от шайка, която ограбва България. Тя посегна на на най-скъпото ни. Всеки, който не е съгласен и критикува, е посочван за враг и провокатор, на всеки такъв му се затваря устата. Народе, посегнаха на най-святото ни, правото ни да мислим свободно и да бъдем с различно мнение\", каза Нинова в словото си.\r\nНинова обяви, че в страната има прослойка, която си купува политици от всички цветове и че тя е опонентът на БСП.\r\n\"Сигурно и в нашите редици няма да има доволни от нашите предложенията към нашия народ\", каза тя и призова социалистите: \"Не се отказвайте, бъдете неподкупни и последователни\".\r\nЛидерката на социалистите поиска най-после да се сложи край на прехода и да се събере национална енергия за друг път на България.\r\nПред множеството говориха и лидерът на ПЕС Сергей Станишев, който призова за предсрочни избори, и говорителят на БСП Елена Йончева, който настоя за разследване на корумпираните, и председателят на Национален синдикат \"Защита” Красимир Митов, който настоя да не се дават не три години, а още три дни на сегашното правителство.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.07.28", "title": "Пред хилядите на Бузлуджа: Мачкай, Корнелия! Тя: Народе…"}
{"url": "https://www.dnes.bg/akoshtete-vqrvaite/2018/07/28/znaete-li-che-jenite-se-nujdaiat-ot-poveche-syn.383362", "text": "Средностатистически хората имат нужда от 7-8 часа сън. Съществува разлика в нуждата от почивка през нощта в различните периоди от живота.\r\nТийнейджърите спят по 10-12 часа, малките деца дори повече, докато с напредване на възрастта нуждата от сън намалява.\r\nКакво прави мозъкът по време на сън?\r\nОказва се, че разликата в нуждите от сън идва не само от възрастта, но и от пола.\r\nАмериканско изследване на National Sleep Foundation констатира, че жените се нуждаят от 20 минути повече сън. И не, това не се дължи на факта, че дамите са по-мързеливи от мъжете. Има научно обосновани причини за тази функционална разлика във физиологията на мъжете и жените.\r\n1. Жените използват повече умствена енергия.\r\r\n                    \r\n                    Жените са перфектни мултитаскъри. Те умеят да мислят за няколко неща едновременно, докато вършат съвсем различно, трето нещо. Те са по-емоционални същества, по-емпатични и чувствителни, заради което хабят много повече психологическа енергия от мъжете.\r\n2. По-лек сън.\r\nДруга причина за женската необходимост от повече сън е фактът, че жените спят по-леко от мъжете. Не толкова дълбокият сън при нежната половина от човечеството предполага и нуждата от по-дълготрайна почивка на мозъка. Според изследвания на National Sleep Foundation, 63% от жените спят по-леко, чуват всякакви шумове през нощта и страдат от инсомния.\r\n", "date": "2018.07.28", "title": "Знаете ли, че... Жените се нуждаят от повече сън? "}
{"url": "https://www.dnes.bg/notifikacii/2018/07/28/avtobus-s-bylgari-avarira-na-magistrala-vyv-franciia.383514", "text": "Автобус с българи аварира на френска магистрала тази нощ. Пътниците, сред които и малки деца, е трябвало да изчакат повече от час докато превозвачът реагира. \r\nАварията е станала на магистрала около 4:30 ч. местно време. В автобуса е имало двама шофьори и 29 пътници, сред които – и малки деца.\r\n\"Намираме се в безизходица, няма реакция от транспортната фирма и никакъв начин за връзка\", оплака се една от пътуващите – Ирена Тодорова пред bTV. \r\nТя разказа, че след час чакане се наложило да се обаждат на 112 и да искат помощ от френските власти.\r\nПо-късно управителят на \"Юнион-Ивкони\" Георги Атанасов коментира, че хората са придвижени на безопасно място – в заведение заедно с част от екипажа. Той обясни, че автобусът се ремонтира на място и по обед българско време би трябвало да тръгне към нашата страна заедно с пътниците.\r\"Големият проблем, който се е получил, е, че пътната помощ е поискала парите да бъдат в брой. Затова са се забавили колегите, иначе досега е щял да бъде отстранен проблемът\", посочи той.\r\nСпоред Тодорова, обаче, цялата работа по извеждането на хората била свършена от френската страна след подадения сигнал. Така пътниците се оказали в база на пътната помощ. По думите й е имало предложение френски автобус да извози сънародниците ни до София, но от българската фирма отказали.\r\nПътничката допълни, че возилото е било в лошо състояние и на задните седалки е имало течове от покрива. Тя посочи, че след прибирането си заедно с останалите хора ще си търси правата.\n\r\n ", "date": "2018.07.28", "title": "Автобус с българи аварира на магистрала във Франция"}
{"url": "https://www.dnes.bg/health/2018/07/28/6-hrani-bogati-na-vitamin-d.383363", "text": "Знаете ли, че около 50% от жителите на Земята не получават достатъчно слънчева светлина? Знаем, че слънцето не само ни зарежда с положителни емоции, но е важно да се излагаме редовно на лъчите му, за да може тялото ни да синтезира витамин D.\r\nСамо 15 минути на ден, са ни необходими, за да си го набавим. Препоръчителните дневни дози за прием на витамина са 400-600 IU.\r\nКак може да си осигурим витамин D, когато не се излагаме достатъчно на слънце и ако не консумираме мляко, вижте в следващите редове.\r\n\r\nНякои сирена са чудесен източник на витамин D. Така например 100 г швейцарско сирене ви осигурява около 12% от дневният прием на витамина; 100 г пармезан около 8%;100 г чедар – около 3%. Разбира се, не забравяйте и за консумацията на бяло сирене, моцарела.\r\r\n                    \r\n                    \r\nГъбите са суперхрана, която е хубаво да направите част от вашето ежедневно меню. Консумацията им ще ви осигури важни антиоксиданти, които ще ви помогнат да подобрите метаболизма, да засилите имунитета си. Вероятно не знаете, но те са единственият растителен източник на витамин D, като едни от най-добрите с високо съдържание на витамина са гъби Портобело. \r\n", "date": "2018.07.28", "title": "6 храни, богати на витамин D"}
{"url": "https://www.dnes.bg/stranata/2018/07/28/mladej-ot-kanada-padna-ot-bilbord-v-haskovo-zagina.383515", "text": "Осемнайсетгодишен младеж с канадски паспорт е загинал при нещастен случай в Хасково, съобщиха от ОД на МВР в областния център. \r\nСигнал за инцидента е подаден в 2.00 часа след полунощ, пише БТА.\r\nМладежът се покачил върху висока четири метра метална конструкция на северния шосеен вход на града /откъм Димитровград/ с надпис \"Добре дошли!\". \r\nНай-вероятно по невнимание момчето, което било на гости на роднини, паднало от билборда, допълниха от полицията.\r\n ", "date": "2018.07.28", "title": "Младеж от Канада падна от билборд в Хасково, загина"}
{"url": "https://www.dnes.bg/eu/2018/07/28/prez-septemvri-brexit-sybira-liderite-na-stranite-v-es.383516", "text": "Лидерите на страните в Европейския съюз ще обсъждат Brexit на следващата среща на върха в австрийския град Залцбург на 20 септември. \r\nТова съобщи кабинетът на британската министър-председателка Тереза Мей след разговорите й с австрийския канцлер Себастиан Курц.\r\n\"На срещата на върха ще се обсъжда и нелегалната миграция. По този въпрос министър-председателката потвърди, че Обединеното кралство ще продължи да работи заедно с ЕС сега и след Brexit \", гласи декларация на премиерския кабинет, цитирана от Ройтерс и БТА.\r\nКурц, чиято страна е ротационнен председател на ЕС до края на годината, се срещна с Мей вчера в Залцбург и заяви, че е важно и за двете страни да не допуснат \"твърд\" или хаотичен Brexit, добавя Ройтерс.\r\n ", "date": "2018.07.28", "title": "През септември: Brexit събира лидерите на страните в ЕС "}
{"url": "https://www.dnes.bg/za-da-se-razbirame/2018/07/28/5-te-znaka-che-ne-ste-gotovi-za-vryzka.383360", "text": "С цялото си сърце искате да имате връзка. Омръзнало ви е да сте необвързани и копнеете да подарите любовта си на човек, който да ви отвърне със същото. Или пък сте имали неуспешни връзки в миналото, за чийто провал все още нямате отговорите.\r\nИма някои неща, които вероятно правите и които подсказват, че не сте готови за истинска връзка. Те ще ви помогнат да осъзнаете къде грешите.\r\n1. Не сте опознали себе си сексуално и емоционално.\r\nСексуалността е неразривна част от психиката и емоционалността. Ето защо, ако все още не се познавате в тези дълбини, ще ви е трудно да подберете подходящ партньор за себе си. При не добро познаване на себе си хората са склонни да имат нереалистични очаквания за партньорите и връзките си, което пречи на щастието и откриването на точния човек.\r\r\n                    \r\n                    2. Вярвате, че хората показват истинската си същност и говорят честно.\r\nАко сте наивни и прекалено доверчиви, очакванията ви също често биват сривани със земята. Дори да сте били лъгани или разочаровани в миналото, не си взимате поука и продължавате да приемате казаното за чиста монета. Вероятно все още не сте си научили урока и не сте готови за връзка.\r\n", "date": "2018.07.28", "title": "5-те знака, че не сте готови за връзка "}
{"url": "https://www.dnes.bg/stranata/2018/07/28/audi-i-taksi-se-sblyskaha-v-sliven-zagina-chovek.383517", "text": "Тежка катастрофа стана тази сутрин в Сливен. При инцидента има загинал човек.\r\nТова съобщи говорителят на ОД на МВР-Сливен Първолета Мандинска, цитирана от БТА.\r\nПроизшествието е станало около 9.20 часа на улица \"Банско шосе\" в града. Блъснали са се лек автомобил \"Ауди\" и таксиметров автомобил.\r\nЗагинал е пътник в леката кола, двамата шофьори и друг пътник от същата кола са приети в болница.\r\nДвижението на мястото е било ограничено, но улицата вече е отворена. Изясняват се причините за катастрофата.\r\n ", "date": "2018.07.28", "title": "\"Ауди\" и такси се сблъскаха в Сливен, загина човек"}
{"url": "https://www.dnes.bg/politika/2018/07/28/borisov-za-buzludja-kakva-mosht-da-hapnat-i-piinat-te-obichat.383519", "text": "Каква мощ за демонстрирали? В Нови пазар в цялата община имат един кмет, в Шумен – един. Това е страшна мощ. Нека да си хапнат и пийнат, те обичат.\r\nТака премиерът Бойко Борисов коментира традиционния събор на социалистите на Бузлуджа днес. На него БСП събраха над 70 000 души по техни данни, а лидерката им Корнелия Нинова обяви, че държавата се управлява от хайка.\r\nТова каза премиерът Бойко Борисов пред журналисти в Нови пазар, където министър-председателят присъства на церемония по откриване на обновените административни сгради на полицейския участък и пожарната, предаде репортер на Радио \"Фокус\" - Шумен. \n\n\n\r\r\n                    \r\n                    \"Не бива да се харчи енергия, това си е тяхна традиция. Сега много злини са направени в България за тези десетилетия управление, но да не им разваляме празника\", каза премиерът в Нови Пазар, където присъства на церемония по откриване на обновените административни сгради на полицейския участък и пожарната.\r\nБорисов обясни, че работата на управляващите е да показват какво е било.\r\n\"И се радвам, че вече кметовете започнаха, слагат снимки на това, което е било и слагаме снимки на това, което сме направили. Можете спокойно да им покажете: \"Това беше по време на управлението на БСП, а сега е така\", каза той, цитиран от \"Фокус\".\r\nБорисов си спомни времето, в което е бил кмет на София.\r\n\"Аз знам какво е да си кмет по управление на БСП – в София щяха да уморят хората. Не помните ли, направиха криза с боклука. Защо после няма никакви кризи? Не помните ли техният лидер, когато ходеше да мие с Вълка улиците в София?\", попита той.\r\nСпоред премиера социалистите нямат право да говорят за това, че кметовете им са в непривилегировано положение. \r\n\"Каква мощ? Аз три пъти им занесох властта. Диктаторът отиде и им каза: \"Моля ви се вземете, управлявайте, ето ви оставката\". Три пъти го правих, дето се вика, смеят ми се сега, и те не могат\", каза още Борисов.\r\nТой попита дали за държавата ще е добре на 6 месеца да има избори.\r\n\"Нека се забавляваме с тях, не са лоши. Колелета карат, коне карат\", добави още Бойко Борисов.\r\n ", "date": "2018.07.28", "title": "Борисов за Бузлуджа: Каква мощ? Да хапнат и пийнат, те обичат! "}
{"url": "https://www.dnes.bg/stranata/2018/07/28/masovo-otroveni-domashni-i-bezdomni-kucheta-v-sopot.383521", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Масови случаи на отровени кучета шокираха жителите на Сопот. Само за последната седмица 10 домашни и бездомни четириноги са изгубили живота си заради консумация на подхвърлена отрова. Зоополицията в града издирва извършителя, информира Bulgaria ON AIR. \r\nСобствениците на домашни кучета са подали сигнал в полицията за отровата в междублоковите пространства. \r\nРайонната прокуратура в Карлово започна разследване. Със случая се занимава и Зоополиция.", "date": "2018.07.28", "title": "Масово отровени домашни и бездомни кучета в Сопот"}
{"url": "https://www.dnes.bg/stranata/2018/07/28/tejko-ptp-krai-rozino-myj-zagina-dve-deca-v-bolnica.383522", "text": "38-годишен мъж е загинал, а две деца са откарани в болница след тежка катастрофа между два автомобила на Подбалканския път на разклона за село Розино, съобщиха от МВР. \r\nСигналът за пътнотранспортното произшествие е подаден около 13:20 часа днес на телефон 112. \r\nПо първоначална информация, на разклона за село Розино е настъпил челен сблъсък между \"Пежо\" и \"Опел\". \r\nНа място е загинал 38-годишният водач на \"Опел\"-а, а две деца – на 3 и 7 години, които са пътували в същата кола, са откарани в болница за прегледи. \r\nВодачът на \"Пежо\"-то е на 27 години. ", "date": "2018.07.28", "title": "Тежко ПТП край Розино: Мъж загина, две деца в болница"}
{"url": "https://www.dnes.bg/science/2018/07/28/ucheni-ot-antarktida-ima-priznaci-za-globalna-katastrofa.383523", "text": "Учени от Калифорнийския университет в Ървайн са установили значителна загуба на маса в големи ледници в Източна Антарктида, включително в ледника Тотен и шелфовия ледник на Московския университет, съобщи Лента, предаде БТА.\r\nТеоретично погледнато, водата в тях е достатъчна, за да повиши морското равнище с 5 метра.\r\nУчените са преценили измененията в ледниковата покривка, като са анализирали данни, получени от спътници на НАСА в рамките на мисията GRACE (Gravity Recovery And Climate Experiment). Данните са комбинирани с резултати от климатични модели, които отчитат съотношението между скоростта, с която ледът се натрупва или топи. \r\nПо мнение на глациолози, от април 2002 г. до септември 2016 г., двата ледника са загубили около 18,5 милиарда тона замръзнала вода, които се равняват на повишаване на морското равнище с 0,7 милиметра. \r\r\n                    \r\n                    Макар Източна Антарктида да се смята за по-малко уязвима от глобалните климатични промени, увеличената топлина в океана допринася за ускорено топене на ледовете.\r\nРезултатите от изследването са качени на сайта Phys.org.", "date": "2018.07.28", "title": "Учени от Антарктида: Има признаци за глобална катастрофа!"}
{"url": "https://www.dnes.bg/politika/2018/07/28/bsp-iska-predsrochni-izbori-i-ne-iska-djendyri.383510", "text": "БСП работи за предсрочни избори и подкрепя решението на Конституционния съд срещу Истанбулската конвенция.\r\nТова стана ясно от думите на зам.-шефа на червената партия Кирил Добрев.\r\nНие работим за предсрочни парламентарни избори от деня, в който минаха предишните. Структурите се намират в кондиция\", каза той пред Нова малко преди да започне традиционния събор на левицата в местността \"Историческа поляна\" под връх Бузлуджа.\n\n\r\n\"БСП инвестира не просто в нови лица. БСП е партията, която може да предложи новия морал\", допълни той. \r\nДобрев коментира и вчерашното решение на Конституционния съд да обяви Истанбулската конвенция за противоречаща на Конституцията. \r\r\n                    \r\n                    \"Смятам, че правдата възтържествува. Ние имаме изключително изчистени позиции по тази тема\", каза той. \"Тази джендър идеология е далеч от нас\", допълни Добрев.\r\nСоциалистът  засегна и закона за горивата и обвиненията между управляващите, че той е лобистки. \r\n\"Не мога да преценя дали законът е лобистки. Историята, която се развива около този закон, е свързана с намаляване на контрабандата. 1 милиард лева от тази паралелна държава се крадат от горивата\", каза още Добрев. \r\n ", "date": "2018.07.28", "title": "БСП иска предсрочни избори и не иска джендъри"}
{"url": "https://www.dnes.bg/politika/2018/07/28/5-leva-za-noshtuvka-i-tova-se-sluchva-v-pochivnite-bazi-na-vlastta.383505", "text": "Нощувката по време на почивка може да струва и … 5 лева на човек! Символичното заплащане осигурява Министерство на регионалното развитие за чиновниците си в почивните си бази.\r\nВ тези на МВР пък средните цени на нощувка са 7,50 лв. на човек.\r\nТова става ясно от доклад на Световната банка за почивните станции на българските институции, представен от Института за пазарна икономика, пише \"Труд\". \r\nИзследването обхваща 115 обекта с представителни и социални функции, почивни станции и обекти за обучение.\r\nСпоред доклада, 83% от тези имоти генерират загуби, които са средно 230 хил. лв. на съоръжение през 2016 г. За проверените 115 бази загубите са 22 млн. лв. за малко над 10 хил. легла.\r\r\n                    \r\n                    Сред една от базите с големи загуби е резиденцията на Министерски съвет \"Евксиноград\". Тя има годишна загуба от 700 хил. лв. Почивната станция на МВР \"Лазур\" в Несебър е отчела загуба от 600 хил. лв. през 2016 г.\r\nСред причините за това е, че храната се предлага без надценка или на загуба.\r\nМного от обектите са достъпни за външни посетители, които плащат от 15% до 100% над стандартната цена за служителите.\r\nВъпреки това цените за външни посетители са по-ниски от пазарните и не покриват разходите по експлоатацията на обектите.\r\nТака ведомствата на практика субсидират почивките и на външни гости на обектите.\r\n ", "date": "2018.07.28", "title": " 5 лева за нощувка? И това се случва  – в почивните бази на властта!"}
{"url": "https://www.dnes.bg/temida/2018/07/28/bylgariia-otkaza-bejanski-statut-na-siriika-tia-sezira-syda-v-es.383493", "text": "Европейският съд потвърди отказа на България да даде бежански статут на сирийка от Палестина, след като се оказа, че тя вече е разполагала с международна закрила от ООН.\r\nСирийката, която живеела в Ивицата Газа, заминала за Йордания, където поискала международен бежански статут и го получила. След като се сдобила с документа тя се появила в България и подала молба за втори статут, този път от Европейския съюз.\n\n\n\r\nСлед като искането й било отхвърлено от Агенция за бежанците, жената внесла жалба пред Софийския административен съд. Тъкмо той е отправил запитването към магистратите в Люксембург, как да отсъди по жалбата.\r\r\n                    \r\n                    Според висшия съд на ЕС когато палестинец е регистриран от Агенцията на Организацията на обединените нации за подпомагане и работа с палестинските бежанци в Близкия изток (UNRWA), той не може да получи убежище в ЕС.\r\nАгенцията е специален орган на ОНН, създаден за закрила и помощ на палестинците в Ивицата Газа, Западния бряг, Йордания, Ливан и Сирия в качеството им на „палестински бежанци“, който се финансира и с европейски средства.\r\nПри предоставена вече закрила от UNRWA, палестинците нямат право да искат убежище в ЕС.\r\nСъгласно процедурата за предоставяне на убежище всеки неевропейски гражданин, влязъл на европейска територия може да поиска закрила в ЕС. Молбата трябва да се разгледа от съответния административен орган в държавата членка, където е регистрирана молбата. А отказите могат да се обжалват на две съдебни инстанции.\r\nАко последното решение е отрицателно, неуспелият кандидат трябва да бъде репатриране в страната, откъдето е дошъл. Цялата процедура трябва да приключи в рамките на 18 месеца. България има едно от най-високите нива на удоволетворяване на молбите за убежище в ЕС.\r\n ", "date": "2018.07.28", "title": "България отказа бежански статут на сирийка, тя сезира съда в ЕС"}
{"url": "https://www.dnes.bg/science/2018/07/28/zemiata-lunata-i-mars-100-minuti-spektakyl-v-nebeto.383494", "text": "\n\r\nТази нощ движението на Земята, Луната и Марс в небето събраха погледите на хиляди любители на Космоса в много страни по света.\r\nТе можаха да наблюдават най-дългото лунно затъмнение за този век и Велико противопоставяне на Марс.\r\nДвете космически явления рядко съвпадат, което предизвика интереса на учени и наблюдатели, напомня bTV.\r\nПикът на лунното затъмнение беше след 22:30 ч., когато Луната се оцвети в червено – явление, познато като кървава Луна.\r\nТова стана по време на пълнолуние, докато Слънцето, Земята и Луната са в една линия.\r\nМакар да се случва често – на всеки 2-3 години, пълното лунно затъмнение за много хора по света е свързано с много мистика.\r\nУ нас стотици наблюдатели се събраха пред Шуменската обсерватория, за да наблюдават космическия спектакъл.\r\n ", "date": "2018.07.28", "title": "Земята, Луната и Марс – 100 минути спектакъл в небето"}
{"url": "https://www.dnes.bg/usa/2018/07/28/iunker-sporazumenieto-s-trymp-be-na-ryba-na-provala.383495", "text": "Лансираният от президента на САЩ Доналд Тръмп и председателя на Европейската комисия Жан-Клод Юнкер план за намаляване на напрежението в търговията е бил на моменти на ръба на провала. Това призна самият Юнкер, цитиран от ДПА и БТА.\r\nВ интервю за германската телевизия АРД Юнкер каза, че на преговорите Тръмп и делегацията му упражнили \"максимален натиск\", за да накарат ЕС да отвори още повече пазарите си на земеделска продукция.\r\nПредседателят на ЕК допълни, че директно е отхвърлил подобен вариант, \"имайки предвид ситуацията в Европа, не само във Франция, но и в Белгия, Ирландия, също и в Люксембург и където и да било другаде\".\r\nПо думите на Юнкер за да бъде постигнато споразумение, ЕС е бил принуден да се откаже от възможността за достъп на европейски фирми до публично предлагане в САЩ като основнa темa в разговорите. \n\n\n\r\r\n                    \r\n                    На срещата си в сряда Тръмп и Юнкер се съгласиха да загърбят продължилия месеци търговски спор и засега да не се налагат никакви нови извънредни мита.\r\nБелият дом и европейците сега възнамеряват да започнат преговори, чиято цел ще бъде амбициозно споразумение за премахване на митата за промишлени стоки.\r\nСлед разговорите Франция беше една от страните, които незабавно поискаха разяснения. Тя се позова на изказване на Тръмп, че споразумението ще отвори нови пазари за американските фермери.\r\nДнес говорителка на ЕК заяви, че европейските фермери няма защо да се страхуват от по-силна конкуренция в резултат на споразумението. Земеделските продукти са изключени от планираните преговори за споразумение за митата, каза тя.\r\nПостигнатите в сряда договорености включваха единствено по-голям внос на американска соя - нещо, което рядко се произвежда в ЕС поради изискванията на тази култура към климата, отбелязва ДПА.\r\nВчера Тръмп е имал телефонен разговор с Юнкер, в който са били повдигнати търговски въпроси като продължение на срещата от тази седмица във Вашингтон, съобщи в разпространено изявление прессекретарят на Белия дом Сара Сандърс, цитирана от ТАСС.\r\n\"Президентът Тръмп разговаря днес с председателя Юнкер. Лидерите продължиха дискусиите за търговското взаимодействие между САЩ и ЕС\", съобщи тя.\r\n ", "date": "2018.07.28", "title": "Юнкер: Споразумението с Тръмп бе на ръба на провала!"}
{"url": "https://www.dnes.bg/snimka-na-denia/2018/07/28/sybota-zapochva-slyncheva-sledobed-oblaci-i-dyjd.383496", "text": "Събота започва със слънчево време в по-голямата част от страната. Следобед обаче отново ще се развива купесто-дъждовна облачност и на много места ще има краткотрайни, в отделни райони интензивни валежи, придружени с гръмотевици и временни усилвания на вятъра. \r\nЩе има условия за градушки. Максималните температури ще са между 28° и 33°, в София - около 28°, прогнозират синоптиците от НИМХ при БАН, цитирани от \"Фокус\".\r\nПо Черноморието преди обяд ще е слънчево. Около и след обяд ще се развива купесто-дъждовна облачност и на много места ще превали и прегърми. Ще е почти тихо. Максимални температури: 28°-31°. Температурата на морската вода е 25°-27°. Вълнението на морето ще бъде 1-2 бала.\rВ планините ще преобладава слънчево време. Около и след обяд ще се развива купесто-дъждовна облачност и ще има краткотрайни валежи с гръмотевици, на отделни места ще са интензивни. Ще духа слаб до умерен вятър от север-северозапад. \r\nМаксимална температура на височина 1200 метра около 22°, на 2000 метра – около 16°.\r\n ", "date": "2018.07.28", "title": "Събота започва слънчева, следобед – облаци и дъжд"}
{"url": "https://www.dnes.bg/politika/2018/07/28/bsp-se-kachva-na-buzludja-za-tradicionniia-si-sybor.383497", "text": "БСП събира симпатизантите си на Бузлуджа за традиционния събор на столетницата на историческата поляна под върха.\r\nМотото на събора тази година е \"За по-добър живот - нашата кауза е България\".\r\nОчаква се на върха да се качат хиляди социалисти от цялата страна, пише \"Фокус\". \n\r\nВ 11.30 ч. ще започне Националният политически митинг. Очаква се слово да произнесе лидерът на БСП Корнелия Нинова. На събора тя ще връчи наградата \"Димитър Благоев\" на бившия министър на културата Георги Йорданов и Мерсия Макдермот. \r\nНаградата беше присъдена от Националния съвет на партията на 21 юли 2018 г.\r\r\n                    \r\n                    Приветствия ще отправят и президентът на ПЕС Сергей Станишев, говорителят на ПГ на \"БСП за България\" Елена Йончева, депутати и други.\r\nСлед политическата част социалистите ще се насладят на концерт на Горан Брегович. \r\nОчаква се представители на БСП да поднесат цветя пред паметника на Хаджи Димитър, на барелефа на основоположниците на партията и паметника на партизаните от Габровско-Севлиевски отряд.\r\n ", "date": "2018.07.28", "title": "БСП се качва на Бузлуджа за традиционния си събор"}
{"url": "https://www.dnes.bg/muzika/2018/07/28/emil-dimitrov-sin-mnogo-pesni-mu-biaha-zabraniavani.383405", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Този уикенд в семейното предаване на телевизия Bulgaria ON AIR \"Фамилно“ гостуват синовете на двама изпълнители, останали в историята на българскат естрадна музика.\r\nВ събота, 28 юли, при Деляна Миринова гостува Емил Димитров - син. Според него баща му не е противоречива личност.\r\n\"Той беше много откровен човек, без никакъв фалш, най-важното нещо за него беше музиката. Помагаше на всички, мразеше интригите\", разказва синът на Емил Димитров.\r\nТой допълва, че баща му не е бил толерирана от властта тогава.\r\n\"Много от неговите песни бяха забранявани, променяни, имаше една комисия в радиото, която следеше за текстовете на песните\", разказва Емил Димитров – син.\r\r\n                    \r\n                    \"Баща ми реално направи първата връзка със Запада, отивайки във Франция и водейки там и сестри Кушлеви и Богдана Карадочева. Когато са били там, са живели скромно и пестеливо на едно таванче, търсел е някой, който да хареса песните му. И успява\", споделя синът на големия певец.\r\n\"Фамилно\" започва от 10:30 часа по телевизия Bulgaria ON AIR.  ", "date": "2018.07.28", "title": "Емил Димитров-син: Много песни му бяха забранявани!"}
{"url": "https://www.dnes.bg/eu/2018/07/28/erdogan-se-gotvi-za-dyrjavna-vizita-v-germaniia.383498", "text": "Турският президент Реджеп Тайип Ердоган ще отиде на държавна визита в Германия, вероятно към края на септември. Това съобщава в днешното си издание вестник \"Билд\", цитирайки правителствени източници в Берлин и Анкара, предаде Ройтерс. \r\nТова ще бъде първата официална визита на Ердоган в Германия от 2014 г., както и първата, откакто стана президент, уточнява БТА.\r\nПлановете за визитата са отражение на усилията да се възстановят отношенията между Германия и Турция. Те се влошиха при поредица спорове заради строгите мерки на турските власти след неуспешния преврат през 2016 г. и задържането от тях на германски граждани и журналисти.\n\n\n\r\r\n                    \r\n                    Държавните визити включват приемане от германския президент с военни почести и официален държавен банкет. Засега няма коментар нито от турското, нито от германското правителство.\r\nПрез януари бившият германски министър на външните работи Зигмар Габриел заяви, че с колегата си Мевлют Чавушоглу са се съгласили да направят всичко възможно да бъдат подобрени отношенията между двете държави, които са съюзници в НАТО и търговски партньори.\r\nПрез февруари беше освободен германският журналист от турски произход Дениз Юджел, който работи за издателя на \"Билд\". В продължение на година той беше задържан по обвинения в престъпления срещу националната сигурност на Турция.\r\nПускането му на свобода премахна един от основните проблеми в отношенията между двете съюзнически държави, но германските власти остават дълбоко обезпокоени заради влошаващото се досие на Турция по отношение на правата на човека и свободите, отбелязва Ройтерс.\r\n ", "date": "2018.07.28", "title": "Ердоган се готви за държавна визита в Германия"}
{"url": "https://www.dnes.bg/balkani/2018/07/28/pri-pojara-v-gyrciia-sa-povredeni-okolo-2000-kyshti.383499", "text": "Пожарите около столицата на Гърция са повредили около 2000 къщи. Една четвърт от тях ще трябва да бъдат срутени след бедствието. Това съобщи Regnum, цитирана от \"Фокус\".\n\r\nВластите съобщиха, че е проведена проверка на 2000 пострадали от пожара къщи. След огледа всяка сграда, призната за опасна за живеене, се бележи с червена буква \"Х\". Спасителите продължават да издирват загинали и изчезнали.\r\n\"Открихме останки под формата на кости, които принадлежат на трима различни души. Така броят на жертвите достига до 86\", заяви директорът на атинската Съдебна медицинска експертиза Никос Каракукис. \r\n ", "date": "2018.07.28", "title": "При пожара в Гърция са повредени около 2000 къщи"}
{"url": "https://www.dnes.bg/zvezdi/2018/07/28/85-godishnata-ioko-ono-izdava-nov-album-raboti-i-nad-drug.383500", "text": "Йоко Оно обяви, че планира да издаде нов албум. 85-годишната певица и авангардна художничка  смята, че борбата й за мир е актуална повече от всякога през 2018 г., съобщи АФП, цитирана от \"Дарик\".\r\n\"Warzone\", продуциран от сина й Шон Ленън, ще бъде пуснат в продажба на 19 октомври. Албумът ще включва нови версии на нейни песни, записани между 1970 г. и 2009 г., както и версия на легендарния хит \"Imagine\" на Джон Ленън.\r\nЙоко Оно обяви, че обича да прави нещата по нов начин, а и тесе променят всеки ден. \r\n\"Светът е толкова хаотичен\", заяви Йоко Оно. \"Всичко е много трудно за всички\", споделя тя. \r\nЙоко Оно е родена в Япония, но се е установила в Ню Йорк и не смята да се пенсионира с издаването на новия си албум. \r\nТя дори разкри, че вече работи над следващ албум. \r\nНазванието \"Warzone\" е заимствано от песен от мюзикъла \"New York Rock\", посветен на съвместния й живот с Джон Ленън.\r\n ", "date": "2018.07.28", "title": "85-годишната Йоко Оно издава нов албум, работи и над друг"}
{"url": "https://www.dnes.bg/sofia/2018/07/28/agresiven-psihichno-bolen-vdigna-na-krak-policiiata-v-sofiia.383504", "text": "Агресивен психично болен мъж се барикадира в дома си и вдигна на крак полицаи и психолози. \r\nВ ранните часове на днешния ден той изгонил родителите си от апартамента им близо до площад \"Славейков“ в София и се затворил в него. \r\nПояви се информация и че мъжът е въоръжен, съобщи bTV.  \r\nНа мястото веднага били изпратени полицаи и спецотряд за борба с тероризма.\r\nПсихолози преговаряли с мъжа и след това било решено родителите му да пренощуват другаде, за да може той да се успокои през нощта. \r\nЗаради това и полицейските сили били изтеглени от района.\r\nКъм 9 ч. тази сутрин там все пак има един полицейски бус.\r\nСпоред неофициална информация мъжът и преди се е държал агресивно.\r\n ", "date": "2018.07.28", "title": "Агресивен, психично болен вдигна на крак полицията в София"}
{"url": "https://www.dnes.bg/notifikacii/2018/07/28/vselenskiiat-patriarh-potvyrdi-priznava-ukrainskata-cyrkva.383502", "text": "Вселенският патриарх Вартоломей потвърди в послание до украинския президент Петро Порошенко намерението да се предостави автокефалия на Украинската православна църква (Киевска патриаршия). Изявлението беше публикувано на страницата в интернет на украинското президентство, пише ТАСС, цитирана от БТА.\r\n\"Признавайки голямата отговорност на първопрестолната Вселенска патриаршия, която никога не се е съгласявала с незаконни и неканонични ситуации, които са разклащали естественото функциониране на Православната църква, и в тези отговорни времена тя пое инициативата да възстанови единството на православните вярващи в Украйна с крайната цел да дари на украинската църква автокефалия\", се казва в изявлението, в което се цитира посланието на патриарх Вартоломей.\rВ момента в Украйна действа Украинската православна църква - единствената канонична православна църква, която сама по себе си представлява самоуправляваща се църква в състава на Московската патриаршия, отбелязва ТАСС. Съществуват и две непризнати от световното православие структури - Киевската патриаршия и Украинската автокефална православна църква. \r\nОще от 1991 г. украинските власти нееднократно предприемат опити да създадат църква, която да е отделна от Московската патриаршия. \r\nПрез април тази година Порошенко изпрати лично писмо до патриарх Вартоломей с молба да предостави автокефалност. На 22 април Синодът на Вселенската патриаршия разгледа молбата на украинския президент и прие решение да обсъди въпроса с църквите в православния свят.\r\nУкраинската православна църква (Московска патриаршия) не смята за \"нещо извънредно\" изявлението на патриарх Вартоломей за намерение да се предостави автокефалия на непризнатата Киевска патриаршия, съобщи заместник-ръководителят на Отдела за външноцърковни връзки на УПЦ (МП) протойерей Николай Данилевич. \r\n\"Вселенският патриарх се надява да бъде възстановено каноничното единство на православните в Украйна. Молим се благословеният народ да се удостои отново с едно-единствено църковно ръководство, да бъде възстановена каноничността и да се изцели разколът. Това е всичко, за което говорим ние\", се казва в съобщение на страницата му във Фейсбук.\r\nУкрайна не може да получи автокефалия без единствената канонична УПЦ, заяви Данилевич за телевизионния канал \"Нюз уан\".\r\n\"Без съгласието на УПЦ не може да бъде предоставен томос (отделяне)\", каза той. Данилевич добави, че за да бъде получена автокефалия, \"има опеределени правила\". \"Не може да бъде приета църква без съгласието на поместните църкви\", каза той. \"Нито една от поместните църкви не е съгласна с алгоритъма да бъде предоставен томос, като бъде заобиколена УПЦ\", заяви Данилевич.\r\nСпоред него Вселенската патриаршия няма да приеме едностранно томос за Украйна. \r\n ", "date": "2018.07.28", "title": "Вселенският патриарх потвърди: Признава Украинската църква"}
{"url": "https://www.dnes.bg/notifikacii/2018/07/28/nasilie-skandali-ubiistvo-mojeshe-li-snejana-ot-blagoevgrad-da-e-jiva.383503", "text": "Можеше ли да не се стигне до кървавата драма в Благоевград, когато жена бе застреляна във входа на дома си в Благоевград, а убиецът й се самоуби малко по-късно? Според близките на жертва е можело да не се стигне до там, ако полицията е била арестувала насилника по-рано, пише \"\".\r\nВчера 40-годишният криминално проявен Радослав Стипцаров-Соколето уби с два куршума в гърба майката на приятелката си. 58-годишната Снежана се прибирала около полунощ в апартамента си в кв. \"Струмско\", когато я застигнали куршумите. От години тя държи едно от най-известните заведения за бързо хранене в Благоевград.\r\nЖената се прибрала след работа, както обикновено, с такси. Докато отключвала входната врата на блока, от храстите изскочил Соколето и от упор стрелял в гърба ѝ с гладкоцевна пушка. След това изчезнал с джипа си.\n\n\n\n\rПо-късно полицията го обгради в къща в кюстендилското село Бараково, а не след дълго бе съобщено, че той се е самоубил.\r\nСнежана нямаше да бъде убита, ако Соколето беше арестуван за побоя на дъщеря й, ядосват се близките й. Те разказват, че преди десетина дни той пребил младата жена на шосето. Подмамил я да дойде с колата си, за да си изяснят отношенията, защото напоследък били влошени. Качил се на мястото до шофьорката, накарал я да кара извън града и започнал да я бие. След побоя Силвия била приета в болница за кратко и била изписана.\r\nПосле подала жалба в полицията, а в четвъртък майка й Снежана дала показания, защото и тя получавала заплахи.\r\nНасилникът бил обявен за издирване на 24 юли - 3 дни преди убийството.\r\n\"Вчера детето на Силвия имаше рожден ден. Получило SMS със страшен текст: \"На рождения ти ден ще се случи непоправимото.\" Това разказа потресен братът на убитатата Снежана, който е бивш полицай и живее в София. Веднага щом разбрал за убийството, пристигнал в Благоевград.\r\nТой се чул за последно със сестра си няколко часа преди убийството. Отдавна я предупреждавал да внимава с Радослав, да се заключва, да не се прибира сама. \r\nСнежана му разказала, че майката на убиеца й се обадила, за да оттеглят жалбата от полицията.\r\nСъпругът на убитата жена починал преди десетина години. В апартамента в кв. \"Струмско\" живее със сина си Иво. Дъщеря ѝ Силвия с двете си деца обитава къща до заведението, което стопанисват.\r\nРадослав Стипцаров-Соколето е известен със зверствата си в Благоевград. Още през 2009 г. получил присъда от 2,5 г. пробация за блудство с непълнолетно момиче, което примамил в колата си.\r\nПрез 2016 г. жалба срещу него подала и негова бивша приятелка. Тя го изоставила година по-рано, но Радослав продължавал да я преследва. Карал я да правят секс насила. Една вечер се покатерил на покрива на блока и влязъл през капандура в мансардата ѝ. Закопчал я с белезници, опрял пистолет в главата ѝ и започнал да я изнасилва.\r\nТогава бил арестуван, но след това пуснат на свобода.\r\nДелото срещу него е висящо в районния съд в Благоевград. Малко след бруталното изнасилване жената отишла да живее в чужбина, защото се страхувала за живота си.\r\nПрез август м. г. Соколето не спрял с колата си на полицейска стоппалка и бил издирен и доведен за разпит в полицията. След това написал жалба, че униформените са го пребили. Проверка обаче показа, че лъже.\r\nЗаради това през март т.г. прокуратурата внесе срещу него обвинителен акт за набеждаване на полицейски служители.\r\nВ града се коментира, че той използвал и наркотици, бил агресивен и скандалджия. ", "date": "2018.07.28", "title": "Насилие, скандали, убийство! Можеше ли Снежана от Благоевград да е жива?"}
{"url": "https://www.dnes.bg/usa/2018/07/28/sreshtu-iran-trymp-iska-da-syjivi-ideiata-za-arabsko-nato.383501", "text": "Правителството на президента Тръмп придвижва напред тихомълком плана да се създаде нов съюз в сферата на сигурността и политиката заедно с шестте страни от Залива, Египет и Йордания. Една от целите му е да се противодейства на иранската експанзия в региона.\r\nТова заявиха американски и арабски официални източници, цитирани от Ройтерс, съобщи БТА.\r\nБелият дом иска отделните страни да си сътрудничат по-задълбочено в противоракетната отбрана, военното обучение, борбата с тероризма и дипломатическите отношения, заявиха четирима източници.\r\nТози план да се изгради нещо, което представители от Белия дом и Близкия изток нарекоха \"арабско НАТО\" от сунитски съюзници, вероятно ще повиши напрежението между САЩ и шиитски Иран. Двете страни са в остър конфликт, откакто Доналд Тръмп стана президент, отбелязва Ройтерс.\r\r\n                    \r\n                    Надеждите на правителството в САЩ са тази идея, която временно беше известна под името Близкоизточен стратегически съюз, да може да бъде обсъдена на среща на върха, която като начало е насрочена за 12-13 октомври във Вашингтон, заявиха няколко източници.\r\nБелият дом потвърди, че работи по идеята за съюза \"заедно с регионалните партньори в момента, както и през последните няколко месеца\".\r\n ", "date": "2018.07.28", "title": " Срещу Иран: Тръмп иска да съживи идеята за \"арабско НАТО\""}
{"url": "https://www.dnes.bg/football/2018/07/28/chelsi-vadi-100-mln-za-iguain-i-rugani-ot-iuventus.383506", "text": "Футболистите на Ювентус Гонсало Игуаин и Даниеле Ругани в близките дни могат да преминат в Челси, съобщава \"Калчомеркато\".\r\nПредставители на лондончани са пристигнали в Торино, за да обсъдят евентуалните сделки за аржентинския нападател и 23-годишният италиански национал.\r\nОт Челси са готови да предложат между 90 и 100 милиона евро за двамата играчи.\r\nПрез изминалия сезон Игуаин записа 50 мача за Ювентус и отбеляза 23 гола. Ругани взе участие в 26 мача, вкара 2 гола и даде 2 асистенции.\r\n", "date": "2018.07.28", "title": "Челси вади €100 млн. за Игуаин и Ругани от Ювентус"}
{"url": "https://www.dnes.bg/eu/2018/07/28/pod-trevoga-zatvoriha-chast-ot-letishteto-v-miunhen.383511", "text": "Федералната полиция на Германия е затворила един от терминалите на международното летище в Мюнхен заради проникнало неизвестно лице в зоната за сигурност. Това съобщи ТАСС, цитирана от \"Фокус\".\r\n\"В момента този човек се издирва\", отбелязва федералната полицейска служба. Обстоятелствата се изясняват, както и мотивите на неправомерно проникналото лице. Някои полети на летището са задържани.\r\nВ Германия са започнали летните почивки, затова и летището на Мюнхен тези дни е препълнено.\r\n ", "date": "2018.07.28", "title": "Под тревога: Затвориха част от летището в Мюнхен"}
{"url": "https://www.dnes.bg/politika/2018/07/28/socmladejite-ot-balkanite-iskame-shtastie-v-rodinata.383507", "text": "\"Искаме да имаме правото да живеем и да бъдем щастливи в собствените си държави. Това ни обединява\".\r\nТова написа председателят на младежкото БСП Николай Бериевски върху арт инсталация, с която завърши дискусията между младите социалистическите лидери от Балканите в Казанлък.\r\nСрещата се проведе в навечерието на традиционния събор на БСП на връх Бузлуджа.\r\nАрт инсталацията представлява пъзел, частите, на който са балканските държави. Всеки от присъстващите гости получи възможността да постави своята държава на светещо пано и да напише своето послание, в контекста на срещата под надслов \"Мисия Оставам\", съобщиха от пресцентъра на червената партия.\n\n\r\r\n                    \r\n                    \"Въпреки, че в Румъния има 60 милиона млади хора до 35-годишна възраст, един от най-големите ни проблеми е свързан с обезлюдяването. То от своя страна се дължи на ниските доходи в държавата. Единствено в Букурещ младите хора получават най-високо възнаграждение\", каза Каталина Стефанеско вицепрезидент на Младите европейски социалисти. Тя разказа още, че правителството подпомага младите за първи дом и кола.\r\nСловенските социалисти споделиха, че проблемите са сходни, само че приоритетите са подредени по различен начин.\r\n\"При нас безработицата, като проблем, можем да я поставим на трето място, тъй като тя не е толкова голяма сред младите хора. Едва десет процента. Държавата субсидира работодателите да наемат млади хора. Сега друг приоритет при нас е да намалим избирателната възраст до 16 г.\", заяви Зига Цепе, генерален секретар на младите словенски социалдемократи.\r\nЧерногорските демократи, които са и управляваща сила в Черна Гора споделиха, че безработицата се дължи на малко предлагане на работни места, но за сметка на това държавата отпуска средства за стартиране на собствен бизнес.\r\nСръбските леви младежи се спряха на два проблема на младите хора в тяхната държава: слаба образователна система и безработица.\r\nМладите социалисти от България също се обединиха около проблема с ниските доходи и образованието.\r\nТе казаха на балканските си колеги за отхвърления от правителството законопроект за културния чек и скъсяването на дистанцията между бизнеса и образованието, предвидена в новата визия на БСП.\r\n ", "date": "2018.07.28", "title": "Соцмладежите от Балканите: Искаме щастие в родината"}
{"url": "https://www.dnes.bg/akoshtete-vqrvaite/2018/07/28/top-3-na-nai-gushklivite-zodii-vijte-gi.383444", "text": " \r\nЗа телците нищо не показва любовта по-добре от физическото привличане, затова гушкането им е приоритет във връзките. Този знак е управляван от планетата на любовта Венера, затова е толкова любвеобилен, топлосърдечен и винаги загрижен за любимите и близките. Телците са чувствителни и държат на ценности и отношения, а не толкова на материални неща, но физическото докосване е много важно за тях и ги подлудява. Това е техният любовен език. С тях винаги ще сте залепени един за друг и ще се гушкате.\r\n \r\n\r\n \r\nИмат репутация на такива, които искат цялото внимание, признание и любов за себе си. Но не се страхуват да отвръщат със същото, когато някой им ги даде. Могат понякога да са леко самовлюбени, но са и много щедри и лоялни, когато сте спечелили сърцето им. Нямат проблем с показването на интимност и чувства на публични места, дори им харесва. Обожават да се гушкат и да ги прегръщат продължително, защото това им показва, че са обичани, ценени и специални. Това подобрява и настроението им.\r\n \r\n", "date": "2018.07.28", "title": "Топ 3 на най-гушкливите зодии. Вижте ги!"}
{"url": "https://www.dnes.bg/usa/2018/07/28/strelba-v-teksas-tri-trupa-v-dom-za-vyzrastni-hora.383509", "text": "Трима души са открити застреляни вчера в дом за възрастни хора в Робстаун, в щата Тексас и още две тела са намерени в близка къща, предаде ДПА. \r\nСпоред полицията вероятно има връзка между убийствата.\r\nСред убитите е и стрелецът. Полицията каза, че заплахата е \"неутрализирана\". \r\nДомът за възрастни хора е затворен след престъплението. Обстоятелствата, свързани с него, още не са известни, добавя ДПА, цитирана от БТА.\r\n ", "date": "2018.07.28", "title": "Стрелба в Тексас: Три трупа в дом за възрастни хора"}
