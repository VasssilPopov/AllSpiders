{"url": "https://www.dnes.bg/obrazovanie/2018/07/10/nai-jelanata-specialnost-v-nai-stariia-vuz-psihologiia.381826", "text": "Най-много кандидат-студенти в Софийския университет \"Св. Климент Охридски\" искат да учат \"Психология\".  На второ място е \"Комуникационен мениджмънт\", една от новите  бакалавърски програми в СУ, обучението в която ще започне през  следващата учебна година.\r\nТретото място, както и през миналата година,  заема специалността \"Публична администрация\".\r\nНа следващите места  кандидатите са поставили \"Компютърни науки\", \"Английска филология\",  \"Софтуерно инженерство\", \"Социология\", \"Българска филология\",  \"Информационни системи\" и \"Информатика\".\r\n7104 са кандидатите, подали документи за прием в най-старото висше  училище, съобщиха от СУ.\r\n551 души са подали документи за класиране в специалността  \"Медицина\".\r\nПървият етап на класирането на кандидат-студентите за учебната 2018/2019 година беше обявен днес.", "date": "2018.07.10", "title": "Най-желаната специалност в най-стария ВУЗ - Психология"}
{"url": "https://www.dnes.bg/zvezdi/2018/07/10/kristiano-ronaldo-s-djordjina-na-romantichna-vylna-v-gyrciia.381830", "text": "Кристиано Роналдо се радва на слънчевите лъчи в Гърция с приятелката си Джорджина и семейството си, докато уреждаше трансфера си в \"Ювентус“. Футболната звезда явно не страда много-много, че отборът на родната му Португалия отпадна от Световното първенство по футбол в Русия.\r\nТой разпуска с 26-годишната си любима, с големия си син Кристиано Джуниър, с майка си и със семейството на брат си.\r\nФутболистът на \"Реал Мадрид\" изглежда щастлив, че скоро ще прибере 88 млн. британски паунда от новия си отбор от Торино, като голяма част от тези пари са осигурени от основния спонсор на тима FIAT.\r\nВ момента нападателят се наслаждава на заслужена почивка с майката на малката си дъщеря Алана Мартина, като все по-упорито се говори, че той смята да се ожени за чаровната брюнетка, която му помага в отглеждането и на другите му три деца, родени от сурогатни майки.\r\nВижте още за звездите в ", "date": "2018.07.10", "title": "Кристиано Роналдо с Джорджина на романтична вълна в Гърция"}
{"url": "https://www.dnes.bg/stranata/2018/07/10/razsledvat-smyrtta-na-mlada-jena-v-hotel-v-bansko.381852", "text": "Млада служителка в хотел в Банско бе намерена мъртва в санитарно помещение на хотела. 22-годишната Ж. М. е било открита от колежка в тоалетната.\r\nПо тялото няма следи от насилие и се предполага, че е получила инфаркт, въпреки младата си възраст, съобщи \"24 часа\".\r\nТялото е транспортирано за аутопсия. Криминалисти разследват трагичния инцидент.\r\nРайонната прокуратура в Разлог е образувала досъдебно производство по случая. Ж. М. е работела в рекламния офис на един от петзвездните хотели, собственост на чужденец.\r\nБила е на работното си място до ранния следобед и не се е оплаквала от някакви здравословни проблеми. Тя е от Разлог и учи в ЮЗУ \"Н. Рилски\".\r\nСпоред служители собственикът на хотела е извън страната.\r\n ", "date": "2018.07.10", "title": "Разследват смъртта на млада жена в хотел в Банско"}
{"url": "https://www.dnes.bg/pop/2018/07/10/neli-rangelova-s-iubilei-40-godini-na-scenata.381808", "text": "Глас и висока класа ще покаже Нели Рангелова с юбилейния концерт \"40 години на сцена, споделени с приятели\". Музикалното събитие е на 7 октомври в зала 1 на НДК. \n\r\nПоп изпълнителка, утвърдила се с характерен стил, ще изпълни 24 от най-обичаните й песни, които придобиват модерно звучене в аранжимент за концерта на Красимир Гюлмезов. \n\r\nНа сцената с Нели Рангелова ще се качат прекрасните момичета от \"ЛаТиДа\", щрайх линията е на Quarto Quartet. В дует ще прозвучат и песни на певицата с изключителните изпълнители, които са и нейни приятели: Георги Христов, Васил Найденов, Владимир Ампов–Графа, Мария Илиева, Любо Киров. \n\r\nВ репертоара са включени песните - \"Необясними неща\" (\"Мой стих\"), \"Вълшебно\", \"Докога\", \"Както съм била\", \"Целуни ме сега\", \"Не питай кога\", \"Сладка грешка\", \"Бум Бум\", \"Далечно\", \"Ще можеш ли\", \"Танцувам в мрака\", \"Гоня вятъра\", \"Няма да плача\" и много други. \r\n                    \r\n                    \r\nЮбилейният концерт на певицата освен с музика, ще завладее публиката с визия, шоу, звук, настроение, гости и динамика, мултимедия. Билетите се разпространяват на касите на НДК и в мрежата на www.eventim.bg. Събитието се прави със съдействието на Столична община и  Министерство на Културата.\r\n", "date": "2018.07.10", "title": "Нели Рангелова с юбилей - 40 години на сцената"}
{"url": "https://www.dnes.bg/temida/2018/07/10/grupata-podgotviala-ubiistva-na-magistrati-za-postoianno-v-aresta.381845", "text": "Специализираният апелативен съд потвърди постоянния арест на организираната престъпна група, задържана при спецакция на връх Шипка, за която от прокуратурата съобщиха, че е подготвяла побои и убийства на магистрати и полицаи. \n\n\nОкончателно под стража остават ръководителят на групата – синът на издирвания от години Йосиф Йосифов - Йоско Костинбродския – Иван, и още деветима души. \n\r\nИ в съдебната зала, и извън нея прокуратурата и защитата спориха за това – имало ли е наистина списък с прокурори и полицаи, предаде БНР.\n\r\n\"Има свидетелски показания за съществуване на такива списъци. Останалото е въпрос на събиране на нови доказателства и проверка\", подчерта прокурор Емилия Станинска.\r\r\n                    \r\n                    \"Този списък е единствено и само по думи, твърдения на Венцислав Веселинов Дамянов – свидетеля, който е бил задържан до 29 юни 2018 година в следствения арест в Пловдив и е освободен веднага след като е дал показания срещу Иван Йосифов и другите лица покрай него\", посочи адвокат Тезгюл Лютфиева.", "date": "2018.07.10", "title": "Групата, подготвяла убийства на магистрати - за постоянно в ареста"}
{"url": "https://www.dnes.bg/eu/2018/07/10/sdelkite-za-migraciiata-gotviat-zavoi-kym-krepostta-evropa.381725", "text": "Сделките за миграцията, договорени в Европейския съюз и Германия, може в крайна сметка да се окажат по-скоро риторика, отколкото реалност, но те са признак за завой към начин на мислене в стил \"Крепост Европа\", което може да стане най-голямата досега екзистенциална заплаха за блока, пише в свой анализ агенция \"Ройтерс\". \n\r\nСделката в Германия, която предвижда да се обработват молбите на мигрантите в полицейски обекти на южната й граница с Австрия в рамките на 48 часа, последва споразумението от предишната седмица в Брюксел да се направи опит молбите за убежище да бъдат разглеждани в лагери из цялото Средиземноморие, включително Африка, и да се сподели отговорността за спасените в морето мигранти. \n\n\n\nКритиците веднага заклеймиха двете споразумения като неосъществими и може би нарушаващи европейското право за търсене на убежище. Повечето страни от Северна Африка вече отказаха да създават на своя територия такива обекти поради потенциални рискове за сигурността, освен всичко друго.\r\n                    \r\n                    \r\nЗа да се реализира германският план, Берлин трябва да сключи двустранни споразумения със страните от ЕС, където мигрантите най-напред са кандидатствали за убежище и те да ги приемат обратно, ако е необходимо. Берлин твърди, че 14 страни са се съгласили да започнат преговори, но ще бъде трудно да се договори с тези, от които се нуждае най-много - Италия и Австрия, чиито правителства следват твърда антимиграционна линия.\n\r\nАвстрия предупреди, че вероятно ще бъде принудена на свой ред да защити собствените си южни граници, като тези с Италия и Словения, за да спре транзита на мигранти от юг. След като и Италия, и Малта отказаха достъп на спасителни кораби през последните дни, отклонявайки плавателните съдове към Испания, правозащитни организации заявиха, че Европа е на път да се откаже от правото си да претендира, че е лидер по хуманитарните въпроси, поучена от собствения си болезнен опит от Втората световна война.\n\r\n\"Обезпокоен съм, че международното хуманитарно право все повече се възприема като досадна пречка\", заяви пред Ройтерс представителят на ЕС в Международната организация по миграция (МОМ) Еудженио Амбрози. \"Човек би си помислил, че горчивият опит от първата половина на XX век би трябвало да ни е научил на нещо\", добави той.\n\r\nДипломати и служители от ЕС се тревожат, че държавите членки се карат и дори втвърдяват позициите си точно когато трябва да са сплотени, за да се изправят пред излизането на Великобритания от съюза догодина и напреженията с президента на САЩ Доналд Тръмп и с Русия.\n\r\nМиграцията играе прекалено голяма роля и в европейската вътрешна политика. Конфронтацията между германския канцлер Ангела Меркел и нейния консервативен партньор от Южна Германия застраши коалиционното й правителство, макар че засега Меркел изглежда в безопасност. \"Дълбоко съм убедена, че от миграционния въпрос зависи дали Европа ще пребъде\", каза канцлерът в германския парламент миналата седмица.\n\r\nГоляма част от проблема се дължи на това, че ЕС не успя да разпредели равномерно сред своето население от 500 милиона новодошлите от 2014 г., които по данни на ООН са по-малко от 2 милиона, отчасти защото страни като Полша и Унгария отказват да се включат. Това влоши непропорционалния натиск върху южните страни като Гърция или Италия. Три години по-късно въпросът още не е решен.\n\r\n\"Преди обикновено си помагахме взаимно. Но духът на консенсуса вече го няма. Всеки се справя сам\", заяви висш дипломат на ЕС, който помоли за анонимност, защото думите му се различават от официалната линия на неговото правителство.\n\r\nПроблемът излиза на преден план тъкмо когато миграционният поток към Европа всъщност намалява. Едва около 46 100 бежанци и мигранти са предприели опасното морско пътуване от началото на годината досега, сочат данните на ООН, което е несравнимо с над 1 милион пристигнали през 2015 г.\n\r\nОт началото на годината 1480 души са загинали в морето, спрямо 3700 за цялата 2015 г. Фактически, постигнатото в Брюксел споразумение може би ще струва по-малко от хартията, на която е написано, казват дипломати и служители на ЕС.\n\r\nМеждувременно, политическото настроение в Европа все повече се обръща срещу мигрантите.\r\nИзползването от новия италиански вътрешен министър Матео Салвини на хаштага #stoptheinvasion само допреди няколко години щеше да се възприеме като неподобаващо за член на действащо правителство на страна от ЕС.\n\r\nПрез 2015 г. унгарският премиер Виктор Обран бе остро критикуван, че се противопоставя на законите на ЕС, когато изгради стена на южната си граница. Сега обаче идеята му, представена още през 2016 г., за \"горещи точки\" в Африка, където ЕС да задържа всички бежанци и мигранти от Африка, преди да допусне само тези, на които ще бъде дадено убежище, се появи отново в най-новото споразумение на ЕС, и то само с няколко корекции.\n\r\nЕдно нещо, което лидерите на ЕС успяваха да постигнат досега, е да предотвратят колапс на безценното Шенгенско пространство, което храни работни места и компании из целия блок, като гарантира свободно от контрол движение на хора и стоки. Заплахата за Шенген обаче е реална, след като няколко държави, сред които Австрия, Германия и Франция, вече въведоха някои извънредни гранични проверки от 2015 г. насам.\n\r\nНастоящата полемика относно германско-австрийската граница, както и заплахата на Виена да наложи ограничения на своите граници, показва колко лесно една стъпка на една държава може да предизвика верижна реакция. Ако отново бъдат издигнати физически разделителни линии вътре в Европа, това може да нанесе смъртоносен удар на най-успешния според поддръжниците му проект за мир в Европа след Втората световна война, и то след причинените от вота за Брекзит рани.\r\n", "date": "2018.07.10", "title": "Сделките за миграцията готвят завой към \"крепостта Европа\""}
{"url": "https://www.dnes.bg/notifikacii/2018/07/10/transferyt-e-fakt-ronaldo-shte-igrae-za-iuventus.381846", "text": "Реал (Мадрид) официално потвърди продажбата на Кристиано Роналдо на Ювентус. Спорд неофициални информации сделката е на стойност от 100 милиона евро.\n\r\nТози трансфер бе най-дългоочакваният от феновете, като още преди няколко седмици имаше сериозни спекулации, че ибериецът може да заиграе на \"Ювентус Стейдиъм\". \n\r\n\"Искаме да благодарим на Роналдо за това, че той игра в нашия отбор и се доказа като най-добрия в света, а също така, че бе част от исторически моменти с фланелката на отбора\", написаха от \"кралския клуб\" в своята страница.\n\r\nОсвен това ибериецът се превърна и в топ голмайстор в историята на тима с 451 гола в 438 мача. Той спечели по време на престоя си на \"Бернабеу\" 16 трофея, включително и 4 европейски титли, като 3 от тях бяха поредни и това стана историческо постижение.\r\nОчаква се 33-годишняит футболист да прекъсне почивката си в Гърция и да отлети с чартър до Торино, за да премине медицински изследвания и да подпише договора си с новия си клуб.\r\n\n\r\n ", "date": "2018.07.10", "title": "Трансферът е факт! Роналдо ще играе за Ювентус"}
{"url": "https://www.dnes.bg/health/2018/07/10/kineziterapiiata-pomaga-pri-bolki-v-gyrba.381840", "text": "Болките в гърба са чести в нашето забързано ежедневие. Развитието на IT сектора и все по-честото заседяване пред компютъра може да провокира болки между лопатките и гърба като цяло. Често болката се чувства, както отпред на гръдния кош, така и отстрани на ребрата. \r\nБолките в зоната на гърба и гръдния кош обаче много по-често произлизат от вътрешните органи, отколкото от гръбначния стълб.\r\n \r\nЗатова правилно снетата история на проблема или анамнеза може да ни насочи дали болката се дължи на вътрешните органи или на неправилна поза, неправилно извършено движение или активност например във фитнеса или в офиса. \r\n \r\nПоследващото функционално изследване е важно за различаване на това дали болката в гърба произлиза от врата, от вътрешните органи или от структурите в областта на торакалния дял.\r\n \r\nСпоред известния в миналото английски ортопед-хирург Джеймс Сириакс гръдният дял на гръбначния стълб или т.нар. торкален дял може да бъде разделен условно на три части при функционално изследване:\r\n \r\n", "date": "2018.07.10", "title": "Кинезитерапията помага при болки в гърба  "}
{"url": "https://www.dnes.bg/sofia/2018/07/10/sofiia-drujba-2-dupki-karavana-i-problemi-s-parkiraneto.381824", "text": "Сигнал за дупки по пътното платно и неправомерно паркирана от години каравана в столичния квартал Дружба 2 бе подаден от гражданин до Столичната община и Столичен инспекторат чрез платформата за сигнали .\n\r\n\"Искам да подам сигнал относно  в междублоковите улици. С години стоят и стават все по-големи. Целият квартал е осеян в дупки, но в този сигнал ще отбележа само няколко\", пише столичанинът.\n\r\nТой информира, че те се намират на Т-образното кръстовище на ул. Мария Нейкова и блок 209, до църквата, на самата ул. Мария Нейкова, както и на съседната улица - пред блок 218. \r\n                    \r\n                    \r\n\"Дълги и дълбоки дупки, които не можеш да заобиколиш, влизайки в паркинга. Вътре в паркинга също има дупки, които се изравят усилено от дъждовете\", пояснява още той, като допълва, че миналата седмица дори е спукал задна гума заради същите дупки. \n\r\n\"Кой ще ми покрие разходите за това?\", пита той, изразявайки надежда, че необходимите ремонти ще бъдат реализирани след толкова години. \n\r\nТой сигнализира и за на паркинга на блок 209.\r\n  \r\n\"Захранена е постоянно с кабел за ток, който е свързан към помещение, прилежащо на църквата. В същото време паркингът изнемогва от недостатъчни места за паркиране. Моля да назначите проверка на случая\", се посочва в сигнала.\n\r\nВъв връзка с проблема с паркирането в квартала, столичанинът съобщава, че кметът на район \"Искър\" е издал заповед да не се паркира на тротоара пред църквата на бул. \"Цветан Лазаров\", като непрекъснато са изпращани служители да вдигат автомобилите. \n\r\n\"Тротоарът е достатъчно широк и има място да минават пешеходци и майки с детски колички. Това пространство много улесняваше живущите в блок 209 и 210, тъй като в паркинга няма достатъчно паркоместа и автомобилите се редят в три, дори и в 4 редици\", отбелязва още той и допълва: \"Призивът ми е, ако е възможно това пространство отново да се използва за паркиране\".\n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.07.10", "title": "София, Дружба 2: Дупки, каравана и проблеми с паркирането"}
{"url": "https://www.dnes.bg/notifikacii/2018/07/10/danyk-fb-postypleniia-v-haznata-ili-kontrol-v-uganda.381828", "text": "Сякаш приливът на живота бе изключен, макар че светлините все още са запалени. В столицата на Уганда Кампала хората се взират в смартфоните си, пишейки и разтърсвайки ги, което в повечето случаи помага малко. В началото на месеца правителството на източноафриканската страна въведе данък върху използването на социалните медии и спря достъпа на онези, които не са платили таксата.\r\nОколо половината от 40-те милиона жители на Уганда имат достъп до интернет. И тъй като там почти няма фиксирани линии, изключително достъпът е през смартфона. Сега правителството иска около пет евроцента за ежедневната употреба на Facebook, Twitter, WhatsApp и други социални услуги.\r\nНемалко пари в страна, в която средният доход е малко под две евро на ден.\rИ тъй като много хора вече не могат да си позволят да влизат онлайн в социалните мрежи, те губят контакт с роднините си в провинцията, пише в свой материал Sueddeutsche Zeitung.\r\n\"Настроението е мрачно, хората се ядосват\", казва парламентеристът Боби Уайн, член на опозицията. Той и няколко организации за защита на човешките права критикуват правителството, че иска да ограничи чрез данъка свободата на изразяване.\r\n\r\nПрезидентът на Уганда Йовери Мусевени е на 73 години и няма смартфон, но има неясна представа за това, което се случва в социалните мрежи.\r\n\"Потребителите на социалните медии нямат право да раздават на чуждестранните компании доларите, които печеля с отглеждането на кафе, с производството на мляко. Ползвайки социалните мрежи, те често лъжат, а освен това са алергични към скромния принос към страната, с чието богатство злоупотребяват\", е написал той на своя финансов министър.\r\nМалко по-късно правителството вкара новия данък в сила. Целта е двойна – не само да се държи опозицията под контрол, но и да се внесат свежи постъпления в държавната хазна.\r\nПодобно на много африкански страни Уганда няма ефективна система за събиране на данъците, а половината от държавния бюджет се генерира от чуждестранна помощ. Много от парите влизат в тъмни канали, държавата е хронично в несъстоятелност.\r\nЕто защо Мусевени решава да обложи не само социалните мрежи, но и мобилните разплащания. Те са много успешни в Африка, след като разработчици в Кения преди години изобретиха система, в която телефонният номер заменя банковата сметка. Така можете да платите за всичко - от такси до нова кола, като е нужен само номерът на получателя.\r\nГодишно около 16 млрд. долара се превеждат по този начин в Уганда, или около четири пъти повече от държавния бюджет. Първоначално Мусевени възнамеряваше да облага всяка трансакция с 1%, но след ожесточени протести таксата падна на половин процент. Приходите ще се използват за финансиране на инфраструктурни проекти, твърди правителството.\r\nНаселението обаче не вярва на това. За следващите дни са обявени протестни събития, много хора искат да се откажат от своя смартфон. Поне за няколко часа. В повечето случаи пристрастяването не допуска по-мащабен протест.\r\n\r\n ", "date": "2018.07.10", "title": "Данък FB - постъпления в хазната или контрол? В Уганда"}
{"url": "https://www.dnes.bg/balkani/2018/07/10/bosna-i-hercegovina-vyrvi-kym-es-i-nato.381798", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБосна и Херцеговина през последните 3-4 години постигана сериозен прогрес в сферата на европейската интеграция и икономическото развитие. Това каза Денис Звиздич, премиер на Босна и Херцеговина, в интервю на Николай Кръстев за предаването \"Светът е бизнес\" на .\r\n\"Всички жизнени показатели се движат нагоре. БВП расте с над 3% на годишно равнище. Също така растат индустрията, туризмът, износът. Откриваме и нови работни места, така че всички икономически данни се движат нагоре\", каза Звиздич.\r\nТой обаче отбеляза, че в същото време има и обективни процеси и предизвикателства с които страната трябва да се справи.\n\n\n\r\r\n                    \r\n                    \"Става дума за по-сериозно транспортно свързване със съседните държави като Сърбия, Черна Гора и след това с Македония , Албания, България и т.н. Така че за нас е важно да засилим инфраструктурата, както и дигитализацията. Също така е важно нашите природни ресурси и човешка сила да подпомогнат икономическото развитие. Като цяло всички процеси вървят в позитивна посока, а ние вървим последователно към главната ни цел – ЕС и НАТО\", допълни босненският премиер.\r\nЗвиздич коментира и отношенията между България и Босна и Херцеговина.\r\n\"Виждаме България и премиера Борисов като големи приятели на Босна и Херцеговина, по- специално вашият премиер, който винаги много открито говори и дава много добри съвети. Защото България вече е преминала пътя, който очаква Босна и Херцеговина и много значително ни помага по пътя за европейската ни интеграция. За нас беше важно, че по време на българското председателство на ЕС Западните Балкани бяха в центъра на вниманието на Европа\", каза още министър-председателят на Босна и Херцеговина.\r\nСпоред него е добър знак, че същата програма пое и Австрия за своето председателство.\r\n\"Връща се интересът на ЕС към региона на Западните Балкани, който в стратегически план е много важен. Ние всъщност географски сме близка част на ЕС. Необходимо е да завършим процесите в тази област и де юре да станем част от ЕС. Всички държави от Западните Балкани като свой най-важен приоритет заявяват членството си в ЕС .И това е всъщност онова, което създава отношенията между страните от Западните Балкани. Европейската перспектива трябва да остане актуална, тя е онова, което обединява интересите на всички в региона ни\", каза още Звиздич.\n\r\n\n\r\n ", "date": "2018.07.10", "title": "Босна и Херцеговина върви към ЕС и НАТО"}
{"url": "https://www.dnes.bg/notifikacii/2018/07/10/po-pytia-kym-erm-kakvo-obeshta-bylgariia-za-bankoviia-sektor.381848", "text": "България се е ангажирала със заздравяване на банковия си сектор, съобщава Ройтерс, позовавайки се на представители на Европейския съюз (ЕС) два дни преди срещата на финансовите министри на еврозоната, която ще хвърли известна яснота върху напредъка на страната към приемането на еврото.\n\nАгенцията припомня, че България изпълнява официалните критерии за присъединяване към еврозоната, тъй като левът е обвързан с еврото, инфлацията е ниска, а публичните финанси – стабилни. \r\nСтраната обаче остава най-бедната в Европейския съюз, а широкоразпространената корупция и проблеми с някои банки хвърлят сянка върху перспективите за членство.\r\nСтраните членки и институциите на еврозоната поискаха от София да засили проверките на кредиторите си и да приеме тяхно външно наблюдение, преди да се присъедини към механизма на обменните курсове ERM-2 – т.нар. чакалня, която продължава около 2 години, преди да се пристъпи към реално членство.\n\r\nСлед първоначалните несъгласия България е предложила някои ангажименти от своя страна в писмо до властите в еврозоната.\n\r\nКонкретните обещания не биват разкрити, но според двама представители на ЕС, поискали да останат анонимни, писмото е положителен ход, а според единия – включва ангажименти по отношение на банковия сектор.\n\r\n\"Получихме от българските власти писмо с предварителни ангажименти по отношение на твърдото им намерение за присъединяване към ERM-2 и Банковия съюз\", заяви говорител на лидера на Еврогрупата Марио Сентену във вторник.\n\r\nЕврогрупата включва финансовите министри на 19-те страни членки на еврозоната, които са и членове на проекта за банков съюз, целящ да укрепи финансовата стабилност на блока.\n\r\nСтраните, които искат да се присъединят към еврозоната, не са правно задължени да бъдат част от банковия съюз. Европейските власти обаче поискаха това от България, за да получат повече гаранции от страната и да се опитат да наложат модел за други бъдещи членки.\n\r\nБългария е някакъв „вид опитно зайче“ в този процес, казва представител на ЕС.\r\n", "date": "2018.07.10", "title": "По пътя към ERM ІІ: Какво обеща България за банковия сектор?"}
{"url": "https://www.dnes.bg/cars/2018/07/10/renault-puska-na-pazara-3-novi-elektricheski-kamiona.381815", "text": "Renault подготвя три нови електрически камиона, които ще се появат на европейския пазар тази година и през 2019 г., съобщи френският автомобилен производител.\r\nПърво - през септември 2018 г., ще излезе второто поколение на товарния бус Renault Master Z.E. Той ще бъде оборудван с електродвигател с мощност 78 коня и литиево-йонна батерия с капацитет 33 кВт/ч, осигуряваща пробег до 200 км с едно зареждане.\r\nПрез следващата година ще започнат продажбите на 16-тонния Renault D Z.E. и 26-тонния Renault D Wide Z.E. По-лекият модел ще бъде оборудван с електродвигател с мощност 250 к.с. и батерия с капацитет 200 или 300 кВт/ч, осигуряващи пробег до 300 км.\r\nТежкият камион ще бъде оборудван с два електрически мотора с обща мощност над 500 коня, които ще получават енергия от батерия с капацитет 200 кВт/ч, осигуряваща автономия до 200 км.\r\n\r\n ", "date": "2018.07.10", "title": "Renault пуска на пазара 3 нови електрически камиона"}
{"url": "https://www.dnes.bg/index/2018/07/10/debiut-na-mladiiat-pevec-miko.381787", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВремето навън е дъждовно и сякаш лятото някъде се е загубило по пътя, но дебютната песен на Мико \"Искам те\" рязко вдига градусите на настроението.\r\nПарчето дава началото на кариерата на музикантът, който подготвя летящия си старт от 8 години. \r\n\"Започнах да се питам какъв стил и жанр бих искал да изпълнявам. \"Искам те\" е съвременно поп парче с много свеж ритъм. Целта ми беше хората да се забавляват, да танцуват и да се усмихват\", коментира в студиото на \"България сутрин\" по  Мико.\r\nМладежът завършва образованието си в Музикалната академия в София, а след като придобива малко опит, започва да мисли и за самостоятелна кариера. \r\n ", "date": "2018.07.10", "title": "Дебют на младият певец Мико"}
{"url": "https://www.dnes.bg/notifikacii/2018/07/10/momcheta-reshiha-da-se-uchat-da-karat-potroshiha-5-koli.381821", "text": "Трима малчугани решиха да се научат да шофират и успяха да потрошат 5 коли в Шумен. Засегнати са две автокъщи, чиито автомобили се намират на обща площадка в града, пише \"Дарик\".\n\r\nВсичко започнало в неделния ден, когато две 10-годишни момчета и едно на 7 години решили да посетят автокъща, да намерят автомобил и „да се научат да шофират“.\n\r\nПърво видели паркирано BMW. Опитали да влязат в автомобила да го карат. Счупили му стъклото, търсили ключ за да го подкарат. След като не намерили, се прехвърлили на други автомобили.\n\r\nУспели да подкарат товарен автомобил Ивеко и с него удaрили паркирани автомобили. Прехвърлили се на Форд “Транзит“, но краткият им курс по шофиране приключил с затъване в калта. След като закъсали, се върнали в автокъщата и подкарали други два микробуса.\r\nЗа щастие закъсалия в калта бус им попречил да излязат от автокъщата. След като не успели, решили да се приберат по домовете си и да се  върнат на следващия ден, за да си продължат \"шофьорския курс\".\n\r\nСутринта на 9 юли един от собствениците на автокъщата, забелязал три момчета, които правили опит да се качат в един от автомобилите. Подал сигнал в полицията.\n\r\nНа място било намерено едното дете, 10-годишно. \n\r\nМалко по-късно са спипани и съучастниците му - още едно момче на 10 години и 7-годишният му брат. Тримата малолетни са разпитани. Извършен е оглед, образувано е досъдебно производство.\r\n ", "date": "2018.07.10", "title": "Момчета решиха да се учат да карат, потрошиха 5 коли"}
{"url": "https://www.dnes.bg/akoshtete-vqrvaite/2018/07/10/koi-sa-nai-golemite-lyjci-v-zodiaka.381733", "text": "Лъжата е верен спътник на хората всеки ден. Някои лъжат, за да предпазят чувствата на близките си, други – за да предпазят себе си, а някои защото имат задни мисли.\r\nПричините да лъжем са много. Голямо значение за начина, по който прикриваме истината, има и зодиакалният ни знак.\r\nНякои зодии са патологични лъжци. Те не могат да живеят и ден без да излъжат, защото не е в природата им да са искрени. Това, разбира се, невинаги ги прави лоши хора.\r\n\r\nОвен\r\nЗа Овните честността е златно правило. Те не понасят да бъдат лъгани и затова подхождат по същия начин и към другите. Ако се наложи да скрият истината по-скоро биха премълчали, отколкото да се омотават в лъжи. Онова, което виждате в лицето на Овена, е онова, което и той мисли. Преструвките не са му по вкуса.\r\r\n                    \r\n                    Телец\r\nТелците нямат навика да лъжат. Това не е в природата им. Те са надеждни, търпеливи, честни, практични. Обикновено нямат задни мисли.\r\n", "date": "2018.07.10", "title": "Кои са най-големите лъжци в зодиака? "}
{"url": "https://www.dnes.bg/obshtestvo/2018/07/10/evroshefstvoto-ni-mina-kolko-uspeshno-be-to.381809", "text": "В продължение на 6 месеца страната ни бе председател на съвета на ЕС. В България дойдоха най-големите и важни хора в ЕС, дадоха ни добра оценка за свършената работа, Гърция и Македония се разбраха за спора за името на западната ни съседка... \n\n\nБългарският министър председател Бойко Борисов отчете резултатите след изминалите 6 месеца пред европарламента и посочи, че е постигнат успех и напредък по всички четири основни приоритета.\n\r\nВеднага след отчета му, България получи положителни оценки както от председателя на Парламента Антонио Таяни и председателя на Комисията - Жан-Клод Юнкер, така и от редица други евролидери.\r\n                    \r\n                    \r\nКаква обаче е оценката на българите? Това се опита да разбере екипът на Dnes.bg в традиционната ни анкета, в която участие взеха точно 2342 наши читатели. Те отговориха на въпроса: Как оценявате Европредседателството на България?\n\r\n15% от всички отговорили определят еврошефството ни като изключително успешно, защото по време на последните 6 месеца са поставени важни въпроси за бъдещето на ЕС и Западните Балкани. Други 9% пък смятат, че е имало още какво да се желае още, но в общи линии се справихме добре с отговорната задача. За други 6% пък най-малкото България е свършила много добра работа по своята основна цел – Западните Балкани. \n\r\nЗа цели 40% от анкетираните пък всяко европредседателство е почти едно и също и трудно може да бъде давана генерална оценка на всяко едно поотделно. \n\r\nНа фона на добрите оценки, 16% отчитат, че България не е била на необходимото евро ниво за толкова важна отговорност.  \n\r\nЦели 14% пък отговарят, че в момента ги интересува само Световното първенство по футбол – най-голямото и значимо спортно събитие за годината.\r\n ", "date": "2018.07.10", "title": "Еврошефството ни мина. Колко успешно бе то?"}
{"url": "https://www.dnes.bg/notifikacii/2018/07/10/forumyt-16-1-shte-razdeli-li-kitai-evropa-na-zapadna-i-iztochna.381805", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИска ли Китай да раздели Европа на Западна и Източна с формата \"16+1\"? Това е едно от опасенията по отношение на форума, седмата среща от който се проведе миналата седмица в София.\r\nФорматът вече натрупа определена логика в своето развитие, различни проекти започват да бъдат финансирани. Това коментира журналистът Николай Кръстев, съводещ на предаването \"Светът е бизнес\"  на , в ефира на \"В развитие\" с водещ Светозар Димитров.\r\nНа форума \"16+1\" в София присъстваха 11 държави от ЕС и 5 държави, които са в процес на интеграция с ЕС.\r\"Пет западнобалкански държави и техните високопоставени представители присъстваха тук, на срещата в София. Имаше близо 700 китайски високопоставени представители, от които 500 бяха от бизнеса и 200 – представители на китайската държава, които придружаваха премиера Ли Къцян в София\", каза Кръстев. \n\r\nСпоред него всички тези цифри говорят за една наистина много сериозна мащабна подготовка на срещата.\r\n\"Неслучайно тя се проведе в София – през изминалата година България беше председател на инициативата \"16+1\" от българска страна. Обикновено има двама съпредседатели – Китай като страната, организатор на този формат, и ротационно всяка една от страните от Централна и Източна Европа, които имат интерес и са се включили в развитието на тази инициатива\", каза още журналистът.\r\nТой коментира и притеснението, че Китай иска да раздели Европа на Източна и Западна, използвайки този формат, защото тук акцентът е именно върху ЦИЕ. Кръстев припомни думите на премиера на Китай Ли Къцян, че \"ако Европа бъде отслабена, то това ще бъде лоша новина за Китай\".\r\n\"От друга страна пък коментарите, които предшестваха срещата в София, бяха и в другата посока – че евентуално Китай се опитва да спечели на своя страна Европа в глобалната търговска война срещу САЩ\", каза журналистът.\r\nПо време на форума Кръстев зададе въпроси на някои от представителите на западнобалканските държави.\r\nВ едно от интервютата му министър-председателят на Сърбия Анна Бърнабич коментира:\r\n\"По време на срещата \"16+1\" в София Сърбия подписа различни договори в областта на търговията със селскостопанска продукция. Най-сериозните са свързани с износа на месо, което показва значителен ръст на продажби на тази продукция в Китай\".\r\nЗоран Заев, премиерът на Македония, от своя страна заяви:\r\n\"Подписването на договора за добросъседство с България стимулира процеса за подписването на договора с Гърция. А на 11-12.07 очакваме покана от НАТО за присъединяване. ЕС за нас е това – исторически момент. Сред гражданите на Македония 80% са за НАТО, а 75% - за пълноправно членство в ЕС\".\r\nДенис Звиздич, министър-председател на Босна и Херцеговина, посочи:\r\n\"Босна и Херцеговина постигна през последните 3-4 години сериозен прогрес по отношение на европейската интеграция и икономическото развитие. Всички жизнени показатели се движат нагоре. БВП расте с над 3% годишно. Развиват се индустрията, туризмът, износът. Откриваме и много нови работни места, така че всички икономически данни се движат нагоре\".\n\r\n\r\n ", "date": "2018.07.10", "title": "Форумът 16+1: Ще раздели ли Китай Европа на Западна и Източна?"}
{"url": "https://www.dnes.bg/notifikacii/2018/07/10/vseki-treti-s-alergiia-na-kakvo-se-dyljat-i-kak-da-gi-lekuvame.381849", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        През последните 25 години страдащите от алергии са се увеличили и всеки трети човек по света е засегнат от подобно заболяване. Много малко хора знаят, че алергии могат да се отключат дори и от храната, която консумират.\r\nБроят на алергиите расте все повече - появяват се все по-странни алергични реакции, сред които към дърво и дори вода. Хората, алергични към определени храни или дори някои видове лекарства, пък застрашават и собствения си живот.\n\r\nОбикновено алергиите се появяват в абсолютно безобидни състояния, а причините могат да бъдат различни. Най-често срещаните са поленът и домашният прах. Как се прави тест за алергии и как можем да се преборим с тях - в предаването \"Директно\" по  коментира д-р Симеон Узунов от Александровска болница. \r\n\"Този тип изследвания трябва да се правят от лекар-специалист в кабинет или стерилна среда и не могат да се извършват в домашни условия\", посъветва специалистът. \n\r\nТестът за алергии включва убождане с няколко вида алергени, като най-често срещаните са към микрокърлежа, който се съдържа в домашния прах, към треви и брезовия полен. Как разбираме, че сме алергични и каква е статистиката?\n\r\n\"В настоящия момент статистиката показва, че около 30% от хората страдат от алергии. След около 20 години се очаква броят им да стигне 50%\", алармира д-р Узунов. \n\r\nС какви оплаквания идват най-често пациентите и какви са тенденциите през последните години? Колко е фатално неглижирането на симптомите? \n\r\n\"Често хората с астма не обръщат внимание на симптомите си - задух, кашлица. Бавят консултацията си и при нас често идват с вече твърде тежка форма на астма\", коментира специалистът. \r\n ", "date": "2018.07.10", "title": "Всеки трети с алергия. На какво се дължат и как да ги лекуваме?"}
{"url": "https://www.dnes.bg/zvezdi/2018/07/10/djystin-biibyr-se-obiasni-v-liubov-na-heili-bolduin.381838", "text": "Официално е: Джъстин Бийбър и Хейли Болдуин потвърдиха, че ще вдигнат сватба. Певецът избра Instagram, където се обясни надълго в любов на своята половинка и сподели, че няма търпение да създаде семейство с нея. \r\n„Мислех да не казвам нищо известно време, но новините летят бързо. Хейли, толкова съм влюбен във всичко в теб, толкова съм посветен да прекарам остатъка от живота си, опознавайки всяка част от теб, обичайки те търпеливо и нежно. Обещавам да оглавя това семейство с чест и почтеност, оставайки Светият дух да ни води през всичко и да ни помага при всяко решение. Моето сърце е напълно твое и винаги ще те поставям на първо място.\r\n \r\nТи си любовта на живота ми, Хейли Болдуин и не бих искал да го прекарам с никой друг. Караш ме да бъда по-добър и се допълваме един друг толкова добре. Нямам търпение най-добрият сезон да започне.\r\n \r\nЗабавно е, защото с теб вече всичко има смисъл. Най-развълнуван съм, че моите малки брат и сестра ще имат възможност да видят още едно здраво семейство и ще търсят да създадат такова. Господ е избрал перфектният момент – ние се сгодихме на 07.07 – цифрата седем е символ на духовното съвършенство. Истина е, проверете в Google! Не е ли лудост?\r\n \r\nМежду другото, не съм го планирал, но не е ли хубаво да знаеш, че бъдещето ти е подсигурено! Ще бъдем по-добри на 70, бейби! „Този, който си намира съпруга, намира нещо добро и получава помощ от Господ! „Това е годината на благоволение“, написа канадецът до селфи, на което Хейли го целува нежно по бузата.\r\n \r\nБлондинката също не пропусна да сподели ентусиазма си от събитието.\r\n \r\n„Не съм сигурна какво съм направила, за да заслужа такова щастие, но съм толкова благодарна на Господ, че ме дари с толкова невероятен човек, с когото да споделя живота си. Няма думи, които да могат да изразят благодарността ми“, написа в своя профил моделът.\r\n \r\nСпоред слуховете двамата са се сгодили на Бахамите на 7 юли като я помолил за ръката ѝ с диамантен пръстен на стойност 400 000 долара.\r\n \r\n\r\n ", "date": "2018.07.10", "title": "Джъстин Бийбър се обясни в любов на Хейли Болдуин "}
{"url": "https://www.dnes.bg/health/2018/07/10/kak-vliiaiat-hormonite-vyrhu-zybite-i-cheliustta-pri-decata.381833", "text": "Смущенията в храненето на детето играят съществена роля в развитието му. Тежките смущения в храненето повлияват растежа на целия организъм, както и челюстите и зъбите.\r\n1. Авитаминоза Д\r\n \r\nОсобено важни са авитаминозите. Между тях рахитът-авитаминоза Д има най-голямо значение. При рахит съществува силно намалена способност на костите да възприемат калция. Поради това новообразуваната кост остава мека и податлива на огъване.\r\n \r\nПри продължително боледуване от рахит могат да се наблюдават следните деформации: отворена захапка, компресия (стесняване) на горната челюст и зъбната дъга.\r\n \r\nПод влияние на подезичната мускулатура, рахитичната кост получава характерно сплескване и изглаждане на долночелюстния фронт. Фронталните зъби от кучешки до кучешки зъб образуват една права линия. Засегнатите от рахит зъби се развиват с по-малки корени и коронки, предпоставка за образуване на отворена захапка.\r\n \r\nЖлезите с вътрешна секреция са филогенетично млада тъкан, която се проявява едва при гръбначните животни. Характерно общо сходство за всички жлези е липсата на изходен канал, поради което техния секрет се излива направо в кръвта и лимфата. Ендокринните жлези влияят на целия организъм и са важни за изграждането на костите.\r\n \r\nУстановена е връзка между ендокринните хормони и вкостяването в детския организъм. Хормоните оказват влияние и върху изграждането и оформянето на лицевия скелет, челюстите и зъбите.\r\n \r\n", "date": "2018.07.10", "title": "Как влияят хормоните върху зъбите и челюстта при децата?  "}
{"url": "https://www.dnes.bg/sofia/2018/07/10/signal-do-dnes-pyt-ili-lunna-pyteka-v-studentski-grad.381812", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСтудентски град винаги е бил от тези райони на София, в които може да видиш всичко. От неправилно паркирали автомобили до изхвърляне на боклук на средата на улицата, защото, нали, така е по-удобно.\r\nМръсотията и нарушенията по пътя далеч не са най-неприятната част обаче. Извън централната улица, на която се намират заведенията, се крие истинска „инфраструктура“. Ако може да стигнеш лесно до основните места за забавление, положението далеч не е същото в долната част към „Г.М. Димитров“.\r\nМногобройните строежи, които облагородяват и модернизират квартала оставят новите си жители в абсолютна невъзможност да минат с автомобил, а още по-малко да минат пеша.\r\r\n                    \r\n                    Вместо улица, столичната „Проф. Христо Данов“ е една истинска лунна пътека.\r\nЛипсата на настилка е създала огромни дупки, по които трудно минава автомобил, а едно преваляване на дъжд оставя такива локви, които са трудни за преминаване от пешеходци.\n\r\nОсобено голям проблем са и нестабилните шахти, които наполовина откриват дупки и са буквално опасни за жителите в района.\r\nЖивущите в района многократно са опитвали да запълнят дупките с изсипване на чакъл, който обаче дава само временно резултат.\r\nЕдрогабаритната техника, използвана от съседните строежи, затруднява още повече движението на живеещите в района.\r\nИ докато надеждите са при завършване на последните строежи да се изгради все пак улица, то някои от постройките са процес на завършване от години.", "date": "2018.07.10", "title": "Сигнал до Dnes: Път или лунна пътека в Студентски град?"}
