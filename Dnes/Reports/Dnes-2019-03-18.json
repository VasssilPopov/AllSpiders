{"url": "https://www.dnes.bg/sofia/2019/03/18/trevoga-v-bdj-zachestiha-sluchaite-na-zameriani-vlakove.404975", "text": "През последните две седмици зачестиха случаите на замеряния на влакове с камъни, алармират от БДЖ.\n\n  Изключително тревожна е тенденцията през периода от 4-и до 16-и март, за който са регистрирани 8 случая. От началото на 2019 г. регистрираните случаи на замеряне на влакове с камъни са общо 12. За сравнение през същия период на миналата 2018 г. случаите са 7.\r\nПодобни вандалски прояви нанасят значителни материални щети за БДЖ, като фактически саботират всички усилия на ръководството за предлагане на по-добро и по-качествено обслужване на клиентите, смятат от дружеството.  \r\nПрез цялата 2018 г. са регистрирани общо 45 случая, щетите от които са оценени на 50 хил. лв.\r\n                    \n                    \n                Най-важното измерение на тези посегателства обаче е застрашаването на сигурността на движението на влаковете, както и живота и здравето на клиентите и служителите на БДЖ.\r\nХвърлянето на камъни по влаковете може да има трагични последствия. При средна скорост на влака 65 км/ч, дори и малко камъче може да пробие стъклото и да рани човек, напомниха от БДЖ.\r\nРъководството на железницата предприема съвместни мерки с МВР за уведомяване в рисковите райони какви са опасностите от подобни необмислени действия с цел превенция и ограничаване на тези явления.", "date": "2019.03.18", "title": "Тревога в БДЖ: Зачестиха случаите на замеряни влакове"}
{"url": "https://www.dnes.bg/usa/2019/03/18/v-bogata-kaliforniia-hiliadi-bezdomni-jiveiat-v-kolite-si.404938", "text": "През последните години броят на бездомниците в САЩ нараства чувствително. Ситуацията е особено тежка в богатата Калифорния.\n\r\nКакто всяка нощ от десет дни Камерън Джоунс, на 26 години, паркира своята германска кола на паркинг под открито небе в Лос Анджелис, спуска седалката си назад и се готви да спи там до следващата сутрин.\n\r\nСтудено е, шумът от преминаващите автомобили по минаващия наблизо път е непоносим, но бившият военен не се оплаква. \"Загубих апартамента си, защото не можех повече да плащам наема от 2200 долара, и ми казаха, че това е сигурно място, където мога да пренощувам\", обяснява младият мъж, който сега работи за компания, продаваща соларни панели.\n                    \n                    \n                \r\nКостюмът му е грижливо сгънат на задната седалка на колата и в очакване на по-добри времена Джоунс се е записал в спортен клуб, за да може да си взима душ там всяка сутрин. В единия край на паркинга той има достъп до портативни тоалетни с мивка.\n\r\nЗа по-малко от един час петнайсетина коли, в някои от които има деца, спират на един от многобройните охраняеми паркинги, предоставени безплатно на разположение на хилядите бездомни калифорнийци, принудени да живеят в колите си.\n\r\nСамо в Лос Анджелис броят на тези хора е оценяван на най-малко 15 000, пише Франс прес. Половин дузина паркинги с пазачи от този тип са били създадени в града от миналата година - един пред църква, друг - близо до синагога, а трети е свързан със службата за бившите военнослужещи.\n\r\nИменно там Карлос Гонсалес, 60-годишен бивш военен, е избрал да разположи караваната, в която живее от две години. \"Навън има лоши хора, а тук се чувствам в безопасност\", казва той пред АФП. \"Тук мога да спя спокойно, без да се страхувам, че някой може да влезе в колата ми\".\n\r\n\n\r\nПодобни програми са прилагани в цяла Калифорния и по-специално в района на Сан Франциско, където цените на жилищата нарастват експлозивно от няколко години (наемите в някои градове се увеличават средно с по над 5% годишно), изхвърляйки на улицата хората в най-уязвимо положение.\n\r\n\"Една учителка неотдавна се настани на един от нашите паркинги. Тя казва, че наемът й поскъпнал толкова много, че не може повече да го плаща, и накрая била принудена да спи в колата си\", разказва Айра Коен, който заедно със съпругата си Пат е основал програмата \"Safe Parking LA\" (\"Безопасен паркинг Лос Анджелис\").\n\r\nПрез 2017 г. американското министерство на жилищното строителство и градоустройството е регистрирало близо 554 000 души като хора без постоянен адрес, но не всички са на улицата, тъй като може да са отишли при близки, приятели, в приют и дори в каравана, ако тя се намира на подходящо място с достъп до вода и ток. Около една четвърт от тези хора, т. е. 134 000 души, са живеели в Калифорния - рекорд за страната.\n\r\nТози западен американски щат, който би бил петата икономика в света, изпреварвайки държави като Великобритания и Франция, обаче е и на първо място по брой бездомници - хора, които нямат покрив над главата и живеят в коли, изоставени сгради, обществени паркове или на улицата.\n\r\nСамо в окръг Лос Анджелис (с население от 10 милиона души) броят на бездомниците се е увеличил от 38 700 през 2010 г. на 53 000 през 2017 година, сочи официалната статистика.\n\r\n\n\r\nСпоред експертите недостигът на жилища на достъпни цени и експлозивното поскъпване на недвижимите имоти са основните фактори за това увеличение. И вината е на федералните, щатските и местните власти, които не са съумели да овладеят тази криза, която продължава вече години.\n\r\n\"Това не става от днес за утре\", заявява Гари Пейнтър, който ръководи Института за изследвания за бездомниците към Университета на Южна Калифорния.\n\r\n\"Вече десетилетия наемите в Лос Анджелис се увеличават по-бързо от доходите на хората. . . Може да се каже, че точката на пречупване бе достигната през последните три години, когато виждаме броя на хората, озовали се на улицата\", със съжаление казва той.\n\r\nСпоред Пейнтър, въпреки стотиците милиони долари субсидии, деблокирани през последните години за изграждане на нови жилища, приюти и програми за подпомагане на бездомниците, мащабът на кризата е толкова голям, че ще са необходими години за нейното преодоляване.\n\r\n\"Ако ми бяхте казали само преди две години, че ще се окажа в тази ситуация, вероятно щях да ви се изсмея в лицето\", признава Камерън Джоунс. \"Мислех, че изживявам американската мечта\", казва вече бездомният мъж.\r\n \r\n/БТА/\r\n ", "date": "2019.03.18", "title": "В богата Калифорния – хиляди бездомни живеят в колите си"}
{"url": "https://www.dnes.bg/obshtestvo/2019/03/18/borisov-pisa-do-riute-syprichastni-sme-za-tragichnite-sybitiia.404989", "text": "Премиерът Бойко Борисов изпрати телеграма до министър-председателя на Нидерландия Марк Рюте във връзка с нападението над цивилни граждани в холандския град Утрехт. \n\"Сериозно съм загрижен от трагичните събития в Утрехт и изразявам искрената си съпричастност към пострадалите и техните близки\", пише българският министър-председател, цитиран от правителствената пресслужба.\n\r\nБорисов посочва още, че България е солидарна и подкрепя Нидерландия в този тежък момент.\r\n\"Продължаващите нападения срещу цивилни граждани потвърждават необходимостта от единни и решителни действия на международната общност срещу всяко грубо посегателство върху здравето, живота, свободата и демократичните ценности\", пише още министър-председателят в писмото си до премиера Марк Рюте.\r\n                    \n                    \n                Вицепремиерът и министър на външните работи Екатерина Захариева изпрати съболезнователна телеграма до министъра на външните работи на Нидерландия Стеф Блок по повод нападението, съобщиха от пресцентъра на МВнР.\r\n\"С дълбока тревога приех новината за стрелбата срещу цивилни граждани в Утрехт. Искрено съм съпричастна към болката на пострадалите и техните близки. Независимо от характера на атаката, застрашила живота на множество хора, тя предизвиква сериозна загриженост. Наш дълг е да проявим решителност и единство, за да защитим живота и безопасността на нашите граждани\", се казва в телеграмата.\r\nПо информация на посолството ни в Хага към момента няма данни за пострадали наши сънародници. \r\nПри необходимост български граждани могат да се свържат с мисията ни на следните телефони: \r\n+ 31 70 350 30 51; + 31 6 5744 8073.", "date": "2019.03.18", "title": "Борисов писа до Рюте: Съпричастни сме за трагичните събития!"}
{"url": "https://www.dnes.bg/knigi/2019/03/18/stihove-s-kauza-poetesa-pomaga-na-deca-s-daun.404910", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Няма драма\". С тези думи често се опитваме да обясним ситуации, които изглеждат сложни, но всъщност са такива единствено в главите ни. Това е и заглавието на една стихосбирка, посветена на онези по-специални членове на нашето общество.\n\r\n\"С редактора на книгата ми Росен Карамфилов успяхме да селектираме най-добрите стихотворения. Заглавието е поставено като стилистична грешка спрямо съдържанието вътре. Решението за него взехме съвсем спонтанно\", разказа в студиото на \"България сутрин\" поетесата Цветелина Димитрова.\n\r\nПо думите ѝ проблемът стига дотам, докъдето сами му позволим. И това как го приемаме определя в огромна степен ситуацията.\n                    \n                    \n                \r\n\"Може би трябва да гледаме с една нотка повече свежест на всичко, въпреки че невинаги е възможно. Книгата всъщност представлява едно своеобразно разкриване\", допълни още авторката пред .\n\r\nС всяка закупена книга се даряват по 2 лева на Сдружение \"Синдром на Даун България\".\n\r\nЦветелина Димитрова е родена през 1996 г. в Стара Загора. Тя има бакалавърска степен по професионално направление \"Икономика на отбраната и сигурността\" в Университета за национално и световно стопанство. А \"Няма драма\" е дебютната ѝ книга с поезия.\r\n ", "date": "2019.03.18", "title": "Стихове с кауза: Поетеса помага на деца с Даун"}
{"url": "https://www.dnes.bg/sofia/2019/03/18/sofiia-evtina-destinaciia-za-mladite-turisti.404984", "text": "С какво София привлича туристите? Културно-познавателният туризъм, лесната достъпност, ниските цени, разнообразието от заведения и местната кухня. \n Имиджът на града е като предимно младежка дестинация за туристи до 34 години и за пътуване с приятели, сочи поредното проучване на \"Визия за София\". \n\r\n45% от туристите виждат в столицата добро място за екскурзия, 23% я посещават по бизнес, а 20 на сто от чужденците идват в града с развлекателни цели.\n\r\nЧужденците харчат на ден до 50 лв. и са доволни от цените на туристически услуги.\n\r\nЗапитани за това кои са конкурентните предимства на града, чуждестранните посетители отговарят най-вече, че: \"Хората са добронамерени\", \"Има много зелени площи и паркове\", \"Евтино е\" и \"Храната е вкусна\", а българите добавят и \"добрия градски транспорт\" - мнение, което не е споделено от чужденците.\n                    \n                    \n                \r\nОбластите, в които София изостава според туристическото мнение, са свързани с чистотата, поддръжката на сградите, пешеходната настилка и информацията за забележителности.\n\r\nДокладът прави основният извод, че разнообразието и предлагането на услуги е голямо, но качеството на услугите и \r\nинформацията за тях могат да бъдат подобрени. Мнозинството чужденци обаче заявяват, че категорично ще препоръчат София като туристическа дестинация на близки и приятели.", "date": "2019.03.18", "title": "София - евтина дестинация за младите туристи"}
{"url": "https://www.dnes.bg/temida/2019/03/18/miniu-staikov-na-svoboda-sreshtu-500-hil-leva.404991", "text": "Спецсъдът пусна от ареста бизнесмена Миню Стайков срещу парична гаранция от 500 хил. лева. \n\r\nПричината била в тежкото му здравословно състояние.\r\nРешението на съда не е окончателно.\r\n ", "date": "2019.03.18", "title": "Миню Стайков на свобода - срещу 500 хил. лева"}
{"url": "https://www.dnes.bg/obrazovanie/2019/03/18/uchenici-v-shabla-syzdavat-i-upravliavat-virtualni-firmi.404982", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Успешен метод за задържане на учениците в клас използват в средното училище \"Асен Златаров” в Шабла. Там учат над 240 деца, а от тях 35% са от ромски произход, пише Bulgaria ON AIR.\r\nШабленското училище е единственото в област Добрич, където зрелостниците участват в творческия процес с интерес, защото разработват собствените си предприемачески идеи.\r\nТе създават и управляват виртуални фирми, в които придобиват бизнес умения не само на теория, но и на практика.\r\nУчениците създават фирмата \"Китна шевица”, защото маркетинговото проучване показало, че има завръщане към българския фолклор и традиции.\r\nРазработките на младите предприемачи вече са им донесли и няколко награди. Иновативният им бизнес подход е бил оценен от Международния панаир на учебно-тренировъчните фирми и от Министерството на икономиката.\r\n ", "date": "2019.03.18", "title": "Ученици в Шабла създават и управляват виртуални фирми"}
{"url": "https://www.dnes.bg/notifikacii/2019/03/18/spipaha-16-godishen-za-grabeji-v-stolicata.404979", "text": "Полицаи задържаха непълнолетен извършител на грабежи в София, съобщиха от МВР. \r\nНа 11 март 20-годишна жена съобщила в Шесто Районно управление - СДВР, че ден по-рано, на спирка на градския транспорт в ж.к. \"Овча купел\", била нападната от непознат, който издърпал от ръцете й мобилния й телефон и избягал. \r\nСлед издирване служителите на реда задържали извършителя - 16-годишен криминално проявен столичанин. \r\nВ хода на разследването е изяснено, че непълнолетният е извършител на още две идентични посегателства.\r\nСлед доклад на събраните материали в Софийска районна прокуратура, 16-годишният е привлечен като обвиняем и му е наложена мярка за неотклонение \"задържане под стража\". \r\nРабота по документиране на цялостната му престъпна дейност продължава.", "date": "2019.03.18", "title": "Спипаха 16-годишен за грабежи в столицата"}
{"url": "https://www.dnes.bg/kino/2019/03/18/kapitan-marvel-pokori-sasht.404962", "text": "\"Капитан Мервел\" - първият филм от вселената на Марвел, в който супергероят е жена, за втора поредна седмица е начело в бокс-офис класацията на Северна Америка, сочат данни на фирмата \"Игзибитър рилейшънс\", цитирани от Ройтерс и Франс прес.\r\nФилмът с участието на Бри Ларсън, която през 2016 г. спечели \"Оскар\" за най-добра актриса за ролята си в \"Стая\", събра 69,3 милиона долара приходи през уикенда и вече е донесъл 266,2 милиона долара от прожекции в Северна Америка през последните две седмици. Според експерта Пол Дергарабедиян от специлизираната фирма \"Комскор\", филмът е събрал 760,2 милиона долара в световния бокс-офис, предаде БТА.\r\n                    \n                    \n                На второ място е анимацията \"Паркът на чудесата\", продуцирана от компанията \"Парамаунт\". Лентата, в която персонажи са озвучени от Матю Бордерик, Дженифър Гарнър и Мила Кунис, е събрала 16 милиона долара през първия си уикенд по екраните в Северна Америка.\r\nНа трето място е романтичният филм \"На пет стъпки от теб\", в който се говори за любовната връзка на засегнатите от муковисцидоза тийнейджъри Стела (Хейли Лу Ричардсън) и Уил (Коул Спраус). Филмът е донесъл 13,1 милиона долара приходи през първия си уикенд по екраните в Северна Америка.\r\nЧетвърто място заема анимацията \"Как да си дресираш дракон: Тайнственият свят\", продуцирана от \"Дриймуъркс\" - 9,3 милиона долара. Лентата е събрала 135,6 милиона долара за четири седмици в Северна Америка и 466,5 милиона долара в целия свят. На пето място е \"Семейното погребение на Мадеа\" на Тайлър Пери - 8 милиона долара през уикенда и 59 милиона долара за три седмици по екраните в САЩ и Канада.", "date": "2019.03.18", "title": "\"Капитан Марвел\" покори САЩ"}
{"url": "https://www.dnes.bg/notifikacii/2019/03/18/hvanaha-go-strelecyt-ubil-trima-v-utreht-veche-e-v-aresta.404993", "text": "Холандската полиция е задържала заподозрения за стрелбата в Утрехт. При атаката загинаха трима души, а други петима бяха ранени.\nВластите по-рано разпространиха снимка на извършителя на атаката в трамвай. Неговото име е Гьокмен Танъш. Той е на 37 години и е от турски произход, предаде bTV.\r\nПо непотвърдени данни в миналото Танъш е пътувал до Чечня, след което е бил арестуван по подозрения във връзки с групировката \"Ислямска държава\".\n\r\nПолицията отбеляза, че e възможно той да е стрелял срещу свой роднина по \"семейни причини\" и след това да е прострелял други хора, които се опитали да помогнат.\r\nХоландските антитерористични власти понижиха тази вечер нивото на терористична заплаха за провинция Утрехт с една степен - от пета на четвърта, след като бе задържан главният заподозрян за стрелбата, предаде Ройтерс.\r\n                \n                Според прокурорите Танъш имал криминално досие - бил е арестуван няколко пъти. Според холандски медии от 2012 до 2017 г. срещу него са били повдигани обвинения в грабеж, шофиране в нетрезво състояние, използване на огнестрелно оръжие, опит за убийство и изнасилване.\r\nБащата на Гьокмен Танъш заяви, че иска синът му да бъде наказан, ако наистина е извършителят на нападението, предаде АФП, като се позовава на турската информационна агенция ДХА.\n\r\n\"Ако го е направил, трябва да бъде наказан\", заяви Мехмет Танъш.\n\r\nСпоред турските медии семейството на Гьокмен Танъш е от Йозгат в Централна Турция. Мехмет Танъш разказа, че се е върнал и се е установил в Турция през 2008 г., след като се развел с жена си, която останала със сина им Гьокмен в Холандия, където са емигрирали заедно.\n\r\n\"Нямам никакъв контакт с моя син от 11 години\", казва още мъжът.\n\r\nПрипомняме, че първото нападение беше извършено в 11.45 часа българско време. Стрелецът откри безразборен огън в трамвай. Това стана в района на оживен площад в западната част на Утрехт. Движението на трамваи и влакове беше спряно, а местните жители бяха призовани да не напускат домовете си. Подробностите все още се изясняват.\n\r\nХоландските власти засилиха мерките за сигурност на ключови сгради и летища в страната. Премиерът Марк Рюте свика кризисна среща на правителството. Заради стрелбата в Утрехт Германия засили проверките по границата си с Холандия", "date": "2019.03.18", "title": "Хванаха го! Стрелецът, убил трима в Утрехт, вече е в ареста "}
{"url": "https://www.dnes.bg/notifikacii/2019/03/18/shte-ubie-li-facebook-operatorite-na-razplashtaniia-visa-i-mastercard.404899", "text": "Най-голямата в света социална мрежа Facebook, със своите 2,7 млрд. потребители, може да подкрепи криптовалутата си с колкото други валути поиска и по този начин да се превърне в псевдо световна централна банка. Това коментира в своя публикация в Medium Ланс Инг, инвеститор и предприемач.\r\nТой цитира материал на The New York Times (NYT), според който Facebook ще изгради собствена криптовалута, която може да се ползва в WhatsApp,  компания, част от Facebook.\r\nХодът на Facebook очевидно е противопоставяне на заплахата от възникващите конкуренти Telegram и Signal. NYT вече писа, че тайните усилия на Facebook за изграждане на собствена криптовалута „са започнали през миналата година, след като Telegram набра финансиране за 1,7 млрд. долара, за да финансира проекта си за криптовалута\".\r\nМежду Messenger, WhatsApp и Instagram, които се притежават от Facebook, има колективни 2,7 милиарда потребители. Ако Facebook реши да подкрепи стойността на собствената си цифрова монета с кошница от чуждестранни валути, то тя може потенциално да се превърне в най-голямата централна банка в света - защото това правят централните банки – печатат пари, за да подкрепят от икономиката на страната и валутните резерви.\r\nТова не само ще бъде фундаментално развитие за световната икономика, но и ще превърне социалната мрежа в сериозна и бърза заплаха за съществуващите гиганти във финансовата индустрия.\r\nДвете най-големи компании за кредитни карти в света са Visa и MasterCard. Те ни дават възможност да сключваме сделки, без да носим пари у себе си и след това те уреждат тези сделки с нашите банки.\r\nАко Facebook издаде своя собствена цифрова валута и всичките ѝ потребители имат мобилен портфейл във Facebook с монети на Facebook, тогава нуждата от кредитни карти ще се свива все повече и повече.\r\nПросто е - правиш покупка онлайн, плащаш за нея с Facebook монети. Много приложения вече са интегрирали потребителското влизане с профили във Facebook. Е, плащането ще е просто още една крачка.\r\nПредставете си как си купувате лате в Starbucks, докосвате телефона си на касата, за да платите с Facebook монети вместо с Apple Pay или Google Wallet. Facebook определено ще предложи маркетингови стимули за потребителите, за да плащат те с мобилните си Facebook портфейли в момента на покупката. По този начин съществуващите мобилни портфейли ще трябва да се борят за пазарен дял.\r\nИ ако накрая Facebook подкрепи стойността на конвертирането на монетите си с пари от реалния свят, малцина биха видели необходимостта от често конвертиране на монетите си във Facebook.\r\nНо защо пък ще ви трябва да купувате Facebook монети? Поради голямата разлика, която би дошла от всичко това за електронната търговия.\r\n\r\nКогато бъдат представени официално Facebook монетите, това може да доведе до ново ниво на електронната търговия. Facebook ще постигне мечтата си за онлайн търговец, способен да публикува и продава артикули директно в своите приложения, чак до процеса на плащане. Няма да има повече кликвания върху връзки към сайтове на трети страни. Няма да има нужда да пишете данни за кредитна карта или PayPal. Онлайн пазаруването ще се превърне в двуетапен процес във Facebook приложенията. Виждам, харесвам, кликвам на бутона „купувам“, натискам за потвърждение. Монетите във Facebook преминават от мобилния ми портфейл към продавача - веднага.\r\nНяма да има спредове при валутните курсове и много по-ниски такси за трансакции. Социалните мрежи, мигновените съобщения и електронната търговия ще станат наистина интегрирани. Потребителите ще очакват удобството на трансакциите с два клика. Съществуващите платформи за електронна търговия, използващи традиционни портове за плащания, ще трябва да се адаптират, за да се конкурират.\r\nРазбира се, трябва да отбележим, че този сценарий отдавна е реалност в Китай с портфейла WeChat и Alipay – от години.\r\nКак Faceboook може да създаде най-голямата валута в света четете в ", "date": "2019.03.18", "title": "Ще убие ли Facebook операторите на разплащания Visa и Mastercard?"}
{"url": "https://www.dnes.bg/notifikacii/2019/03/18/putin-niama-da-dopusnem-terorizym-kato-v-nova-zelandiia.404990", "text": "Целта на терористичния акт срещу мюсюлмани в Нова Зеландия бе да дестабилизира положението в страната. Русия ще направи всичко, за да не допусне такова нещо, заяви президентът Владимир Путин, цитиран от ТАСС, на среща с обществеността в Крим и Севастопол.\r\n\"Ние, разбира се, скърбим за жертвите на този ужасяващ атентат в Нова Зеландия, целта на който несъмнено е да взриви обстановката в страната. Ще направим всичко, което зависи от нас, за да не допуснем подобно нещо\", каза Путин.\r\nРуският президент съобщи, че е поканил турския си колега Реджеп Тайип Ердоган за откриването на строящата се в Крим голяма джамия.\r\n\"Вече поканих президента на Турция Ердоган. Той знае за това и доколкото разбирам се отнася много положително към това предложение. Ще видим какво ще стане, дали ще има време и възможност да дойде\", каза Путин. Очаква се строителството на джамията да приключи през август-септември тази година.\r\n                \n                Много хора по света и в Европа не признават присъединяването на Крим и Севастопол към Русия и говорят за анексия, но те пренебрегват факта, че жителите на Крим решиха след референдум да влязат в състава на Руската федерация, за което са наказани със санкции, заяви Путин в Симферопол по време на среща с делегация френски политици, оглавявана от председателя на дружеството \"Френско-руски диалог\" Тиери Мариани, предаде ТАСС.\r\nСпоред Путин ако някой смята, че Крим е анексиран от Русия, то тогава населението на полуострова не носи отговорност за това и по тази причина не бива да му бъдат налагани санкции. \"А ако са гласували в референдум, тогава трябва да признаем, че най-важният принцип на демокрацията е волеизявлението. Те направиха това и също е невъзможно да бъдат наказвани за това\", заяви руският президент. По думите му онези, които \"правят всичко това, не разбират самия принцип на демокрацията\".\r\nПред френските политици Путин заяви, че Русия и Франция трябва да преодолеят разделящите ги бариери, за да обединят сили в борбата с тероризма и да си сътрудничат в икономиката и екологията. Той обеща, че ако ЕС снеме ограниченията срещу Русия в областта на селското стопанство, то Русия ще отмени своите ответни санкции.\r\nРуският президент каза още, че неговата страна трябва да оказва силна подкрепа за християните в Близкия изток, които според него живеят \"в много трудни условия\", и изрази надежда, че ОССЕ ще помогне за намирането на изход от кризата в югоизтока на Украйна, предаде ТАСС.\r\nРусия разположи ескадрила стратегически бомбардировачи-ракетоносци Ту-22М3 на Кримския полуостров, предадоха ТАСС и Ройтерс, цитирайки председателя на комисията по отбраната и сигурността в Съвета на федерацията (горната камара на парламента) Виктор Бондарев, който говори пред журналисти днес. Тези самолети могат да носят ядрено оръжие, отбелязва Ройтерс.\r\nРуският сенатор заяви, че Москва е взела това решение в отговор на разполагането от НАТО на системи за противоракетна отбрана в Румъния, което той нарече \"сериозно предизвикателство\". По думите му бомбардировачите са разположени във ВВС базата в Гвардейск, което \"кардинално променя баланса на силите в региона\".\r\nСенаторът отбеляза, че в периода, когато Крим се е намирал под контрола на Украйна, е съществувала възможност руският флот да бъде блокиран в Черно море. Според него за базирането на руския Черноморски флот в Крим Москва е плащала всяка година на Украйна около 100 млн. долара и през цялото време е била шантажирана със заплахата договорът да не бъде продължен.\r\n\"Ако не беше оперативното връщане на Крим и Севастопол в състава на Русия, тези територии биха станали протекторат на САЩ. Американците мълниеносно биха разположили там свои бойни комплекси. В случай на война би било възможно безпрепятствено да се поставят прегради пред нашите кораби: например, да се минира дъното на Босфора\", заяви Бондарев, цитиран от ТАСС.\r\nСпоред него в момента такъв сценарий на развитие на събитията е \"напълно изключен, тъй като (ракетните) комплекси \"Искандер\" всеобхватно контролират черноморското крайбрежие по цялото му протежение, включително и Босфора\".\r\n(БТА)", "date": "2019.03.18", "title": "Путин: Няма да допуснем тероризъм като в Нова Зеландия!"}
{"url": "https://www.dnes.bg/zvezdi/2019/03/18/kaili-djenyr-syvetva-kak-da-sme-s-plosko-koremche.404971", "text": "\"Винаги съм имала плосък корем и не съм се ограничавала какво ям – пица, паста, млечни продукти. Но след раждането на Сторми започнах да се замислям с какво се храня\". Това сподели Кайли Дженър, която тези дни показа на феновете плоския си корем и опроверга спекулациите, че е бременна за втори път.\n\r\nДоведената сестра на Ким Кардашян е категорична, че диетата е много важна. По думите ѝ, няма как една и съща диета да помага на всички, важното е всеки да намери хранителния режим, подходящ за неговия организъм.\n\r\nДженър посочва, че след раждането на малката Сторми е започнала постепенно да елиминира вредните храни, които преди това е консумирала. \"Това наистина проработи, поне при мен\", добавя тя.\n                    \n                    \n                \r\nНаскоро дъщеричката на Кайли стана на една годинка. Младата майка все по-често се включва на живо в Instagram и обяснява как спортува и се храни, за да изглежда страхотно.\n\r\nЗвездата изтъкна, че по време на бременността е качила 20 кг. Според нея всяка жена се възстановява по различен начин и не е нужно да се сравнява с останалите. Тя посочи още, че Ким и другите ѝ сестри с деца много ѝ помогнали с ценни съвети.\r\nВижте още новини за звездите в ", "date": "2019.03.18", "title": "Кайли Дженър съветва как да сме с плоско коремче"}
{"url": "https://www.dnes.bg/notifikacii/2019/03/18/greshka-franciia-ne-e-zadyrjala-djihadist-a-drug.404992", "text": "Френската полиция не е задържала издирван джихадист, който планирал атаки в района на Париж и в България, както бе съобщено по-рано днес, а друго лице. \nПри по-подробна проверка на самоличността на арестувания се оказало, че името му се различава с една буква от това на издирвания терорист. Външният му вид също не съответства на описанието на джихадиста, съобщи БНР.\n\r\nПо-рано в. \"Паризиен\" съобщи, че френската полиция е задържала днес през нощта в Париж обявен за издирване с европейска заповед радикален ислямист, който планирал атентати във френската столица и в България.\n\r\nМъжът, който е французин, е арестуван на \"Шанз Елизе\" след проверка на автомобила \"Ситроен\", в който се возел. Проверката била провокирана от нетрезвото състояние на шофьора, който е задържан заради употреба на алкохол.\n                \n                \r\nПървоначално служителите на органите на реда сметнали, че спътникът му е издирван и особено опасен джихадист, за когото има издадени три заповеди за арест, включително европейска, но подозренията им в крайна сметка не се оправдали.\n\r\nИздирваният е обект на заповед за задържане заради престъпен сговор с цел подготовка на терористични актове в района на Париж и в България, съобщи запознат източник.", "date": "2019.03.18", "title": "Грешка! Франция не е задържала джихадист, а друг"}
{"url": "https://www.dnes.bg/zvezdi/2019/03/18/irina-i-bradli-v-raia-liubovta-im-cyfti.404965", "text": "Брадли Купър и Ирина Шейк сложиха край на слуховете, че във връзката им има голямо напрежение, заради неговата близост с колежката му от филма \"Роди се звезда\" Лейди Гага.\n\r\nХоливудската звезда и руският топмодел показаха, че са едно щастливо семейство. Двамата бяха уловени от папараците да седят на стълбите на детска площадка, усмихнати до уши. Заедно с тях беше и почти 2-годишната им дъщеричка Леа.\n\r\nВ края на февруари, на церемонията по раздаването на наградите \"Оскар\", Брадли изпя дуетната си песен с Лейди Гага \"Shallow\" и по време на изпълнението двойката изглеждаше твърде интимна. След това дни наред почитателите на актьора и попзвездата коментираха в социалните медии тяхната предполагаема афера.\n                    \n                    \n                \r\nНа всичкото отгоре, масло в огъня на клюките наля и фактът, че певицата се раздели с годеника си Кристиан Карино малко преди Оскарите.\r\nОще новини за звездите четете в ", "date": "2019.03.18", "title": "Ирина и Брадли в рая: Любовта им цъфти"}
{"url": "https://www.dnes.bg/notifikacii/2019/03/18/arest-za-dvama-turski-grajdani-prevozvali-falshifikati.404973", "text": "Съдът определи мярка за неотклонение \"задържане под стража\" по искане на Районната прокуратура в Харманли за двама турски граждани на 56 г. и 37 г., съобщиха от държавното обвинение. \n\r\nДвамата са привлечени като обвиняеми за съхранение в съучастие на фалшификати на известни търговски марки с цел да ги пуснат на пазара.\n\r\nПо делото е установено, че на 25 юли 2018 г. двамата обвиняеми били водачи на автобус по линията Истанбул- Букурещ. На паркинг край Харманли е извършена полицейска проверка на автобуса. В багажниците били открити различни видове стоки с логото на 20 световноизвестни търговски марки.\r\nСтоката е била на обща стойност 1 607 573 лева.\n\r\nТурските граждани обяснили, че товарът бил натоварен в автобуса от двама украинци малко след като влезли в България. Той трябвало да бъде оставен на паркинг край Русе. \n                \n                \r\nПо делото са извършени множество следствени действия, като двамата турски граждани са привлечени като обвиняеми. Стоките са иззети като веществени доказателства по делото.\n\r\nОпределението на Районния съд в Харманли може да се обжалва пред Окръжния съд в Хасково.\n\r\n ", "date": "2019.03.18", "title": "Арест за двама турски граждани, превозвали фалшификати"}
{"url": "https://www.dnes.bg/notifikacii/2019/03/18/kitaici-turci-s-250-000-investicii-v-gyrciia-evro-grajdanstvo.404918", "text": "\r\n\n\r\nТова е реклама, която е разположена точно срещу гръцкия парламент в Атина. Много китайци, руснаци или турци се възползват от рекламата на гражданство. \n\r\nСрещу €250 000, вложени в недвижим имот, човек може да се сдобие с гражданство и това е най-ниската цена в европейски план.\n                \n                \r\nШефът на Enterprise Greece, който рекламира т. нар. Златна виза, твърди, че нещата не са токова прости. \n\r\n\"Има строг контрол от страна на посолствата и банките, които проверяват произхода на парите и биографиите на хората. Има случаи, в които проверките траят две години\", обяснява Григориос Стеригулис пред . \n\r\nТой твърди, че би се изненадал, че има дори един случай, в който е нарушен закона, а въпреки това виза е издадена. \n\r\n\"В Гърция няма ограничения и сериозен контрол\", казва брокерът Никос Сепензис, който придружава клиент от Китай. \n\r\nСпоред китайското законодателство от страната може да се изнесат до 50 000 евро в брой, но Никос не крие, че има начини да се заобикалят правилата. \n\r\nВ крайна сметка, за гръцката хазна подобни инвестиции са добре дошли. За последните години от програмата \"Златна виза\" към бюджета са се влели милиарди евро. \n\r\n\"Да, Гърция отново получава инвестиции, и то не само от китайци, а от руснаци и турци по програмата Златна виза. Но произходът на тези пари и репутацията на онези, които купуват недвижими имоти трябва да бъде проверяван\", смята Икономическият консултант Йенс Бастиян.\r\n", "date": "2019.03.18", "title": "Китайци, турци... С €250 000 инвестиции в Гърция - евро гражданство"}
{"url": "https://www.dnes.bg/stranata/2019/03/18/bez-pari-i-osigurovki-bezdomni-namirat-podslon-v-bolnica.404885", "text": "Бездомни хора намират подслон в отделенията на университетската болница в Бургас, въпреки че нямат здравни осигуровки, но и нямат право да бъдат настанени в социален дом. \n\r\nТакъв е и случаят на 60-годишната Атанаска. Лекарите разказват, че жената е изгонена от близките си и оставена на произвола на съдбата. Намира поне малко милосърдие пред болницата.\n\r\n\"Аз бях снощи нощна смяна, отидох да проверя как е, контактна и адекватна беше, но мисля, че за едно животно някой би се загрижил повече, отколкото за жив човек\", обясни пред \"Нова тв\" неврохирургът д-р Светослав Тодоров.\n\r\nПациенти и близки на хора, настанени за лечение в болницата, минават всеки ден покрай жената. \n                    \n                    \n                \r\n\"Нямам думи, пред Спешното да не й помогнат, не знам. Направо ми се реве\" споделя Мая.\n\r\nОт Спешното обаче, разказват, че Атанаска вече е била в болницата. Приели я в кардиологията, въпреки че няма заболяване, което да налага лечението ѝ там, но така ѝ осигурили временен подслон. След изписването ѝ жената останала пред болницата.\n\r\n\"Жената е в този район, защото колеги, милосърдни от Спешно отделение я хранят, дават й вода и понякога тя влиза и вътре\", добави д-р Тодоров.\n\r\nСлучаят на Атанаска не е прецедент. В района на болницата е открит и Наско - също без дом. Екипите на Спешно отделение разказват, че са се превърнали в благотворителна организация\n\r\n\"Свидетели сме ние дежурящите и лекарите от Спешно отделение как многократно се е налагало пияни и бездомни хора, лягайки някъде на улицата, да бъдат докарани. Те нямат нужда от медицинска помощ. Те биват преглеждани и след това просто институциите трябва да си вършат работата и да ги приберат в социалните домове\", добавя неврорхиругът.\n\r\n\"Уведомена е на предходен етап Районна прокуратура, тъй като тя има близки. Да се направи проучване, каква е възможността те да полагат грижи за нея\", заяви Алина Конкьова от Агенцията за социално подпомагане в Бургас. Според нея няма възможност тази жена да бъде настанена в социален дом, защото нямала експертно решение на ТЕЛК и е в трудоспособна възраст.", "date": "2019.03.18", "title": "Без пари и осигуровки.... Бездомни намират подслон в болница"}
{"url": "https://www.dnes.bg/eu/2019/03/18/zadyrjaha-ekstremist-vyv-franciia-planiral-atentati-u-nas.404983", "text": "Съвсем случайно властите във Франция задържала екстремист, който планирал атентати в Париж и в България, съобщи онлайн изданието \"Фигаро“, цитирано от bTV.\r\nВечерта на неделя срещу понеделник полицията спира за проверка автомобил с видимо пиян шофьор. Заедно с него в колата има още един  мъж. При проверката на документите им става ясно, че спътникът на пияния шофьор всъщност е издирван екстремист.\r\nСпоред информацията разпространена във френските медии, става дума за човек, който службите следели от месеци заради данни, че се радикализирал.\r\nВоди се разследване за участието му в \"престъпна дейност, изразяваща се в подготовката на терористични актове”.\r\nЗа момента няма повече информация за разкритите му планове.\r\n ", "date": "2019.03.18", "title": "Задържаха екстремист във Франция, планирал атентати у нас"}
{"url": "https://www.dnes.bg/crime/2019/03/18/alo-apashi-podhlyznaha-dve-jeni-ot-tyrgovishte.404920", "text": "Две жени от Търговище са станали жертва на телефонни измами за около 2250 лева, съобщават от МВР.\r\nИ двете са били измамени на 15 март по позната схема. Мними полицейски служители ги излъгали по телефона, че провеждат акция за залавянето на ало апаши и търсят съдействие от тях.\r\nТака 67-годишна жена се е разделила със сумата от 700 лв., а нейна 77-годишна съгражданка – с 1550 лв. и около 20 грама златни накити. \r\nПо случаите са образувани досъдебни производства.", "date": "2019.03.18", "title": "Ало апаши подхлъзнаха две жени от Търговище"}
{"url": "https://www.dnes.bg/sport/2019/03/18/kontuzeniiat-grisho-padna-s-edno-miasto-v-ranglistata.404909", "text": "Най-добрият български тенисист Григор Димитров падна с едно място в световната ранглиста на АТП.\r\nДимитров, който лекува контузия в рамото и не е играл от два месеца от Откритото първенство на Австралия през януари, има актив от 1300 точки и вече е 29-и в класацията.\r\nНа върха няма промени. Начело в класацията е шампионът от Откритото първенство на Австралия Новак Джокович с 10990 точки, следван от Рафаел Надал (Испания) с 8725 точки и Александър Зверев (Германия) с 6630 точки.\r\nАвстриецът Доминик Тийм, който в Индиън Уелс спечели първа титла от сериите \"Мастърс\", прогресира до четвъртата позиция с 4755 точки.\r\nОт останалите българи най-напред е Димитър Кузманов, който запазва своето 325-то място. Александър Лазов е 477-ми.\r\n", "date": "2019.03.18", "title": "Контузеният Гришо падна с едно място в ранглистата"}
{"url": "https://www.dnes.bg/akoshtete-vqrvaite/2019/03/18/kitaec-schupi-rekorda-kupi-gylyb-za-1-25-mln-evro.404905", "text": "Китаец купи на търг белгийски пощенски гълъб за 1 млн.250 хил.евро, предава Франс прес. \n\n\n\r\nСпециализираният сайт Pigeon Paradise оповести, че рекордната сума е платена за мъжкия фламандски гълъб Армандо, отгледан в гълъбарника на Жоел Вершот. \n\r\n\"Никой не очакваше, че ще бъде платена сума, надхвърляща 1 милион евро\", се казва в информацията на сайта за развъждане на пощенски гълъби. \"За Армандо бяха платени 1 252 000 евро\", вероятно той ще бъде използван за продължаване на рода му от шампиони в категорията.\n\r\nИнтересът на китайски колекционери към пощенските гълъби датира от няколко години и стана причина рязко да нараснат сумите, платени за тези \"шампиони\", чиито постижения се състоят в това да се върнат първи в гълъбарника, след като в някои случаи са изминали стотици километри.\n                    \n                    \n                \r\nНай-скъпият до момента пощенски гълъб в историята на онлайн продажбите беше Ню Бликсем, който през ноември миналата година бе продаден за 376 000 евро от белгийския си собственик Габи Ванденабел, пише БТА.", "date": "2019.03.18", "title": "Китаец счупи рекорда – купи гълъб за 1, 25 млн. евро! "}
{"url": "https://www.dnes.bg/stranata/2019/03/18/ubiha-12-hiliadi-ptici-zaradi-ptichi-grip-v-loveshko.404949", "text": "Близо 12 хиляди птици са били умъртвени по хуманен начин в ловешкото село Лисец, причината е установяването на  \"инфлуенца по птиците (H5)\", позната като птичи грип, във фермата, съобщава БТА. \n\n\r\nВсички предпазни мерки на БАБХ са предприети незабавно, за случаят са известени и всички институции в региона, които започват действие за предпазването от разпространяване на болестта. \r\nДо момента няма данни за други огнища в областта. \r\nПтиците са били отглеждани за производство на патешки черен дроб в месопреработвателни предприятия, основно за износ. Няма опасност заразена продукция да е стигнала до потребителите.\r\nНаселението е предупредено за мерките, които се предприемат, посочи кметът на Лисец Пламен Върбановски. Той добави, че в селото около 100 души отглеждат птици. Уведомени са да гледат животните си в закрити помещения, да не ги изнасят извън населеното място и да не продават от тях по пазарите.", "date": "2019.03.18", "title": "Убиха 12 хиляди птици заради птичи грип в Ловешко "}
{"url": "https://www.dnes.bg/stranata/2019/03/18/18-godishna-bez-knijka-zabi-kola-v-stylb.404941", "text": "18-годишна ученичка без книжка заби кола в светофарен стълб и рани двете си спътнички. Опасност за живота на двете ранени няма, но ас настанени за лечение в болница с тежки фрактури. \r\nИцидентът е станал вчера на кръстовището на бул. \"Трети март\" и ул. \"Анна Феликсова\" в морската столица. \r\nДевойката настъпала здраво газта, въпреки трафика, но изтървала контрол над колата и се забила в светофара, предаде \"\".\r\nТя се разминала с леки натъртвания, но приятелките й, които са на същата възраст, са настанени в болница с фрактура на прешлени и фрактура на срамна кост.\r\nПри последвала проверка се оказало, че момичето не е карало шофьорски курс и няма книжка.", "date": "2019.03.18", "title": "18-годишна, без книжка, заби кола в стълб"}
{"url": "https://www.dnes.bg/obshtestvo/2019/03/18/spreiat-polzvan-po-reglament-viatyr-obyrkal-policeiskata-smetka.404988", "text": "Полицаят, използвал лютив спрей на протеста, предотвратил по-тежка ситуация.  Така комисар Борислав Муеров от Столичната полиция обясни инцидента с \"плачещите\" полицаи от събота.\r\nПротестът, в който участвали около 250 души, бил незаконен. Те не се  подчинявали на полицейските разпореждания и се държали грубо към  униформените. \n\nСтигнало се до там протестиращи да местят  полицейски коли. При сбутването един от полицаите решил да използва  лютивия спрей, предаде БТА..\r\nЗаради обърнатото течение на вятъра точно в този момент, спреят попаднал и в очите на униформените, обясни Муеров. По думите му пораженията не са тежки.\r\nТой беше  категоричен, че и друг път се е налагало да се използва такъв спрей\r\nПроверката на МВР показала, че в конкретния случай употребата на това помощно средство е регламентирано.\r\n ", "date": "2019.03.18", "title": "Спреят ползван по регламент, вятър объркал полицейската сметка"}
{"url": "https://www.dnes.bg/notifikacii/2019/03/18/chestoto-konsumirane-na-podsladeni-napitki-vodi-do-prejdevremenna-smyrt.404956", "text": "Содата, енергийните напитки и натуралните сокове често са част от трапезата ни. Ново проучване обаче показва, че те водят до висок процент преждевременна смърт от сърдечни заболявания и рак, особено при жените.\r\nИзследването сравнява няколко типа хора – такива, които консумират сладки напитки по-малко от веднъж на месец, такива, които си пийват повече от една на месец, но по-малко от две на седмица и хора, които си купуват по няколко на ден.\r\nИзводите са следните – рискът от преждевременна смърт при дамите, които консумират всекидневно напитки със захар е 63%. При мъжете – 29%.\r\nТеорията отслабва, когато става дума за фактори, които влияят на всекидневния живот, като качване на килограми, физическа активност, демографска и семейна история и диабет тип 2.\r\n                \n                \"Много изследвания показват силна връзка между напитките със захар, качването на килограми, диабет от тип 2, както и някои кардиологични заболявания и удар“, обяснява авторът на изследването Васанти Малик. Нейната цел е не просто да затвърди тази връзка, но и да покаже, че те водят и до преждевременна смърт.\r\nЕкспертите използват данни за 37 716 мъже и 80 647 жени и стигат до извода, че опасността от сърдечни болести при хората, които пият повече от една напитка на ден, е 31%, а от рак – 18% повече, отколкото при тези, които пия по-малко от една на месец.\r\nУчените също така изследват и влиянието на изкуствено подсладените напитки, които не съдържат захар. Консумирането само на една на ден намалява риска от преждевременна смърт, но употребата на повече от 4 на ден увеличава опасността от сърдечни заболявания при жените. При мажете обаче не се наблюдава подобен риск. Те също така не са застрашени и от рак, причинен от подсладени напитки.\r\nПодобно изследване публикувано преди месец от Women's Health Initiative показва, че пиенето на повече от две изкуствено подсладени напитки на ден води до удар, инсулт и преждевременна смърт при жените над 50 години. \r\nТова, което остава неясно за експертите е, защо само жените са засегнати и защо същия ефект не се наблюдава и при мъжете.\r\n ", "date": "2019.03.18", "title": "Честото консумиране на подсладени напитки води до преждевременна смърт"}
{"url": "https://www.dnes.bg/akoshtete-vqrvaite/2019/03/18/top-3-zodii-koito-imat-interes-kym-politikata.404930", "text": "За част от хората е много важно да са информирани какво се случва в света и в собствената им страна. Те имат ясно изразени политически предпочитания, интересуват се от гласуването на закони и често им се е искало да станат политици. Ето кои са зодиите, които много се интересуват от политика.\r\n\r\n \r\nМного са страстни, имат свои възгледи и винаги са готови да ги защитават. Застават зад думите и идеите си. Вярват, че за да се промени нещо, трябва самите те също да предприемат действие. Често ходят на митинги, протести, дискусии и подобни публични събития. Знаят, че протестите привличат вниманието и винаги там изпъкват с най-оригиналните постери. Но често се палят много и избухват.\r\n \r\n\r\n \r\nНе обичат споровете и конфронтациите, копнеят за разбирателство между хората. Но пък не понасят несправедливостта, винаги искат да защитят неоправданите. Борят се за каузи, опитват се да променят нечестните неща, приемат проблемите на другите като свои. Разгласяват несправедливостите в интернет, из социалните мрежи, създават клипове, правят кампании, за да получат помощ.\r\n \r\n", "date": "2019.03.18", "title": "Топ 3 зодии, които имат интерес към политиката"}
{"url": "https://www.dnes.bg/cars/2019/03/18/krosouvyryt-na-maybach-shte-struva-nad-200-000.404976", "text": "Концернът Daimler ще пусне на пазара луксозен кросоувър под марката Mercedes-Maybach, който ще се сглобява само в завода на компанията в Алабама (САЩ). \n\r\nПремиерата на всъдехода ще бъде още през тази година, а производството му ще стартира в началото на 2020 г. Стартовата цена на модела, който ще се казва Mercedes-Maybach GLS, ще бъде не по-малко от 200 000 долара. Под капака на автомобила ще бъде поставен V8 двигател с мощност 560 к.с.\r\n\"Започваме да разширяваме цялата моделна гама на Mercedes-Maybach, но в нея ще попаднат само специални автомобили от висок клас. Няма как някога да се появи Mercedes-Maybach A-Class\", коментира генералният директор на Mercedes-Benz USA Дитмар Екслер.\n                    \n                    \n                \r\nТова означава, че идеята на производителя е гамата на Maybach да бъде представена от различни модели - както е при спортното подразделение AMG Performance, но с уговорката, че в нея няма да попадат малки градски машини.\r\nВ Mercedes смятат да се възползват от непрекъснато растящия интерес към луксозните всъдеходи, които принуди дори марки като Aston Martin, Ferrari, Bentley, Rolls-Royce и Lamborghini да пуснат такива модели на пазара. Според прогнозите на AutoForecast Solutions, продажбите на този тип автомобили ще се увеличат от сегашните 7500 до 20 000 през 2023 г. Около 75% от тях се продават в Китай и САЩ.\r\n", "date": "2019.03.18", "title": "Кросоувърът на Maybach ще струва над $200 000"}
{"url": "https://www.dnes.bg/mish-mash/2019/03/18/da-predadesh-mafiiata-i-jivotyt-na-hodeshti-trupove-sled-tova.404924", "text": "В продължение на 4 години Джианфранко Франциоси, по-познат като Джианино, е един от най-важните хора за италианската мафия. Всички му вярват – от местните мафиоти, до колумбийските и испанските барони. Той успява да превърне десетки стари и счупени лодки в еквивалент на морски Ферарита, които служат перфектно за пренасянето на тонове кокаин. Благодарение на Франциоси, италианската мафия добавя по 1,5 милиона евро на година в сметката си.\r\nЧетири години никой не подозира, че докато поправя двигателите на плавателните съдове, Джианино поставя подслушвателни устройства. Никой не предполага, че предателят всъщност може да е човекът, на когото вярват всички. \r\nНа 26 февруари 2009 година  полицията нахлува и арестува голяма част от трафикантите на наркотици. Това е последният ден на Джианфранко Франциоси като информатор под прикритие на спец частите. Но с края на това приключение започва кошмарът.\r\n                    \n                    \n                Сега Джианино живее нов живот като Италианският Дони Браско. Домът му е каравана, използвана някога от трафикантите на наркотици. Потънал е в дългове. Постоянно получава писма със заплахи. А най-лошото е, че мафията още го следи.\r\n\"Аз предадох наркобосовете, но после осъзнах, че италианското правителство предаде мен“, казва Франциоси пред The Guardian. Той е един от многото бивши информатори на полицията. Всички те са наричани \"ходещи трупове“, тъй като държавата не може да ги предпази от лапите на онези, които някога са предали.\r\nАко не ги убият те, напрежението ще го направи. Много бизнесмени, които са издали на ФБР факта, че мафията ги е карала да плащат за протекция, са фалирали. Други са напуснали страната. Трети са затънали в заеми, довели до дълбока депресия. Някои от тях се самоубиват. Последният случай е от този месец, когато сицилианецът Роко Греко отнема живота си.\r\nДжианино също е правил три опита за самоубийство.\r\n\"Случва се да си мислиш за такива неща, когато си дал всичко на държавата, но се оказва, че животът ти за тях е просто боклук“, обяснява информаторът.\r\nХората под прикритие са най-ефективния начин, чрез който полицията се справя с мафиотските кланове. Но цената, която доброволците плащат, може да се окаже прекалено висока. Списъкът на тези, които свършват убити в някоя канавка е дълъг и продължава да расте. Миналата година, точно на Коледа, двама мъже с качулки убиват брата на един от членовете на клана Ндрангета. Оказва се, че е шпионин.\r\nНай-висока е цената за Томазо Бушета, който през 80-те сътрудничи на полицията срещу Коза Ностра. Между 1982 и 1984 година мафията убива двамата му зетя, брат му и четирите му внучета. Двама от синовете му изчезват.\r\nВ Италия близо 6200 души са част от програма за защита на свидетелите. Те получават между 1000 и 1500 евро на месец, както и по 500 евро за всеки член на семейството си. Но сумите вече стават непосилни за държавата.\r\nМиналата седмица вътрешният министър на Италия Матео Салвини обяви, че \"някои хора са под закрила прекалено дълго“ и за това министерството му ще преразгледа и съкрати разхода, а и списъкът с хората под протекцията на полицията.\r\n\"Италия те кара да се опълчваш срещу мафията, но когато държавата получи това, което иска, те изоставя. Ние сме просто ходещи трупове“, казва бизнесменът Игнацио Кутро. След като сътрудничи с полицията, получава множество заплахи. Колите му постоянно са запалвани, а пред дома му неведнъж са оставяни кутии пълни с куршуми.\r\nТова принуждава други да напуснат държавата. Така Мария Валонеранчи се озовава в Германия, тъй като след като предала съпруга си – бос на Ндрангета, мафията можела да я открие дори в охраняваните от полицията тайни къщи. Подобна е и съдбата на Фабрицио Демитри, който отива в Канада с цялото си семейство, тъй като мафията успяла да го открие дори докато се криел.\r\nДжианино потърсил безопасност във Франция, но държавата отказала до го приеме, след като през 2007 година го арестуват докато е под прикритие. Той се надявал, че французите ще разберат, че е информатор, но италианската полиция така и не ги осведомила. Мъжът прекарал седем месеца в затвора преди Рим да го освободи.\r\nНаемането на полицейски служител или цивилен гражданин за работа под прикритие в мафиотски клан преминава през разузнавателни отряди. Поради причини, свързани с тежката документация, останалите полицейски части често не са официално осведомени за съществуването на информатор. А това по-късно усложнява исканията за държавна защита или икономическа помощ, тъй като името на човека под прикритие не фигурира в официалните документи, ролята му никога не е била съобщена извън разузнавателната служба.\r\nМиналата година бе приет нов закон, който принуждава спец службите да намират нова работа на бившите си информатори. Единственото, което Джианино  получава като предложение е управител на гробище за по-малко от 1000 евро на месец. За да свърже двата края се налага да продаде ролекса, който му подарява босът на испански картел, за 1500 евро.\r\n\"Всъщност... не беше подарък, а договор, обяснява Джианино. - Начин да ми каже, че времето ми принадлежи на мафията. Моят договор с държавата за ролята на ченге под прикритие бе под формата на множество документи, под които сложих подписа си. Това също бе начин да ми кажат, че времето ми принадлежи на полицията. Това, което не пишеше обаче бе, че държавата също така ще отнеме и живота ми.", "date": "2019.03.18", "title": "Да предадеш мафията... И животът на \"ходещи трупове\" след това"}
{"url": "https://www.dnes.bg/obshtestvo/2019/03/18/spipan-na-video-bakshish-naglo-otmykva-kuche-ot-dvor.404940", "text": "Таксиметров  шофьор спира колата си до двор. Спокойно оглежда обстановката и след  малко излиза с куче в ръце. Наглата кражба на домашния любимец е заснета  на видео, а кадрите са предадени на полицията.\n\n\n                    \n                    \n\n\r\n \r\n", "date": "2019.03.18", "title": "Спипан на видео: Бакшиш нагло отмъква куче от двор"}
{"url": "https://www.dnes.bg/akoshtete-vqrvaite/2019/03/18/zagadkata-se-razplita-razkriha-li-koi-e-djak-izkormvacha.404904", "text": "През 1888 \"Демонът от Уайтчапъл“ пленява умовете на хората. Бруталният убиец, по-познат като Джак Изкормвача, убива най-малко пет жени, но от тогава до днес, никой със сигурност не знае нито какъв е бил мотивът му, нито самоличността му. До днес.\r\nМаската на серийният убиец окончателно падна, след като учени от университета \"Джон Мурес“ в Ливърпул направиха нови ДНК изследвания на последната останала улика от преди 130 години.\r\nТяхното заключение е, че полякът бръснар Аарон Космински стои зад кървавите убийства във Викторианския Лондон.\r\n\"За първи път ние публикуваме систематичен анализ на направените от нас изследвания на молекулярно ниво от единствените физически оцелели доказателства, свързани с убийствата на Джак Изкормвача“, пишат експертите в Journal of Forensic Sciences.\r\n                    \n                    \n                \"Намирането на съответстващо ДНК, както на една от жертвите, така и на нейния убиец, повишава шансовете парчето плат да е напълно идентичен“, допълват те.\r\nПрез 2007 г. бизнесменът Ръсел Едуардс купува интересен шал на аукцион. След това веднага се свързва с редица експерти и ги моли да го изследват, тъй като по него има кръв от проститутката Катрин Едоуес – втората жертва на Джак Изкормвача.\r\nТя първо била удушена с него, а след това убиецът отрязал бузите й и извадил черният й дроб. Легендата твърди, че Демонът от Уайтчапъл изял органа в извратен знак на гордост.\r\n23-годишният полски имигрант живеел само на няколко метра от мястото, където е открита третата жертва на Изкормвача  - Елизабет Страйд, заедно с двамата си братя и сестра си.\r\nЗа първи път съмненията, че Космински стои зад образа на Джак Изкормвача се появяват през 2014 година, когато д-р Яри Лухелайнен за първи път прави анализ на шала. Тогава друга група учени му казват, че изследванията му най-вероятно са грешни и това е невъзможно.  Но д-р Лухелайнен не се отказва.\r\nТой е ръководител и на последните ДНК тестове, които стигат до същото заключение – че Космински е Демонът от Уайтчапъл. Но с това откритие, мистерията не се разплита. Все още са неясни мотивите на убиеца, колко е истинският брой на жертвите му и защо е избрал точно тях.\r\n ", "date": "2019.03.18", "title": "Загадката се разплита: Разкриха ли кой е Джак Изкормвача? "}
{"url": "https://www.dnes.bg/sofia/2019/03/18/boian-radev-v-pirogov-spynal-se-v-parking-kolche-na-solunska.404922", "text": "Световният шампион по борба Боян Радев е приет по спешност в \"Пирогов\" след тежък инцидент в центъра на София, съобщава . Радев се е спънал в паркинг колче на ул. \"Солунска\", където се намира домът му. \n\r\nПри спъването легендарният спортист, световен шампион от Толедо през 1966-а, е загубил равновесие и паднал, като ударил лошо главата си, получил охлузни рани по ръцете и извадил рамото си. \r\nСвидетели на инцидента се притекли на помощ на 77-годишния борец. Според тях той е изпаднал в амок. Трима мъже го вдигнали и закарали в спешния център на \"Пирогов\". Боян Радев е останал в болницата два дни, след което е бил изписан за домашно лечение.", "date": "2019.03.18", "title": "Боян Радев в \"Пирогов\" – спънал се в паркинг колче на \"Солунска\""}
{"url": "https://www.dnes.bg/obshtestvo/2019/03/18/shamara-tyji-sled-neochakvanata-smyrt-na-kobaka-ot-gumeni-glavi.404911", "text": "40-годишният мъж, починал в гараж в Пловдив е рапърът Костадин \r\nКобака е известен от времето на \"Гумените глави\". Пял е с Ванко 1 и Мишо Шамара. \"Сега ставам. Сега разбрах. И съм в шок. Почивай в мир брат ми. Минахме доста неща заедно. Ще те запомня усмихнат\". Така се прости с рапъра в социалната мрежа Мишо Шамара.\r\n ", "date": "2019.03.18", "title": "Шамара тъжи след неочакваната смърт на Кобака от \"Гумени глави\""}
{"url": "https://www.dnes.bg/sofia/2019/03/18/uspeshno-zavyrnali-se-mladi-lekari-se-obuchavaha-v-shveicariia.404917", "text": "Първата група специализанти, които заминаха на обучение в Швейцария, се завърна в София след успешно проведени медицински курсове там. Софийската лекарска колегия е решила да създаде фонд, който да подпомага обучението на младите лекари, съобщава БНР. \n\n\r\nВ богатата европейска държава са били изпратени двама млади детски лекари, които работят в спешния институт \"Пирогов\". Събраните до момента пари от Софийската лекарска колегия са на стойност 50 хиляди лева. Благодарение на тях ще бъдат изпратени още специализанти в една от най-модерните болници в Йерусалим.\n\r\nПред Националното радио Д-р Янко Пъхнев, който е детски хирург, разказа какво е да си специализант. \n                    \n                    \n                \r\n\"Ниско заплащане, на места – лоши условия на труд. Това не важи толкова за „Пирогов“, където в последните години се извършиха сериозни промени и ремонти, обновиха се техника и инструменти. В повечето други звена обаче, където има млади специализанти, нещата не са толкова розови\".\n\r\nД-р Пъхнев разказа за специализацията си в Швейцария: \"Разликата с нашата клиника тук е, че техните специалисти са мултипрофилни. Един детски хирург в Швейцария оперира и травма, и детска урология, детски хирург е. Обемът им работа е организиран по друг начин\".\n\r\nД-р Надежда Толекова е вторият лекар, посетил клиниката в Берн. Според нея нивото на софийската болница е доста добро и е възможно да се сравнява с това в швейцария. Българските лекари са възприели някои техни въведения в начина си на поведение.  Д-р Толекова споделя, че за всяко заболяване и за всеки случай в Швейцария си имат изработен съответен протокол, който следват и който съответно ги защитава, ако нещо се случи с пациента. В България за момента не е факт.\n\r\nМладите специалисти оценяват като особено полезен опита, който виждат при хирургия на новороденото в Берн.Те съобщиха, че специализант от Берн също е проявил интерес да дойде в клиниката в \"Пирогов\".", "date": "2019.03.18", "title": "Успешно завърнали се – млади лекари се обучаваха в Швейцария"}
{"url": "https://www.dnes.bg/notifikacii/2019/03/18/otkriha-ubita-jena-na-ulica-v-harmanli.404914", "text": "Криминалисти разследват убийство на жена в Харманли, съобщават от Областната дирекция на МВР в Хасково. \r\nВ неделя сутрин в 10.26 часа е подаден сигнал за открита мъртва жена. Минувач е открил тялото на жертвата в тревната площ на разграден празен парцел на улица \"Васил Левски\" в общинския център. \r\nПристигналата на място оперативна група е изяснила, че тялото е на 53-годишна жена от града.\r\nСъдебният лекар е констатирал множество наранявания по главата. Трупът е откаран за аутопсия в \"Съдебна медицина\". Работата по случая продължава.", "date": "2019.03.18", "title": "Откриха убита жена на улица в Харманли"}
{"url": "https://www.dnes.bg/obrazovanie/2019/03/18/zapoved-po-garnizona-ot-shkolski-direktor-nikakvo-vnimanie-na-roditelite.404923", "text": "Скандален запис от педагогически съвет, проведен в 78 СУ \"Христо Смирненски\" в Банкя, се появи вчера. Видеото, качено в YouTube,  е направено тайно. В него директорът на школото Весела Неделчева \"сваля заповед по гарнизона\" - нито един родител да не прекрачва прага на кабинета й.\r\n\"Нито един родител няма да има възможност да си каже мъката\", нарежда тя.\r\nЕто пълния текст на наставленията към учителите и персонала:  \n\r\n\r\n                    \n                    \n                Под каченото видео има два коментара. Единият гласи: \"Ние учителите сме против това, което ни заповядва директорът. Не сме съгласни да игнорираме родителите, но г-жа Неделчева е безскрупулна и ни е страх.\"\r\nСкандалната заповед се появява в момент, когато престижът на родното образование е тотално сринат в очите на обществото.\r\nВместо да се обединят усилията на учители и родители, за да запазим децата си, да им дадем самочувствие със знания, да ги възпитаме в родолюбие, за да останат тук, един школски директор тръгва \"да разделя и да владее\".\r\nА докато на директорските места в училищата стоят такива \"местни феодали\", програмите, парите, усилията на МОН ще бъдат като наливане на \"вода в каца без дъно\".\r\nНе случайно Синдикат \"Образование\" отдавна иска да се въведе мандатност на директорите на детски градини и училища, за да не стига до самозабрава, както в случая.\r\nМоже би трябва да припомним тъжната статистика на PISA, че страната ни се  нарежда на 45 място от 72 страни при  постиженията на  15-16-годишните  ученици в три познавателни области – природни науки,  математика и  четене.\r\nА там, където ги има успехите на българските ученици, те се  крепят на всеотдайни учители (слава Богу, че все още ги има) и на  родителските пари, наляти в курсове и частни уроци. Всеотдайни родители, за които един местен феодал нарежда: \"\r\n", "date": "2019.03.18", "title": "\"Заповед по гарнизона\", от школски директор: Никакво внимание на родителите!"}
{"url": "https://www.dnes.bg/zvezdi/2019/03/18/duet-v-liubovta-i-rabotata-nik-gotov-da-pee-s-priianka.404928", "text": "Ник Джонас сподели, че би записал дует със съпругата си, Приянка Чопра, и е готов да пее с нея. Той смята, че тя има невероятен глас и в дома им винаги има много музика и танци.\r\n\"Отворен съм за това, тя има невероятен глас и вкъщи винаги има много музика, както и много танцуване. Сега просто се наслаждаваме на първите месеци от живота ни като женени, ще видим как ще потръгнат нещата\", каза певецът пред списание \"People\" като отговор на въпроса дали би направил дует с Чопра.\r\n\r\n", "date": "2019.03.18", "title": "Дует в любовта и работата: Ник готов да пее с Приянка"}
{"url": "https://www.dnes.bg/notifikacii/2019/03/18/strelba-v-tramvai-v-utreht-ima-raneni.404932", "text": "Няколко души са били ранени при стрелба в холандския град Утрехт, съобщи Ройтерс, като се позовава на местната полиция.\r\nСпоред в. \"Телеграф\", цитиран от ТАСС, неизвестен мъж открил стрелба в трамвай.\r\nПлощад и трамвайна спирка близо до центъра на града са отцепени от полицията. \r\nНа местопроизшествието са изпратени линейки и служители на антитерористичното подразделение на полицията.\r\nИнцидентът е станал около 10,45 ч. местно време. \r\nНа мястото са пристигнали и екипи на антитерористичната полиция.\r\nТри хеликоптера са на място, за да извозят ранените до болниците.\r\n\r\n \r\n", "date": "2019.03.18", "title": "Стрелба в трамвай в Утрехт, има ранени"}
{"url": "https://www.dnes.bg/obshtestvo/2019/03/18/da-si-dilyr-v-uchilishte-moderno-vse-poveche-deca-se-zabyrkvat-s-droga.404896", "text": "20% ръст на престъпления, свързани с наркотици и извършени от деца. В тази графа влизат и много деца, хванати да пласират дрога. Това сочи последният доклад на МВР.\n\r\nРасте и броят на децата под 14 години, които прекрачват закона. През 2017 година са 1595, а през 2018 година - 1685. Това на практика означава 100 деца повече в конфликт със закона.\n\r\nОбщият брой на децата, задържани за извършено престъпление миналата година, е близо 6000. В  тази графа попадат и кражбите, хулиганските прояви, но най- съществен остава ръстът именно при престъпленията свързани с наркотици.\n\n\r\n15-годишно момче разказва пред Нова тв, че среща наркодилъри всеки ден в училище. \"В цялото училище има по едно-две дилърчета, които предлагат трева и амфетамини.\" По думите му, да си дилър в училище е модерно и допълва, че има съученици, които са били арестувани за разпространение на наркотици.\r\n                    \n                    \n                Ученикът си обяснява посягането към дрогата с факта, че родителите не говорят достатъчно с децата си. \"Сядат и ни обясняват с две думи кое е правилно\", обяснява той и допълва, че така той и връстниците му възприемат казаното само като думи и нищо повече.\r\nЖеляз Турлаков е имал челен сблъсък с дрогата като малък, но успява да се спаси. Днес е клиничен терапевт и част от общност, която се бори с наркотиците. Обиколил с колегите си около 50 училища в България. Тайните им анкети показали, че  40% от децата са пробвали трева.  Около 20-25% - амфетамини. Една цигара марихуана върви между 10 и 20 лв.\r\n\"Не може да се преструваме, че проблемът не съществува\", обяснява Турлаков и допълва, че най-правилното решение  в създадената ситуация е да се въведат тестове в училищата. \n\r\nЗа да е успешна тази битка обаче родителите трябва да се научат да виждат знаците, че децата им тръгват по пътя на дрогата.\r\n ", "date": "2019.03.18", "title": "Да си дилър в училище – модерно!? Все повече деца се забъркват с дрога"}
{"url": "https://www.dnes.bg/index/2019/03/18/zashto-drevnite-statui-sa-sys-schupeni-nosove.404935", "text": "Американски учен смята, че е разкрил древна загадка. Ясно е, че повечето древноегипетски статуи са с отчупени носове, но защо, питат се археолози по цял свят?\n\r\nОтговорът е даден - защото крадците съзнателно са ги повреждали, за да попречат на душите на мъртъвците да им отмъстят, съобщи в. \"Дейли мейл\".\n\r\nМакар и стърчащият нос да изглежда уязвим, Едуард Блийбър от Бруклинския музей, който е посветил изследване на темата, е убеден, че това не е случайно. Според него счупавнето на носа е \"съзнателно разрушаване\", пише БТА.\n\r\nЗа древните египтяни статуите са били \"съд\", който е съхранявал душата на изобразения човек. Вандалите са вярвали, че като отчупят нещо от нея, ще намалят силата му, както и че повредената част вече няма да може да функционира. Ако бъде счупен носът, статуята няма да може да диша. Практиката продължава и в наши дни.\n                \n                \r\nДревноегипетски статуи без носове са включени в подготвената от Блийбърг изложба в музея на фондацията за изкуства \"Пулицър\" в Сейнт Луис.", "date": "2019.03.18", "title": "Защо древните статуи са със счупени носове?"}
{"url": "https://www.dnes.bg/notifikacii/2019/03/18/strelbata-v-utreht-terorizym-ima-ubit.404939", "text": "Най-малко един човек е убит при стрелбата в Утрехт, предаде Франс прес, позовавайки се на холандски медии.\r\nПървоначално беше съобщено, че няколко души са ранени. \n\r\nХоландската полиция каза, че е възможно стрелбата в Утрехт да е била открита с \"терористичен мотив\".\n\r\nМъжът, открил огън в трамвай, е избягал с кола.\n\r\nМъжът започна яростно да стреля, разказа очевидец пред портала NU.nl.\r\nПозовавайки се също на очевидци, порталът Dutch News съобщи, че някакъв мъж изведнъж започнал да стреля около себе си, а „лежаща до него жена“ повтаряла: „Не съм направила това“.\r\nПри инцидента, станал тази сутрин около 10,45 ч. местно време, са ранени няколко души. Все още не е ясно колко точно са ранените и доколко сериозно са пострадали те.\n                \n                \r\nПлощад и трамвайна спирка близо до центъра на града са отцепени от полицията.\n\r\nНа местопроизшествието са изпратени линейки и служители на антитерористичното подразделение на полицията.\n\r\nНа мястото са пристигнали и екипи на антитерористичната полиция.\n\r\nТри хеликоптера са на място, за да извозят ранените до болниците.\r\nПремиерът на Холандия Марк Рюте заяви, че е силно разтревожен от случилото се и че ще бъде свикано кризисно заседание. В сградата на правителството в Хага са засилени мерките за сигурност, съобщи холандското радио.\r\nНе е изключено нападателите да са били няколко.\r\nПолицията издирва червено \"Рено Клио\" и е обкръжила жилище в близост до инцидента. Гражданите са помолени да стоят далеч от мястото на стрелбата, за да не затрудняват работата на спасителните екипи.\r\nМерките за сигурност са засилени в училища, джамии и транспортни възли, сред които летищата, както и в стратегическите инфраструктурни обекти.\r\nНивото на заплаха от тероризъм в Утрехт е повишено до последното пето ниво. \r\n ", "date": "2019.03.18", "title": "Стрелбата в Утрехт – тероризъм, има убит"}
{"url": "https://www.dnes.bg/notifikacii/2019/03/18/psihichno-bolen-prebi-bashta-si-do-smyrt-v-petrich.404925", "text": "Психично болен преби жестоко баща си в Петрич. \r\nИнцидентът е станал рано тази сутрин, а по-късно дядото е починал в болницата.\r\nМъжът, който имал психично заболяване, е влязъл в стаята на баща си и започнал да го бие зверски, нанасял му удари по главата с дъска за рязане, с ритници и шутове го стоварил на земята, съобщи Struma.com.\r\nСъседите са повикали линейка и полиция. \r\n ", "date": "2019.03.18", "title": "Психично болен преби баща си до смърт в Петрич"}
{"url": "https://www.dnes.bg/art/2019/03/18/za-abiturienti-v-nujda-hudojnichka-dari-tvorbata-si.404915", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКартина на бургаска художничка, излагана в Лувъра, беше продадена на благотворителен търг в морския град.\r\nАвтор на портрета \"Червената лястовица\" е художничката Петя Николова, която дари творбата си на Асоциация \"Бургас е надежда\", разказва Bulgaria ON AIR.\r\nПетя е завършила художествена гимназия, но се дипломира като графичен дизайнер и аниматор. Преди три години отново се връща към рисуването.\r\nКартините й добиват особена популярност в Instagram. Така 26 от тях, сред които и \"Червената лястовица\", попадат в Лувъра.\r\nКартината на Петя стана собственост на частен колекционер, а парите от търга са за абитуриенти в нужда.", "date": "2019.03.18", "title": "За абитуриенти в нужда: Художничка дари творбата си"}
{"url": "https://www.dnes.bg/notifikacii/2019/03/18/zaplaha-v-belgiia-za-otmyshtenie-sled-atentata-v-kraistchyrch.404903", "text": "Белгийските служби за сигурност проверяват анонимна заплаха за отмъщение в отговор на атентата в Крайстчърч, съобщиха местни медии.\n\n\n\r\nПреди два дни службите са засекли съобщение с призив за атентат с автоматично оръжие на \"централна гара\" в страната. \r\nСъобщението е било придружено от снимка на централната гара в Антверпен и е завършвало с арабския израз \"Аллах е велик\". \r\nВ съобщението се призовава за отмъщение за \"братята мюсюлмани\", загинали при терористичния удар срещу две джамии в Нова Зеландия.\r\nУточнява се, че службите за сигурност в Белгия извършват задълбочена проверка на съобщението, пише БТА. Допълва се, че засега не се предвижда повишаване на защитата на гарите в страната.", "date": "2019.03.18", "title": "Заплаха в Белгия за отмъщение след атентата в Крайстчърч"}
{"url": "https://www.dnes.bg/stranata/2019/03/18/dvegodishnoto-dete-izcheznalo-sled-igra-naokolo-niama-vodoemi.404943", "text": "2-годишното дете, което се издирва в бургаското село Равнец, е изчезнало след игра с другите деца от семейството, съобщи кметът на селото Христо Колев пред радио \"Фокус\". \n\"Децата са си играли в къщата на дядото на детето около една каруца, като към 18.00 часа са тръгнали да се прибират, но 2-годишното дете го е нямало\", добави кметът на Равнец. \r\nТой уточни, че семейството е многодетно и има общо 14 деца.\r\nДетето продължава да се издирва, като около селото няма опасни водоеми, пресечена местност или пътища.\r\nИзползва се термокамера, за да се локализира евентуално местонахождението на малкото момче.", "date": "2019.03.18", "title": "Двегодишното дете изчезнало след игра, наоколо няма водоеми"}
{"url": "https://www.dnes.bg/football/2019/03/18/ochakvano-levski-se-razdeli-s-polachek.404933", "text": "Левски официално обяви раздялата с вратаря Мартин Полачек.\r\nСловакът не попадаше в плановете на Георги Дерменджиев след завръщането на Николай Михайлов и след няколко месечни преговори двете страни прекратиха договора.\r\n \r\nПодробности не се съобщават, но най-вероятно Полачек е получил няколко заплати компенсация. \r\n \r\n\"ПФК Левски и Мартин Полачек се разделиха официално по взаимно съгласие. Словашкият вратар не влизаше в плановете на треньорския щаб и вече не е част от отбора. ПФК Левски пожелава на Полачек бъдещи професионални успехи на футболния терен\", гласи съобщението на Левски.\r\n \r\nТой пристигна на \"Герена\" като първото лятно попълнение за 2018 г., за да измети колебливия Божидар Митрев. 28-годишният вратар пази в 11 мача за Левски в Първа лига, но не  беше особено убедителен. Той изгуби титулярното си място след загубата с 1:2 от Лудогорец в Разград, където допусна елементарна грешка, след която Джоджи Лукоки откри резултата.\r\n \r\n", "date": "2019.03.18", "title": "Очаквано: Левски се раздели с Полачек"}
{"url": "https://www.dnes.bg/sofia/2019/03/18/fandykova-dovolna-rekorden-skok-na-shofiorskite-zaplati.404926", "text": "До един месец преговорите за споразумението за увеличаване на заплатите в градския транспорт ще са готови със споразумение, което да доведе до 10% увеличение на заплатите в предстоящите три години, каза кметът на София Йорданка Фандъкова. Тя участва в откриването на XVIII Годишна конференция на Мрежата на синдикалните организации от европейски столици (ECTUN). \n\n\n\r\nПредложението за тригодишната програма е на синдикатите, припомни Фандъкова. Тя отбеляза, че намира предложението за разумно и преговорите ще продължат, за да се финализира споразумението. По този начин хората ще видят грижата за себе си, но ще са мотивирани да работят и по-добре за гражданите, каза столичният кмет. Фандъкова заяви, че няма да допусне разреждане на линии и влошаване на качеството на транспорта за гражданите.\n                    \n                    \n                \r\nПо време на форума тя отчете, че в резултат на усилията на общината и на синдикатите за няколко месеца е постигнато най-голямото увеличение на доходите на водачите за последните 10 години - между 25 и 28 процента в двете общински дружества, като са изравнени доходите на водачите в двете дружества. \n\r\nПо думите й обаче е важно да се гарантира и перспектива на водачите, тъй като основният проблем е недостигът им. Прави се всичко възможно да се запазят работещите и да се привлекат нови, пише БТА.", "date": "2019.03.18", "title": "Фандъкова доволна: Рекорден скок на шофьорските заплати"}
{"url": "https://www.dnes.bg/obshtestvo/2019/03/18/nai-visoki-pensii-vzimat-v-sofiia-nai-niski-v-razgrad.404872", "text": "411 559 българи живеят с  пенсии до 207,60 лв., колкото е размерът на минималната от началото на тази година. \n\r\nНай-бедните пенсионери са в Разградско, където средният размер е 295,21 лв. Това показва справка на Националния осигурителен институт (НОИ) за 2018 г. \n\r\nВ Кърджали пък средната пенсия е 296,15 лв.\n\r\nПод линията на бедност, която за тази година е 348 лв., са средните пенсии в още 12 области - Благоевград, Велико Търново, Видин, Ловеч, Монтана, Пазарджик, Плевен, Русе, Силистра, Сливен, Търговище и Шумен, пише .\n\r\nНай-високите пенсии пък са в София - 438,98 лв. среден размер. Така ножицата между столицата и Разград става 144,77 лв.\n                    \n                    \n                \r\nВторите най-богати пенсионери са от Перник, където средният размер е 415,24 лв. Третата област с пенсии над 400 лв. пък е Бургас.\n\r\nОбщо за страната средната пенсия през миналата година е била 364,32 лв.\n\r\nЖенската пенсия обаче догонва мъжката. През 2017 г. разликата между тях е била 121,57 лв., но една година по-късно тя вече е 102,57 лв. на жените. \n\r\nСредната пенсия на мъжете през миналата година е била 424,06 лв. на месец спрямо 321,49 лв. Причината е, че мъжете са получавали по-високи заплати, а и се пенсионират по-късно от жените, обясняват експерти.\n\r\nОбщо 2 158 047 души са получавали пенсия през миналата година. За тях са изплатени над 9,45 млрд. лв.\n\r\nВсяка трета пенсия, която изплаща НОИ, е инвалидна. Броят на хората, които получават поне една инвалидна пенсия, е 626 376.\n\r\nПоловината от тях са с решение от ТЕЛК за инвалидност между 71 и 90%. При инвалидите средната пенсия е 267,79 лв., което е с 96,53 по-малко от тези за осигурителен стаж.\n\r\nПод минималната пенсия са личните пенсии на над 670 хил. българи.\n\r\nНа другия полюс са 94 хил. пенсионери, които взимат между 800 и 910 лв. \n\r\nБлизо 644 хил. българи взимат пенсии между 300 и 450 лв.\n\r\nНай-много са пенсионерите в столицата, където броят им стига 342 хил., докато във Видин те са близо 35 хил.\n\r\nОт 1 юли 2019 г. всички пенсии ще бъдат вдигнати с 5,7%.\n\r\nТака минималната ще стане 219,43 лв. Средната пък ще достигне 386,27 лв., което е с 23,45 лв. повече от тази година.\n\r\nСоциалната пенсия за старост от 1 юли ще се вдигне от 125,58 на 132,74 лева.\r\n ", "date": "2019.03.18", "title": "Най-високи пенсии взимат в София, най-ниски в Разград"}
{"url": "https://www.dnes.bg/obshtestvo/2019/03/18/mvr-sledi-pod-lupa-ot-2016-a-dve-podozritelni-organizacii.404873", "text": "Две организации, които според МВР са с „уклон“ към преобразуване в паравоенни формирования, са под наблюдение от службите. Те са сложени под лупа от началото на 2016 г., пише \"Монитор“. \n\r\nОрганизациите, чиито членове се обличат в камуфлажни униформи и набират финансиране от чужбина за различно оборудване, са попаднали в полезрението на разузнаването след множество сигнали, подадени към вътрешното ведомство.\n\r\nВ петък, след атентата в новозеландския град Крайстчърч, се появи информация, че се търсят евентуални връзки между терориста Брентън Тарант и паравоенни формирования на Балканите, в това число и у нас.\n\n\n\r\n                    \n                    \n                Както стана ясно, Тарант е пребивавал през ноември 2018 г. в България, заради което се проверява и версия той да е бил подпомаган от местни организации. \n\r\nСпоред МВР и ДАНС у нас има само две такива, които отговарят отчасти на профила. Това са Воински съюз „Васил Левски“ и БНО „Шипка“.\n\r\nДо момента обаче не са установени никакви връзки на 28-годишния Брентън Тарант с двете организации.\n\r\nВъпреки това българските специални служби работят по всички версии, тъй като е станало ясно, че терористът е пътувал у нас около шест дни. Това е станало от 9 до 15 ноември. Наел е автомобил и е обиколил Дряново, Плевен, Велико Търново, Шипка, Благоевград, Банско, Пловдив, Асеновград, Бачково, Казанлък, Банско, Перник.\n\r\nМаршрутът му беше оповестен от главния секретар на МВР Ивайло Иванов в събота в интервю пред БНР. Ден по-рано главният прокурор Сотир Цацаров обяви, че пътуването на нападателя в България не е предполагало „евентуална терористична дейност или връзки на лицето“ на българска територия. Според информация на „Монитор“ към момента няма и изпратена молба до прокуратурата у нас за правна помощ от Австралия, откъдето е Брентън, нито пък от Нова Зеландия, където е изправен пред съда.\n\r\n ", "date": "2019.03.18", "title": "МВР следи под лупа от 2016-а две подозрителни организации"}
{"url": "https://www.dnes.bg/football/2019/03/18/istinsko-derbi-inter-otstrelia-milan-s-3-2.404874", "text": "Интер спечели с 3:2 лудото 170-о дерби с Милан. Голям мач за “нерадзурите” направи аржентинецът Лаутаро Мартинес, който вкара от дузпа и даде асистенция за успеха на тима си. Така Мартинес накара феновете на тима си да забравят за Мауро Икарди. \n\r\nОще в 3-та минута Мартинес подаде на Матиас Весино, а в началото на второто полувреме Стефан де Фрай (51) удвои. Милан намали чрез Тимуйе Бакайоко в 57-та минута, но малко след това Лаутаро вкара трети гол от дузпа. Матео Мусакио върна надеждите на “росонерите” в 71-та минута, но хората на Дженаро Гатузо нямаха време за нещо повече.\n\r\nС този успех Интер се върна на третото място в класирането, като има актив от 53 точки, вече с две повече от Милан. \n                    \n                    \n                \r\nБлизо 78 000 зрители изгледаха на живо дербито на “Сан Сиро”, като феновете на двата отбора се бяха подготвили перфектно с прекрасни хореографии.\n\r\n\r\n ", "date": "2019.03.18", "title": "Истинско дерби! Интер отстреля Милан с 3:2 "}
{"url": "https://www.dnes.bg/notifikacii/2019/03/18/masoviiat-ubiec-ot-kraistchyrch-shte-se-zashtitava-sam-v-syda.404875", "text": "Брентън Тарант, 28-годишният австралиец, обвинен в убийството на 50 души при масова стрелба в две джамии в Нова Зеландия, планира да се защитава сам в съда, предаде ДПА.\n\r\nАдвокатът, който представляваше Тарант на съдебното заседание в събота, каза пред в. \"Ню Зийланд хералд\", че вече не е защитник на австралиеца.\r\nРичард Питърс заяви пред вестника, че Тарант е казал, че планира да се представлява сам. По думите му предполагаемият стрелец не изглежда да е умствено нестабилен. Тарант ще се яви във върховния съд на 5 април.\n\r\nТова поражда опасения, че Тарант ще използва делото като трибуна за изразяване на своите възгледи за превъзходство на бялата раса. Подобно нещо направи норвежкият терорист с крайнодесни убеждения Андерш Брайвик, убил 77 души през 2011 г.\n\n\n\r\n                \n                Собственикът на оръжейния магазин \"Гън сити\" в Крайстчърч каза, предполагаемият стрелец е купил четири оръжия и боеприпаси през интернет, предаде Ройтерс, цитирана от БТА.\n\r\nДейвид Типъл добави, че купувачът е предоставил заверен от полицията документ, удостоверяващ правото му да притежава оръжия. Правителството на Нова Зеландия ще се срещне днес, за да предприеме първи стъпки за промяна на законите за притежание на оръжия. \"Ще гледаме да действаме възможно по-бързо\", заяви министър-председателката Джасинда Ардерн пред радио \"Ню Зийланд\".\n\r\nМеждувременно австралийската полиция за борба с тероризма съобщи, че е претърсила тази сутрин две жилища във връзка с атентата срещу две джамии, извършен в петък в Нова Зеландия, при който бе отнет животът на 50 души, предаде Франс прес. Жилищата се намират в щата Нов Южен Уелс, където е отраснал заподозреният 28-годишен австралиец Брентън Тарант, който е прекарал последните 10 години в чужбина. \"Първостепенна цел е да се сдобием с улики, които могат да помогнат на новозеландската полиция в разследването й\", обясни австралийската полиция в комюнике.\n\r\n ", "date": "2019.03.18", "title": "Масовият убиец от Крайстчърч ще се защитава сам в съда"}
{"url": "https://www.dnes.bg/rusia/2019/03/18/rusiia-praznuva-predi-5-godini-aneksira-krim.404876", "text": "Русия празнува днес петата годишнина от анексията на Кримския полуостров, осъдена от Киев и от международната общност, но приветствана от повечето руснаци, съобщи Франс прес.\n\r\nПрезидентът Владимир Путин ще пристигне днес в Крим, за да участва в тържествата, в церемония по въвеждането в експлоатация на електроцентрала на полуострова и да се срещне с представители на гражданското общество.\n\r\n\"Това е много важна дата за всички руснаци\", подчерта прессекретарят на Кремъл Дмитрий Песков.\n\r\nСтолицата Москва ще е домакин на фестивала \"Кримска пролет\", на който ще има кулинарни ателиета, посветени на традиционни кримски ястия, джаз фестивал в парк близо до Кремъл, фотоизложби и спектакли в центъра.\n                    \n                    \n                \r\nНа 18 март 2014 г. Путин и кримските ръководители подписаха договора за \"присъединяване\" на този украински полуостров към Русия. Това стана два дена след референдум, който не бе признат от международната общност, припомня БТА.\n\r\nПорицано като \"анексия\" от Киев и Запада, това решение коства на Русия серия от тежки европейски и американски санкции, които удариха тежко руската икономика.\n\r\n ", "date": "2019.03.18", "title": "Русия празнува: Преди 5 години анексира Крим"}
{"url": "https://www.dnes.bg/obshtestvo/2019/03/18/slediat-tormoziat-li-chinovnicite-horata-za-dokumenti.404877", "text": "Вицепремиерът Томислав Дончев предприема проверки, при които държавни служители ще се представят за граждани по гишетата на ведомствата. Тайните клиенти ще следят дали чиновниците спазват новите правила за облекчено административно обслужване и карат ли хората да им носят ненужни документи на хартия.\n\r\nВече е създадена организация за това, предупредил вицепремиерът министрите на последното заседание на правителството, пише .\n\r\n“Отбелязвам само, че няма да се задоволя с документалното прилагане на всички предвидени мерки. Вече сме създали организация за проверки на място. Това ще бъде в полза и за вас, с т.нар. таен клиент, т.е. лица, които ще проверят как съответните администрации спазват всички мерки, които са приложени, и те ще се представят като граждани, и ще искат една или друга административна услуга”, обясни Дончев според стенограма на правителственото заседание.\n                    \n                    \n                \r\nСамо 2 седмици остават на ведомствата да прекратят искането на хартиени документи и да въведат мерките за облекчено административно обслужване, припомнил още вицепремиерът. Според негов отчет до правителството към момента са изпълнени едва половината от набелязаните от министрите мерки.\n\r\nКонтролът ще е не само за чиновниците, но и за фирми и институции, които предоставят услуги на гражданите, става ясно още от думите на Дончев. Той дава като примери детските градини и ВиК дружествата.\n\r\n ", "date": "2019.03.18", "title": "Следят тормозят ли чиновниците хората за документи"}
{"url": "https://www.dnes.bg/usa/2019/03/18/navodneniia-vzeha-jertvi-v-sredniia-zapad-na-sasht.404878", "text": "Наводнения, причинени от проливен дъжд и топящ се сняг, причиниха смъртта на най-малко двама души в Средния запад на САЩ. Двама души са в неизвестност, предаде Асошиейтед прес, като се позова на местните власти.\n\r\n52-годишен мъж загинал в щата Айова в петък вечерта, когато колата, с която пътувал, била отнесена от придошли води. Двамата му спътници оцелели.\n\r\n50-годишен мъж загинал в съседния щат Небраска в четвъртък при срутване на мост, докато се опитвал да достигне с трактор до хванати в капан автомобилисти.\n\r\nДвама мъже са в неизвестност в Небраска. Единият бил забелязан за последно в четвъртък на покрива на колата си, преди тя да бъде отнесена от придошли води. Другият изчезнал след срутването на язовирна стена.\n                    \n                    \n                \r\nВластите призоваха хората в райони в югозападната част на Айова да се евакуират заради преливането на река Мисури. Тя достигна рекордно равнище от 9,2 метра.\n\r\nИзлязлата от коритото си река Мисури причини щети на десетки сгради във военновъздушна база в Небраска.\n\r\nНаводнения има още в щатите Илинойс, Минесота, Южна Дакота и Уисконсин.\r\n \r\n/БТА/\r\n ", "date": "2019.03.18", "title": "Наводнения взеха жертви в Средния запад на САЩ"}
{"url": "https://www.dnes.bg/index/2019/03/18/receptata-dnes-oblachni-minihlebcheta-bez-brashno.404687", "text": ":\r\n \r\n:\r\n \r\nРазделете белтъците от жълтъците. При белтъците прибавете бакпулвера и солта и разбийте до получаването на твърд сняг. Жълтъците разбийте заедно с крема сиренето. След това, внимателно разбърквайки с шпатула, прибавете белтъците към сместа със сиренето. Слагате малко количество и бъркате. Така докато всички съставки образуват хомогенна смес.\r\n \r\nВ тава сложете един лист хартия за печене. С помощта на черпак или супена лъжица, вземете малко от сместа. Оформете нещо като гнезда от тесто на разстояния едно от друго поне 5 см, за да не се залепят едно за друго хлебчетата при изпичане. Печете в предварително загрята фурна на 150 градуса за около 8-10 минути.\r\n\r\n", "date": "2019.03.18", "title": "Рецептата Dnes: Облачни минихлебчета без брашно"}
{"url": "https://www.dnes.bg/obshtestvo/2019/03/18/toplo-i-slynchevo-dnes-temperaturite-maiski.404881", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнешният първи работен ден от новата седмица ще бъде слънчев и топъл. Максималните температури ще са като за месец май - между 20 и 25 градуса.\r\nВ сутрешните часове в източните райони ще има условия видимостта да е намалена. Временни увеличения на облачността се очакват в следобедните часове над Западна България, \n\r\nПрез деня ще се появи слаб, в Източна България до умерен южен вятър, с който температурите още малко ще се повишат.\n                    \n                    \n                \r\nНад Черноморието ще е слънчево. След обяд вятърът ще бъде слаб до умерен. Максималните температури ще са от около 14° на север, до 20° на юг. Температурата на морската вода е 8-9°, допълни още Симеон Матев.\n\r\nНад планините също ще е слънчево, с временни увеличения на облачността над масивите в Западна България. Ще духа слаб до умерен югозападен вятър. Ще остане топло, с максимална температура на височина 1 200 метра около 14°, а на 2 000 метра – около 8°.\n\r\nАтмосферното налягането ще се понижава и ще е малко по-ниско от обичайното за месеца.", "date": "2019.03.18", "title": "Топло и слънчево днес, температурите - майски"}
{"url": "https://www.dnes.bg/obshtestvo/2019/03/18/strelecyt-ot-kraistchyrch-6-dni-u-nas-no-niamal-kontakti-s-bylgari.404880", "text": "Атентаторът от Нова Зеландия не е имал контакти с българи по време на престоя си у нас по информация на МВР, обясни вътрешният министър Младен Маринов. \n\r\n\"Категорично на този етап можем да твърдим, че неговата цел тук е била единствено туризъм и до този момент нямаме информация той да се е срещал с български граждани или да е познавал такива\", обясни Маринов пред БНР. \n\r\nВътрешният министър посочи, че стрелецът от Крайстчърч е бил в България между 9 и 15 ноември миналата година. Той окачестви нападението като \"недопустим терористичен акт\".\n\n\n\n\n\r\nМаринов е на посещение в Съединените Щати, което включва срещи с ръководството на ФБР, \"Сикрет сървис\" и службите за гранична сигурност.\n                    \n                    \n                \r\nМВР шефът каза също, че очаква в скоро време българите да могат да получават паспорти с по-дълъг срок на годност.\n\r\n\"Тече обществена поръчка, която сме обявили. Надяваме се 2020-та година да започне подмяната като се предвижда и това международният паспорт да бъде удължен, неговият срок на действие да е десет годишен.\"\n\r\nСпоред проект за промени кандидатстващите за документа ще имат възможност за избор и на действащата в момента валидност от пет години.\n\r\nПо време на визитата си в САЩ Маринов ще посети границата с Мексико. Маринов заяви, че целта му е да разгледа съоръженията по американската южна граница с надеждата да обмени опит за противодействие на \"мигрантския натиск\" в България.\n\r\nПо темата за мигрантите вътрешният министър коментира и доклада на Държавния департамент на САЩ за човешките права, който посочва грубото отношение към мигранти и превишаване правомощията на властите като едни от проблемните области за страната ни.\n\r\n\"Категорично по отношение на мигрантите и лицата, които са задържани мога да кажа, че се спазва изцяло законът и техните права. На всеки един от тях се дава пълната възможност включително и адвокатска защита и възможност да поиска убежище и всички процедури, които свързани с това. Всеки един случай и сигнал за превишаване на правомощията от полицейски служители се извършва незабавна проверка. Ние сме го доказали, че там, където сме констатирали някакви нарушения сме предприели незабавни действия. \"\n\r\nМаринов също увери, че властите разследват всеки един сигнал за език на омразата.", "date": "2019.03.18", "title": "Стрелецът от Крайстчърч – 6 дни у нас,  но нямал контакти с българи"}
{"url": "https://www.dnes.bg/sofia/2019/03/18/symnitelen-bagaj-zatvori-metrostanciia-zapaden-park.404887", "text": "Метростанция \"Западен парк“ е временно затворена за достъп на граждани, съобщиха от Столична община. Причината е забравен багаж. В момента полицията прави оглед.\n\r\nНа 12 март полицията затвори метростанция \"Витоша\". Причината отно бе оставен съмнителен багаж на бул. \"Черни връх\" и ул. \"Сребърна\". Влаковете тогава се движеха до метростанция \"Джеймс Баучер\".\r\n ", "date": "2019.03.18", "title": "Съмнителен багаж затвори метростанция \"Западен парк\""}
{"url": "https://www.dnes.bg/obshtestvo/2019/03/18/rodnata-policiia-ni-pazi-no-ne-syvsem-ne-e-dobre-obuchena-gaz.404883", "text": "След куриозната случка на протеста пред МС, когато полицаи използваха лютив спрей и се самообгазиха става ясно, че те не са обучени за борба с масовите безредици. \n На протеста против политическата система органите на реда използваха спрея, защото някои от недоволните се опитаха да пробият полицейския кордон. \n\r\nПоривите на вятъра разнесоха спрея и така засегнати от него се оказаха и граждани, и полицаи.\n\r\nСпоред ексглавния секретар на МВР Николай Радулов ситуацията е показателна за това, че нашите полицаи не са тренирани и им липсва екипировка. \n\r\n\"Къде им бяха противогазите, каските, очилата. Ако наистина се беше стигнало до неконтролируема ситуация, те нямаше как да реагират. Сълзотворният газ се изстрелва със специални пушки, а самата полиция няма противогази и маски\", коментира той пред bTV.\n                    \n                    \n                \r\nТой добави, че газът е използван без видима причина, понеже масови безредици не е имало.\n\r\nСпоред него това, че е било разпоредено да се използва спрей е тревожен знак за по-твърдо отношение на властта към протестиращите.\n\r\nПо данни на МВР трима души са били прегледани в ИСУЛ, след като се оплакали от парене в очите. \n\r\nКадрите предизвикаха и оживени коментари в социалната мрежа Facebook.\r\n \r\n", "date": "2019.03.18", "title": "Родната полиция ни пази, но не съвсем – не е добре обучена... Газ!"}
{"url": "https://www.dnes.bg/zvezdi/2019/03/18/paris-djeksyn-za-samoubiistvoto-lyji-i-pak-lyji.404879", "text": "Парис Джексън - дъщерята на покойния крал на попа Майкъл Джексън, отхвърли слуховете, че е направила опит да сложи край на живота си, пишат редица британски медии, сред които в. \"Индипендънт\" и в. \"Сънди мирър\".\r\nВ гневен туит, използвайки нецензурни думи, 20-годишната актриса и модел е обвинила в лъжа сайта TMZ, който разпространи новината, че е била приета в болница в събота сутринта, след като е направила опит за самоубийство в дома си в Лос Анджелис.\r\nКато причина изданието посочва документалния филм \"Да напуснеш Невърленд\". В продукцията фигурират разказите на Уейд Робсън и Джеймс Сейфчък, които обвиняват Майкъл Джексън в педофилия, пише БТА.\r\n                    \n                    \n                Друг пост на Парис Джексън в Туитър гласи: \"Лъжи, лъжи, лъжи и пак лъжи\". Сайтът, съобщил, че щерката на Джако е опитала да сложи край на живота си, се позовава на \"семейни източници\" и \"запознати източници\", според които тя е била задържана принудително за 72 часа.\n\n\r\nСлед излъчването на документалния филм \"Да напуснеш Невърленд\" източник от обкръжението й разкри, че Парис се притеснява как продукцията ще се отрази върху бъдещето й като актриса. Според него тя се опасява, че заради новите обвинения срещу баща й режисьорите ще се страхуват да й предлагат роли, защото името й може да отблъсне зрителите.\r\nПубличното становище на Парис Джексън по въпроса с документалния филм беше, че не е нейна работа да защитава наследството на баща си, както и че други \"носят факлата\", а тя ги подкрепя.\r\nДруг неназован източник, цитиран от сайта Wrap, посочва, че Парис Джексън е претърпяла незначителен инцидент, който е наложил кратко медицинско лечение, както и че тя вече си е у дома и се чувства добре. \"Съобщенията за принудително задържане и опит за самоубийство не отговарят на истината\", казва източникът.\r\nВ. \"Сънди мирър\" помества кадри от съботния ден, когато се твърди, че Парис Джексън е била хоспитализирана. Актрисата и модел е засечена в компанията на приятеля си Гейбриъл Глен и носи яке с надпис на гърба, част от който гласи \"Добре съм\". Изданието отбелязва, че Парис е разговаряла и с репортери, на чийто въпрос как се чувства отново е отговорила: \"Добре съм, хора\".\r\nВ интервю за сп. \"Ролинг стоун\" от 2017 г. дъщерята на Майкъл Джексън призна, че през 2013 г. е направила опит за самоубийство, както и че \"няколко пъти\" е искала да сложи край на живота си, припомнят изданията.", "date": "2019.03.18", "title": "Парис Джексън за самоубийството: Лъжи и пак лъжи!"}
{"url": "https://www.dnes.bg/politika/2019/03/18/ioncheva-vodach-na-evrolistata-bolshevizaciia-na-bsp.404886", "text": "Червената шефка Корнелия Нинова иска да отстрани лидера на ПЕС Сергей Станишев и заради това за водач на евролистата е била избрана Елена Йончева, смята бившият председател на левицата Михаил Миков. \n\n\n\r\n\"Това е поредното отлюспване – процесът на болшевизация в партията, който е очевиден. От около 2 месеца е ясно, че председателят на ПЕС е нежелан в листата от Нинова и ръководството, въпреки желанието на голяма част от партийни членове и партийни организации“, коментира той пред Нова телевизия. \n\r\nСпоред него много членове на Националния съвет са изразили основателни съмнения в начина, по който се проведе гласуването за водач на листата за изборите за ЕП. \n                    \n                    \n                \r\nЗа Йончева са гласували 95 от участниците в закрития пленум, а за другия претендент Сергей Станишев – 75.\r\n\"Нека имаме още нещо предвид. Поне 20 души – членове на НС, са в трудово-правни отношения с Нинова. Познайте те как ще гласуват? Не оспорвам гласуването. Въпросът е, че последните два месеца имаше явна тенденция за натиск за отстраняване на Станишев”, отсече Михаил Миков.\n\r\nСтана ясно, че мотивът на Корнелия Нинова и Изпълнителното бюро на БСП да издигнат непартиен кандидат за водаческото място е желанието да разширят подкрепата на предстоящите избори, а Йончева е лансирана като \"борец срещу корупцията\".\n\r\nЗасега не е известно на кое място в листата ще бъде Сергей Станишев, който също имаше много номинации от местните структури на БСП. По неофициална информация той е бил издигнат на 87% от местата, а зад кандидатурата му седят някои от ключовите преди лица на БСП като Георги Гергов, Михаил Миков - предишен лидер на лявата партия, Димитър Дъбов, Георги Пирински, Ангел Найденов и Атанас Мерджанов.", "date": "2019.03.18", "title": "Йончева водач на евролистата - болшевизация на БСП!"}
{"url": "https://www.dnes.bg/akoshtete-vqrvaite/2019/03/18/sedmichen-liuboven-horoskop-za-18-24-mart.404765", "text": "Тази седмица ни очаква пълнолуние, което донякъде ще обърка любовния ни живот. Също така, ретроградният Меркурий ще продължава да ни напомня да внимаваме с думите. Повече вижте в любовния  хороскоп на Az-jenata.bg\r\n\r\nАко сте необвързани и на този етап ви се отдава възможност да пътувате, действайте! Възможно е да срещнете интересна личност. В случай че нямате планове за път, отдайте се на повече интересни моменти с приятели. Има шанс за нови интересни познанства, както и от задълбочаване на емоциите. Обвързаните Овни да обръщат повече внимание на половинката си.\r\n\r\nЧувствеността ви ще бъде силна до четвъртък. След това може да има отдалечаване между вас и любимия човек. Не е изключено да се наложи да избирате между работата и любовта. Пълнолунието във вашия сектор на работата ще ви напомни, че има нещо в нея, което не търпи отлагане, а това ще отвлече вниманието ви от любовта.\r\n                    \n                    \n                \r\nЗаедно с пълнолунието във вашия сектор на романтиката, определено нещо ще се случи в любовния ви живот. Необвързаните близнаци ще почувстват липсата на любов. Не се затваряйте в себе си, а не забравяйте, че периодите без партньор са изключително ценни. Те ви позволяват да се превърнете в нещо по-добро, да преоткриете себе си. Не забравяйте, че вие привличате това, което излъчвате. В случай, че се срещате с някого, нещата може да се задълбочат.\r\n\r\n ", "date": "2019.03.18", "title": "Седмичен любовен хороскоп за 18 – 24 март"}
{"url": "https://www.dnes.bg/obshtestvo/2019/03/18/policai-gotviat-protest-zaradi-nespazeni-obeshtaniia.404884", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДори в тъмната и опасна част на денонощието, полицаите продължават да следят за реда по улиците. В същото време служителите на реда получават едва по 25 стотинки на час за нощен труд.\n\r\nНапрежението в сектора се повиши, след като ръководството на министерството даде празно обещание парите да бъдат удвоени. За да се случи това, са необходими 5 милиона лева, а такива на този етап няма.\n\r\nТова кара служителите на МВР да се готвят за нов протест през месец май. Той е обвързан с още едно условие - полицаите водят преговори с министерството за промени в няколко закона и ако текствоете, на които държат не бъдат приети, ще се стигне до демонстрации.\n                    \n                    \n                \r\n\"Тези промени са свързани с нормативната база, уреждаща социалния диалог в Министерството на вътрешните работи, с връзването на заплатата със социално измерим променлив критерий като средната и минималната работна заплата\", .\n\r\nПо думите му за една нощна смяна от 12 часа, в която 10 часа са нощен труд, един полицай взима около 2 лева, а за 24-часово дежурство - 2,40 лева.\n\r\nПланираният протест на полицаите през месец май съвпада с идването на папа Франциск у нас.\n\r\n\"Залагаме на това, че за около месец бихме могли да се споразумеем с министерството и да не се стига до тази крайна мярка. Не търсим сензацията, нямаме намерение да блокираме посещението на папата, нямаме намерение да предприемаме действия срещу държавата\", катеогоричен бе Кузманов пред Bulgaria ON AIR.", "date": "2019.03.18", "title": "Полицаи готвят протест заради неспазени обещания"}
{"url": "https://www.dnes.bg/health/2019/03/18/rekorden-broi-bezkryvno-operirani-pacienti-sys-zelen-lazer-v-hil-klinik.404772", "text": "Зеленият лазер е водещ метод в минималноинвазивната хирургия при увеличена простата в световен мащаб. Той e безболезнена, иновативна и безкръвна алтернатива на традиционната операция. Ако не се лекува, ДПХ (доброкачествена хиперплазия на простатата) може да доведе до трайно увреждане на пикочо-отделителната система.\n\r\n„От години работим със Зелен лазер и успешната ни практика потвърждава нашето убеждение, че това е най-добрият метод за безкръвно и безболезнено отстраняване дори на големи простати! За пациента е важно, че запазва сексуалната си активност в пълна степен” споделя д-р Александър Боцевски, уролог в Хил клиник. \n\r\n„Отскоро при нас заработи и ново поколение лазер на Lumenis. Нарекли са го MOSES или Моисей, поради алюзията с библейския герой, който отваря морето на две, за да мине народа му по сухото дъно. Лазерът перфектно разделя на две хиперплазиралата тъкан от капсулата на жлезата. Методът гарантира висока ефективност и до 20% подобрена енуклеация на простатата. При операцията не се губи кръв, а имаме повишена прецизност и бързина. Това извежда хирургичната намеса на по-високо ниво“ добавя д-р Боцевски.\n                    \n                    \r\nТехнологията MOSES показва превъзходна скорост на изпаряване и ефективност в сравнение с редовния импулс, което предполага, че в ръцете на умел хирург се намалява значително времето за процедурата. Безопасността му е сред ключовите характеристики, наред с подобрената хомеостаза и перфектна видимост за хирурга. \n\r\nКогато мъжете идват при лекаря с увеличена простатна жлеза, оплакванията им са често нощно ставане, слаба струя, напрежение и труден старт на уринирането, имат чувство на неизпразнен пикочен мехур. Някои са стигнали дори до катетър. Лазерът незабавно решава проблемите и ги отвървава от симптомите без значение откога е състоянието и колко голяма е простатата. \n\r\nЗначително преимущество е почти пълната липса на кървене, затова методът е единствена възможност за пациенти, които приемат лекарства за разреждане на кръвта и имат съпътстващи сърдечни и съдови заболявания. След отстраняването на простатата, което продължава средно около час, мъжът се изписва най-късно 24 часа след това и отново е на крака и работоспособен.\n\r\nПациенетите разказват, че по време на самата манипулация са много спокойни, защото не са под пълна упойка и дори могат да наблюдават премахването на простатата на екран пред себе си или да разговарят с екипа.\n\r\n\"Не усетих, че е операция. На практика бях обезболен, но в съзнание. Усещах само някакво леко придърпване. След половин час всичко беше приключило. Разбрах, защото докторът ме погледна и вдигна палец\", разказва един от пациентите Радослав Пълчовски.\n\r\nУролозите на Хил клиник коментират, че действително за пациентите това е най-щадящият метод и те много леко преминават и самата операция, и следоперативния период, който е доста съкратен. Буквално на следващия ден мъжът е без катетър и може да се прибере вкъщи. Многобройните нощни ставания, слабата струя и другите затруднения в уринирането остават в миналото.\n\r\nХил клиник ви кани на профилактичен преглед на простатата, този месец стойността на преглед+диагностични  Запишете час на 02 439 31 31.", "date": "2019.03.18", "title": "Рекорден брой безкръвно оперирани пациенти със Зелен лазер в Хил клиник"}
{"url": "https://www.dnes.bg/stranata/2019/03/18/predlagat-zaplata-ot-730-leva-za-miiach-na-chinii-na-moreto.404871", "text": "Начална заплата от 730 лева предлагат за мияч в ресторант край морето. Това показва обява за работа, в която от голям български курорт търсят персонал. Предлаганото възнаграждение е бруто, като бъдещите работници ще се осигуряват на цялата сума, се посочва в обявата. \n\r\nПредлаганото възнаграждение за сервитьор-бригадир, готвач, сладкар, транжор, пицар и администратор в хотел е 820 лв. Предвидената заплата за бармани е 780 лв., пише „Труд“.\n\r\nЗаплатите в сектора хотелиерство и ресторантьорство традиционно са най-ниски и има недостиг на хора. Затова хотелите край морето още отсега започват да търсят персонал. През декември средната заплата в бранша е била 719 лв., сочат данните на НСИ. \n                    \n                    \n                \r\nЗаради постоянната липса на подготвени кадри за сезонна работа част от хотелите са принудени да внасят работна ръка от чужбина. Според българските работници обаче предлаганото възнаграждение е изключително ниско предвид факта, че работата е сезонна и заетостта е едва за 3-4 месеца през лятото.\n\r\nЗа да си осигури необходимия персонал, един от курортите на морето осигурява безплатен транспорт от Добрич. Освен миячи за ресторант вече се търсят хора за още 15 позиции. \n\r\nНай-висока брутна заплата ще взимат готвачите-бригадири – по 880 лв. на месец. За хаускиийпинг мениджър (ръководителят на звеното с камериерки), отговорник за мини бара и сервитьор предлагат брутна заплата от 760 лв. на месец. По 720 лв. е предвиденото възнаграждение за камериерка, нощна камериерка и пиколо в хотел.\r\n ", "date": "2019.03.18", "title": "Предлагат заплата от 730 лева за мияч на чинии на морето "}
{"url": "https://www.dnes.bg/stranata/2019/03/18/desetki-starozagorci-pochistiha-bedechka.404888", "text": "Десетки старозагорци се събраха в събота и неделя в Стара Загора, за да почистят емблематичния за града парк \"Бедечка\". Организторите от \"Запазете Бедечка\" бяха осигурили чували, ръкавици и щипки за събиране на боклуци за всички участници, а от общината осигуриха контейнер за извозване на отпадъците. \n\nЗ00-декаровата паркова площ бе занемарена от десетилетия, но вече втора година текат традиционни акции по почистването й. Този път надсловът на почистването беше \"Възраждане на парка\".\r\nС появата на световноизвестното #trashtag предизвикателство, почистванията получават нов импулс. Предизвикателството се развива в социалните мрежи и изисква от хората да правят доброволни почиствания. Така, с каузата Бедечка, Стара Загора се оказва пъвият български град, в който предизвикателството беше масово подето, отчитат от \"Запазете Бедечка\".  \n                    \n                    \n                \r\nКакто е известно, в парка имаше планове за пълно застрояване на зелената площ, но след дълги години борба те бяха осуетени след граждански протести и последвали действия на местната власт след проведен местен референдум.", "date": "2019.03.18", "title": "Десетки старозагорци почистиха \"Бедечка\""}
{"url": "https://www.dnes.bg/sofia/2019/03/18/spirat-vodata-v-chasti-ot-sofiia-na-19-mart-vijte-kyde.404900", "text": "На 19 март 2019 г. (вторник), във връзка с изпълнение на инвестиционен проект за реконструкция на уличен водопровод на ул. \"Бял нарцис“ местност \"Карпузица“ кв. \"Княжево“, се налага спиране на водоподаването от 09:00  до 21:00 часа на клиентите на \"Софийска вода\", живеещи в района на: кв. \"Горна Баня“ –  ж. п. линия София Перник, ул. \"Ехо\", улица \"Извор\", ул. \"Топло изворче\", ул. \"Вечерница\", бул. \"Никола Петков\", ул. \"Георги Богоровски\", ул. \"Планиница\", ул. \"Перуника\", ул. \"Лотос\", ул. \"Гръсниче\", ул. \"Урал\", ул. \"Градище\", ул. \"Синьо езеро\", ул. \"Дон\", ул. \"Подлозище\", местност \"Подлозище\", местност \"Карпузица“ –  ул. \"Поточе\", ж.п. линията София - Перник, ул. \"Гербер\", ул. \"Буря\" ул. \"Дъбрава\", ул. \"Дивна\", ул. \"Княжевска\", ул. \"Доброволец\", ул. \"Лазаро поле\", ул. \"полк. Стойно Бачийски\", ул. \"Люлински път\" от ул. \"полк. Стойно Бачийски\" до ул. \"Войводина могила\".\n                    \n                    \n                \r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на адрес: кв. \"Карпузица“ - ул. \"Стефан Пешев“ ъгъла с ул. \"Ива“; кв. \"Горна баня“ – бул. \"Никола Петков“ ъгъла с ул. \"Никола Хрелков“.\n\r\nСлед възстановяване на водоснабдяването е възможно временно повишаване  мътността на водата.\n\r\nНа 19 март 2019 г. (вторник), във връзка с изпълнение на инвестиционен проект за реконструкция на уличен водопровод на ул. 748 вилна зона \"Горна баня“ район \"Овча купел“, се налага спиране на водоподаването от 09:00  до 18:00 часа на клиентите на \"Софийска вода\", живеещи в района на: кв. \"Горна Баня“ – ул. \"Обзор“ от ул. 747 до ул. \"Вечерница“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: на обръщалото на автобус 260.\n\r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на тези инвестиционни проекти клиентите на \"Софийска вода\" живеещи в района ще почувстват значително подобреното качество на предоставяните услуги.\n\r\nНа 19 март 2019 г. (вторник), във връзка с монтаж на спирателен кран на ул.“Първа Българска армия“ кв. \"Военна рампа“, се налага спиране на водоподаването от 09:00 до 21:00 часа на клиентите на \"Софийска вода\", живеещи в района на: ул. \"Първа Българска армия“ от ул. \"Професор Иван Георгов“ до бул. \"Илиянци“; бул. \"Илиянци“ от ул. \"Първа Българска армия“ до ул. \"Локомотив“, ул. \"Шлосер“ и ул. \"Павел Бобеков“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Първа Българска армия“ ъгъла с бул. \"Илиянци“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.03.18", "title": "Спират водата в части от София на 19 март. Вижте къде!"}
{"url": "https://www.dnes.bg/balkani/2019/03/18/nedovolstvo-protesti-syrbite-tyrsiat-povod-da-izliazat-na-ulicite.404889", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Липсващата демокрация в Сърбия е причина за нестихващите протести в страната. Бисер Банчев от Института за балканистика заяви, че настоящите протести са продължение на демонстрациите в страната през последните години. \n\r\nТой обаче бе категоричен, че протестите вече се политизират, което не е добре за властта.\n\r\n\"Тези протести се очакваха по-рано. Те са продължение на демонстрациите от 2016 година. През последните години имаше много вълни от протести. Има нагласи срещу управляващите и хората си търсят повод да излязат на улиците\", заяви Банчев.\n\nТой допълни, че със сигурност действията за присъединяване към ЕС са силно одобрявани от обществото, но въпреки това хората са недоволни от управляващите и ситуацията в страната. \n                    \n                    \n                \r\n\"Трябва да отчетем, че протести има почти из целите Балкани и Европа. Драмата на протестите в Сърбия е дали ще бъдат оставени в ръцете на опозицията. Исканията на сърбите са много различни - едни искат оставка на президента, други - не\", каза Банчев пред .\n\r\nЖурналистът Николай Кръстев допълни, че не вярва президентът Александър Вучич да подаде оставка, въпреки сериозното напрежение в страната.\n\r\n\"Тези протести показват, че напрежението не може да бъде свалено. Властта няма нужното доверие. Показва и че напрежението е много сериозно. Вучич демонстрира вътрешно спокойствие, но мисля, че е притеснен. Той започва да губи сръбското общество. Едва ли ообаче ще се стигне до оставка. Президентът много добре манипулира общественото мнение. Демокрацията в Сърбия не работи. Това създава вътрешно напрежение. Все още въпросите около Косово и границите на са решени изцяло. Хората вече не вярват на Вучич\", заяви журналистът.", "date": "2019.03.18", "title": "Недоволство, протести: Сърбите търсят повод да излязат на улиците"}
{"url": "https://www.dnes.bg/stranata/2019/03/18/djambazki-skochi-na-zelenite-da-hodiat-v-getata.404892", "text": "\"Циганозащитниците трябва да бъдат пращани да живеят със \"страдащите онеправдани\" жители на гетата. Те нямат място в Брюксел! Политиката на тъй наречените \"зелени\" е пагубна за устоите и ценностите на ЕС\", заявиха представителят и евродепутат в Европейския парламент от ВМРО Ангел Джамбазки, и общинският съветник в СОС Карлос Контрера.\n\n\r\nПозицията им е проявена с ясната цел да защитят действията на община Бургас, която спря водата на част от ромския квартал \"Комлука\", заради неплатени сметки от над 100 хил. лв. Според политиците това е напълно законен акт, но той е бил използван от правозащитници, които са сигнализирали в Брюксел. \n                    \n                    \n                \r\nЗелените в Европейския парламент реагираха светкавично. Евродепутатът Ромео Франц написа писмо до администрацията на морския град. В писмото той казва, че хората в гетото много страдали заради спряната вода. Нямало как да се измият и изкъпят, а те силно искали  да се освежат. Освен това имали и малки деца, които оставали жадни, става ясно от позицията на ВМРО. \n\r\nСпоред Джамбазки и Контрера тази реакция е недопустима намеса в политиката на суверенна държава. Патриотите са категорични, че никой от партията няма да отстъпи от поставената за обсъждане Концепция за интеграция на маргинализираните групи от обществото на заместник министър-председателя и лидер на ВМРО Красимир Каракачанов.\r\n ", "date": "2019.03.18", "title": "Джамбазки скочи на Зелените: Да ходят в гетата! "}
{"url": "https://www.dnes.bg/stranata/2019/03/18/ciala-nosht-tyrsiat-dete-na-2-godini-ot-burgasko-selo-neuspeshno.404907", "text": "Дете на две години е изчезнало снощи в бургаското село Равнец. \r\nВ търсенето на детето са се включили целият състав на Районното управление в Камено, пожарната и доброволци, съобщиха от полицията.\r\nИздирването продължава и днес.\r\nИзползва се термокамера, за да се локализира евентуално местонахождението на малкия Урой.\r\nПоследно малчуганът е видян близо до каруцата на дядо си до лозя край Равнец. \r\nТам си играел с други деца снощи около 19 часа.", "date": "2019.03.18", "title": "Цяла нощ търсят дете на 2 години от бургаско село. Неуспешно! "}
{"url": "https://www.dnes.bg/obshtestvo/2019/03/18/da-si-sliap-ne-e-prisyda-vdyhnoviavashtite-ralica-anita-i-niki.404861", "text": "\nНедоволство, протести, палатков лагер. Така хората с увреждания показаха, че ги има.\n\r\nСамо че докато едни разчитат на помощта на държавата, малка група хора с увреждания взимат нещата в ръцете си и разчитат на изцяло на себе си. Те не чакат социални помощи, интеграционни добавки, а работят, така както всеки българин в трудоспособна възраст.\n\r\nТова са Ралица, Анита, Николай. И тримата са незрящи.  \n\r\nХората с увреждане като тяхното са десетки хиляди в България. Процентът на безработни сред тези в трудово активна възраст гони 90%. За да се промени тази статистика преди години Евгени Митев създава фондация \"Синергия\".\n                    \n                    \n                \r\nИдеята за нея взима назаем от Германия. Той вижда първо това, което те умеят, а не това, което им липсва – зрението.\n\r\nАнита и Ралица работят в администрацията на Фондацията. Наети са след интервю за работа. Обичайна практика в страната ни. И двете са висококвалифицирани. Ралица има две бакалавърски степени и една магистърска. Анита е завършила една бакалавърска и две магистърски. Говорят английски, използват компютър точно толкова добре, колкото и зрящите. Имат специален софтуер за говоряща програма, с чиято помощ правят всичко онова, което зрящите с очите си.  \n\r\nСпоред Евгени Митев между зрящите и незрящите в България има пропаст и се опитва да постави устойчив мост, който да свързва двата й края.\n\r\nТакъв е проектът \"HI-Touch\" - студио за масажи, което работи само с незрящ персонал.\n\r\nТам се срещнахме с Николай Николов. Той е загубил зрението си при ицидент. Когато това се е случило е бил на 44 години. Признава, че му е било много трудно.\n\r\n\"Година и половина живях само в една стая, не смеех да изляза\", спомня си Николай.\n\r\nВъпреки всичко намира сили да се пребори и преди година е  завършил курс за масажисти за хора с нарушено зрение.\n\r\nОт целия курс обаче само той е намерил работа.\n\r\n\"Никой не смята, че ще се справиш с работата си, като чуят че си незрящ и си мислят, че не можеш да работиш, а специално за масажите не е нужно кой знае колко зрение\", споделя той.\n\r\nИ все пак дори и работодателите да не гледат с добро око на хората с увреждания и да не им дават шанс за реализация, според него обществото вече доста се е променили и повечето хора са позитивно настроени към незрящите.\n\r\n\"Клиентите знаят, че сме незрящи, те идват специално при нас и заради това, понякога дори предлагат да помогнат, да подадат маслото или чаршафа\", каза Николай.\n\r\nИ докато той прави масажите, Ралица и Анита поемат цялата организация на работния процес.\n\r\nДвете имат една съдба. Зрението им е буквално изгорено от голяма доза кислород в кувьоза още първите дни след раждането им. Те обаче виждат с душите си.\n\r\n\"За мен не е важно как изглеждаш. Представата ми за теб е в душата ми. Глас, енергия\", казва Ралица.\n\r\nХодила е на 30 интервюта преди да си намери тази работа във фондацията.\n\r\nАнита си спомня, че поне 15 пъти е отговаряла на обяви за различни позиции.\n\r\n\"Хората казват - супер, много готино, завършила си три образования, само дето как точно ще работиш за нас, как ще се справиш с дейностите, а аз им обяснявам, че мога да работя с компютър и съм квалифицирана, просто трябва да се опита, да се даде шанс, но това не се прави\", споделя тя.\n\r\nИ въпреки трите си висши образования досега не са попадали на работодател, който да ги наеме.\n\r\nОсвен Евгени Митев, който знае, че те са отговори, дисциплинирани, трудоспособни и пълноценни членове на обществото, както всички зрящи.\n\r\nНе им е било лесно и да завършат университета.\n\r\n\"Трудно беше с намирането на учебна литература, трябваше да си я сканираме сами и да я четем с говорещата програма, трудно се стига и до университета, няма и релефно обозначаване на залите, трябваше да броим вратите, за да знаем къде ни е лекцията\", разказва Ралица.\n\r\nТя, както и Николай, нямат куче водач. Притесненията им са, че едва ли биха се справили с грижите около него. Разчитат единствено на белия бастун.\n\r\nЗа разлика от тях Анита винаги е придружена от Лъки – нейните очи на четири лапи. Чакала е половин година, за да го получи.\n\r\nОказва се, че това дори е кратък срок. Понякога незрящият може да чака и година и половина.\n\r\n\"Зависи от това дали ще се намери куче подходящо на психологическия портрет на човека, размери и т.н.\r\nАз и кучето ми изглеждаме добре един до друг, трябва да се напаснем, това са моите очи, а вече почти няма нужда да казвам какво искам от Лъки, той ми чете мислите\", казва Анита.\n\r\nВъпреки че много разчита на своето куче водач, то не е прието добре навсякъде.\n\r\nПо закон кучетата като Лъки са служебни и трябва да имат достъп до всички места.  Уви – само на хартия.  \n\r\n\"В такситата не ме пускат, имала съм проблем в ресторант, в някои учреждения са ме връщали, има проблем в хотелите, защото в момента, в който тръгвам да си резервирам, се започват дълги обяснения, че то е водач, а от хотела ми казват - ние имаме правила за  домашни любимци,ограничение до еди колко си килограма, пак обяснявам, че това е служебно куче, че е издържало 2- годишно обучение, че е много възпитано и пак често ми казват, че няма как да си наема стая, придружена от куче\", споделя тя.\n\r\nОсвен с организационна работа, другият проект на тези чудесни момичета е една незабравима тактилна разходка. Тя ни поставя в техните обувки, макар и за 40 минути. А предизвикателството е наистина голямо.\n\r\nТурът SightFeeling, градската разходка, която се провежда със завързани очи и без участието на зрението, се организара  всеки четвъртък от 18:30 часа и събота по обед от 13:00 часа. Сборният пункт е  Музеят за история на София - бившата Централна баня.\n\r\nВсеки, който иска да опознае градската среда като вътрешно състояние, да преживеят емпатия с местата, през които всекидневно преминават, често забързано, разсеяно и апатично, може да се запише за тура.\n\r\nРалица и Анита ще го разходят със завързани очи, ще му покажат забележителностите на София от една нова гледна точка.\n\r\nТакса няма, ако някой иска може да направи дарение на фондацията.\n\r\nА \"Синергия\" на 90% разчита на собствена стопанска дейности. Само по изключение работи по проекти с външно финансиране.\n\r\n\"Това, което се създава като впечатление в обществото е, че  НПО е нещо мръсно, но искам да го опровергая. НПО не означава организация с неясно финансиране, създадено за неясно какви цели \", коментира Евгени Митев.\n\r\nСпоред него организациите с нестопанска цел трябва да разчитат на стопанска дейност и да търсят реализация на хората, върху които са фокусирани.\n\r\n\"Ние сме добри в няколко неща – едното са масажите, защото хората със зрителни увреждания могат да работят тази професия. Опитваме се да намерим това, в което незрящите са по-добри от зрящите, при масажите специално, когато е добре подготвен масажният терапевт, той е изключително фокусиран в това, което работи с ръцете си. В нашето студио всички  са професионалисти, те са с квалификация. Освен това те са с по-чувствителни ръце и имат това предимство пред зрящите\", обяснява той.\n\r\nМитев допълни, че скоро студиото ще предлага и масаж на място в офиса.\n\r\nНадява се скоро да разшири и другият проект - тактилният тур SightFeeling.\n\r\n\"Това е група, която се движи в индианска нишка и се преминава през знакови места за София. Ако човек за малко изгуби възможността да вижда, изостря другите си сетива, в случая е важно и доверието, защото сме в група, синхронизираме се, учим се как да внимаваме, как звучи гласът на човека до нас, колко е важно да изразяваме на глас действия, които извършваме\", обяснява той.\n\r\nЖеланието му е освен пешеходните разходки, фондацията да организира скоро и екскурзии с колело тандем.\n\r\n\"Незрящият екскурзовод да е на задната седалка, да е полезен с познанията си, а на предната да човекът, който иска да се разходи\", обясни той.\n\r\nСпоред него е много важно обществото да вижда незрящите на такива важни точки като централната \"Сердика\", където на ден преминават хиляди.\n\r\n\"Искаме да покажем, че хората със зрителни уреждания не са нещастни, не са ужасни, не са страшни, те са пълноценни\", обобщава Митев.\n\r\nТой е убеден, че трябва да има много, но малки организации за хората с увреждания, които работят заедно с или дори да са управлявани от хора със зрителни увреждания, отколкото такъв като Съюзът на слепите.\n\r\n\"Той е една отживелица, генерира само скандали и разчита на държавни субсидии а не развиват предприемчивост\", мотивира се Евгени Митев. ", "date": "2019.03.18", "title": "Да си сляп не е присъда! Вдъхновяващите Ралица, Анита и Ники"}
{"url": "https://www.dnes.bg/sport/2019/03/18/ot-cherno-do-adriatichesko-more-nova-akciia-za-nash-ultramaratonec.404902", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУлтрамаратонецът Красимир Георгиев поглежда към ново предизвикателство. Той ще тича от Черно до Адриатическо море, като ще премине през три държави - България, Северна Македония и Албания.\n\r\nАмбицията на Краси и екипа му е в рамките на 12 дни да преминат 1200 километра. Целта на бягането му е да вдъхнови повече хора да спортуват, но и да отправят послание за свързаност на съседните държави. Бягането ще се състои през месец май.\n\r\n\"За мен е важно хората да са активни и да предизвикват себе си. Досега не съм правил нещо такова. Това ще е много сериозно предизвикателство. Подготовката ще е много трудна. Същото важи и за психическата подготовка\", заяви спортистът, който е известен със своите акции.\r\n                    \n                    \n                \"Имам голям опит с подобни предизвикателства, но ще ми трябва солидна подготовка. Важно е хората да се обединят около тази кауза и да ме подкрепят. Ще тичам по пътищата, не по пресечена местност. В Македония ще ми бъде по-трудно заради голямата денивелация. Сега бягам по 15-20 километра на ден. Като дойде време за състезанието ще намаля дистанцията. Храня се много балансирано. Затова и в екипа ми ще има човек, който ще се грижи за храненето ми. Ще имам и физиотерапевт, който да се грижи за тялото ми\",\n\r\nОрганизаторът на събитието Иван Тодоров пък допълни, че много скоро ще бъдат обявени и събитията, които ще съпътстват Краси Георгиев по време на бягането му. Той също така сподели, че то най-вероятно ще бъде предавано на живо в социалните мрежи.\n\r\n\"Искаме да мотивираме хората и да покажем, че България, Северна Македония и Албания са свързани. Сега започваме подготовка с Краси. Той ще носи със себе си по една статуетка от град в град. Надявам се да съберем печати от всеки град и всеки кмет. Изпратили сме изисквания до държавите какво ще ни бъде необходимо. Скоро ще можем да обявим какви събития ще направим в отделните градове. Там Краси ще може да се докосне до местните хора. Имаме идея да заснемем и да предаваме на живо бягането на Краси\", завърши Тодоров.", "date": "2019.03.18", "title": "От Черно до Адриатическо море: Нова акция за наш ултрамаратонец"}
{"url": "https://www.dnes.bg/obshtestvo/2019/03/18/sreshtu-tyrgoviiata-na-zdrave-gneven-rap-ot-brata-na-pochinaliia-adrian.404901", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \"Обединение и съзнание трябва на тази държава, за да изгори политиците като лава\". Това е част от текста към песента \"За пари\" - гневен рап срещу търговията и политиката в здравеопазването. Зад песента стои братът на 29-годишния Адриан Петков - Албърт, който почина миналата година и стана символ на невъзможността на държавата да помогне на страдащите от белодробни заболявания.\n\r\nВ първите дни на годината такава помощ не успя да дочака 17-годишният Красимир от Шкорпиловци. Песента е посветена на всички \"корумпирани доктори и политици\".\r\n\"Пет месеца по-късно смъртността на хората, засегнати от този казус продължава. Продължават празните обещания от полици и министри. Налице има само смърт.\", категоричен бе Албърт в \"България сутрин\".\n                    \n                    \n                \r\n\"Те ми взеха най-важния човек в живота, който ме изгради за 21 години. Беше до мен, даде ми пример какъв трябва да съм и в 3 минути песен ми беше много трудно да събера всички истини\", сподели още младежът.\n\n\n\r\n\"Премиерът обеща много неща, които не се случват. Има проверки по случая с брат ми и има доста констатирани грешки. В заключението, обаче пише, че е законосъобразно. Явно бездействието е ок!\", допълва той.\n\r\nАлбърт обясни, че не слага всички лекари и политици под общ знаменател. Според него има доктори в България, които искат да си вършат работата, но и други, които са над тях и им пречат, защото има високо ниво на кариеризъм.\n\r\nПо думите на Пенка Георгиева от пациентски организации \"Заедно с теб\", проблемът идва от ръководството на Българския лекарски съюз.\r\n\"Те се превърнаха в съсловна организация, която върви срещу интересите на редовите лекари. Д-р Нели Нешева я уволниха от касата за аморално поведение, а сега представлява БЛС, категорична бе тя и допълни - Ако съсловието не си изчисти кочинката, губещи ще бъдат тези свестни лекари, които милеят за пациентите\".\n\r\nПрез януари беше подписано споразумение за подготовка на български лекари, които да правят белодробни трансплантации у нас.\n\r\n\"В годините се убедих, че на политици и институции не се вярва. Когато бъдат притиснати, казват: \"Всичко ще оправим!\" Но нищо не се случва. Нямаме капацитет, нямаме готови кадри и нямаме екип да правим трансплантации. Държавата нехае\", коментира Георгиева пред.\n\r\nПо думите ѝ е шокиращо, че в проекта за трансплантациите родителите сами трябва да търсят оферта за операциите. По думите й в случаите, когато родители си искат оферти, болниците правят по-високи  оферти, отколкото, когато Фонда е искал. Причината е, че фондът е институция и държавата  застава зад нея.\r\n\"Нямаме капацитет, кадри и екип. Това го казват лекари от Света Екатерина. Държавата нехае. До края на юни щяха да се изпращат пациенти за белодробна трансплантация, но мина почти година.  На тях мандата им тече, получават си заплатите, а пациентите умират. Закриват  Изпълнителната агенция по трансплантации, защото им пречи. Вместо да я направят работеща, назначиха д-р Михаил Христов, който не знаеше дори кой може да бъде донор. Изказа се без да знае закона\", коментира още Пенка Георгиева.\r\n\"Рап музиката е начин да изградиш гражданската си позиция и да кажеш нещата, които са ти на сърце. Затова е създадена\", коментира Алберт Петков. Той сподели, че смята и занапред да използва рап музиката като начин да провокира дискусии за социално значими въпроси.\r\n ", "date": "2019.03.18", "title": "Срещу търговията на здраве: Гневен рап от брата на починалия Адриан"}
{"url": "https://www.dnes.bg/notifikacii/2019/03/18/otneha-nezakonno-imushtestvo-i-pari-ot-cholov-i-irena-miliankova.404912", "text": "С влязло в сила решение на Софийският апелативен съд (САС) по иск на Комисията за противодействие на корупцията и за отнемане на незаконно придобитото имущество (КПКОНПИ) от бизнесмена Росен Чолов и актрисата и модел Ирена Милянкова се отнема имущество на обща стойност 547 507 лв.\r\nБизнесменът е осъден да заплати на Комисията 16 660 лв. юрисконсултско възнаграждение и 984 лв. разходи за експертизи, съобщиха от КПКОНПИ.\n\r\nПрез 2013 г. бизнесменът беше привлечен като обвиняем за това, че в периода 2003 - 2013 г. е ръководил организирана престъпна група за трафик на хора с цел проституция.\n\r\nС решението на САС от от двамата се отнема левовата равностойност на дружествени дялове и суми по сметки в различни банки, както и паричната равностойност на двуетажна сграда с двор в София.\r\n                \n                Имотът не подлежи на отнемане, тъй като е купен с банков заем. Изчисленията на инспекторите на КПКОНПИ, които са потвърдени от съда обаче показват, че през целия проверяван 10-годишен период бизнесменът и актрисата, с която е живеел на съпружески начала, не са имали достатъчно законни доходи, за да покриват разходите си, включително и вноските по ипотечния кредит.", "date": "2019.03.18", "title": "Отнеха незаконно имущество и пари от Чолов и Ирена Милянкова"}
{"url": "https://www.dnes.bg/muzika-drugi/2019/03/18/vreme-za-folklor-s-misteriiata-stundji-chinari-101-kaba-gaidi.404882", "text": "Ансамбъл \"Чинари\", \"Мистерията на българските гласове\", Стоян Янкулов – Стунджи и \"101 каба гайди\" ще излязат на сцената заедно в спектакъла \"Време за фолклор\". Той ще бъде представен на 15 април в зала 1 на НДК\n\r\nИменитите участници ще представят най-добрите си ефектни танци, песни, музика и сола преплетени в 90-минутна истинска, фоклорна приказка. В нея ще се включат още група Еtnotix и трио \"Булгарина\".\n\r\nБилетите за спектакъла се пускат в продажба от днес, а до 24 март те ще са на промоционални цени. Ще се продават в системата на Ticketportal.bg, в Билетен център в НДК, Билетна каса на \"Арена Армеец\".\n\r\nВъв \"Време за фолклор\" ще чуем вълшебните гласове на \"Мистерията на българските гласове\", които миналата година издадоха новият си албум \"BooCheeMish\" с участието на Лиса Джерард. Световноизвестният български хор е номиниран няколко пъти и е носител на награда \"Грами\" от 1990 г.\n\r\nЩе видим и танцьорите от ансамбъл \"Чинари\", които през декември 2018-та отбелязаха бляскаво 25-тата годишнина от създаването си. През годините неговият хореограф, основател и директор - Асен Павлов създаде 13 авторски спектакъла, които радват публиката всяка година преди Коледа. \n\r\nРитъмът на фолклора ще усетим със Стоян Янкулов – Стунджи, който не спира да ни изненадва с участието си в различни и интересни проекти. Един от най-изявените ни и талантливи перкусионисти участва в много записи на джаз, поп и етно музика, което съществено е повлияло на уникалния му стил на свирене. Във \"Време за фолклор\" Стунджи ще има и общо изпълнение с \"Чинари Дръмс\" и \"101 каба гайди\".\r\n \r\nИ за да е пълна и пъстра фолклорната картина на спектакъла, на сцената ще стъпят именно те - гайдарите от \"101 каба гайди\". Те ще бъдат водени от емблeмaтичния им pъкoвoдитeл и основател Kocтaдин Илчeв, който е един от най-известните майстори на каба гайда в България.", "date": "2019.03.18", "title": "Време за фолклор с \"Мистерията\", Стунджи, \"Чинари\", \"101 каба гайди\""}
{"url": "https://www.dnes.bg/notifikacii/2019/03/18/18-godishen-obvinen-spodelil-zapis-na-strelbata-v-kraistchyrch.404908", "text": "18-годишен новозеландски младеж е бил обвинен за споделяне на запис от стрелбата в две джамии в град Крайстчърч миналата седмица, съобщиха местни медии, цитирани от ДПА.\n\n\n\r\nМладежът, чието име не се съобщава, беше доведен в окръжния съд в Крайстчърч. Повдигнати са му обвинения, че е споделил предаваните на живо от стрелеца нападения и че е публикувал снимка на една от джамиите с текст \"улучена цел\", съобщи в. \"Нюзилънд хералд\", цитиран от БТА.\r\nМладежът публикувал и други съобщения, \"подбуждащи към крайно насилие\", информира вестникът. Той е бил арестуван в петък. Полицията уточни, че не е бил замесен в нападенията.\r\nЗадържаният не е бил пуснат под гаранция и на 8 април отново ще се изправи пред съда.", "date": "2019.03.18", "title": "18-годишен обвинен, споделил запис на стрелбата в Крайстчърч"}
{"url": "https://www.dnes.bg/sofia-film-fest/2019/03/18/drago-sholev-s-nai-mnogo-nagradi-na-sofiia-film-fest.404916", "text": "\"Чудовища\" на румънския режисьор Мариус Олтеану спечели голямата награда \"София-град на киното\" в Международния конкурс на 23-ото издание на София Филм Фест.\r\nСпециалната награда на журито спечели \"Прасето\" на Драго Шолев. Филмът се сдоби още с наградата на журито на ФИПРЕССИ и приза за най-добър български игрален филм.\n\r\nОтличието за режисура бе дадено на Нора Фингшайд за германския филм \"Извън системата\". \"Рози в нощта\" на Пенчо Кунчев получи голямата награда от късометражния конкурс  Jameson. Почетен диплом отиде при Стафани Дочинова за \"Пипнах те!\"\n\r\nАгнешка Холанд връзи наградата на публиката на режисьора Лъчезар Аврамов за \"Снимка с Юки\". Най-добър балкански филм стана \"Нейната работа на режисьора Никос Лабот, стартирал като проект от София Мийтингс. \n                    \n                    \n                \r\nБалканското жури присъди и почетен на филма \"Товарът” (Сърбия-Франция-Хърватска-Иран-Катар) на режисьора Огньен Главонич.\r\n\"Тайният живот на Вера\" на Тонислав Христов бе обявен за най-добър документален филм. Почетен диплом получи режисьора Талал Дерки за \"За бащите и синовете\".\r\nТурският филм \"Пеперуди\" получи приза на гилдията на българските кинокитици. Младежкото жури хареса филма на иранеца Али Джаберансари \"Техеран, град на любовта\".\n\r\n ", "date": "2019.03.18", "title": "Драго Шолев с най-много награди на София Филм Фест"}
{"url": "https://www.dnes.bg/politika/2019/03/18/teroristyt-tarant-vdyhnoven-ot-rannata-bylgarskata-istoriia.404890", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Шокът от присъствието на терорист и безпощаден убиец в България все още не е утихнал. Няколко месеца преди кървавото нападение в джамии в Нова Зеландия, Брендън Тарант е бил у нас и е обикалял страната ни. Полицията все още изяснява неговия маршрут, както и дали и с кого се е срещал.\n\r\nБроят на жертвите междувременно расте, а по оръжието на екзекуцията ясно личат надписи на емблематични за българската история битки, като тази при Шипка по време на Освободителната война.\n\n\n\n\n\r\n\"Нещата са взаимосвързани. Въпросните надписи могат да се разделят в различни групи. Особено впечатление прави, че атентаторът навлиза в ранната българска история. Най-вече се е интересувал от Османската империя. Ако ставаше въпрос само за исляма, то акцентът щеше да пада върху последните събития по света\", коментира в студиото на \"България сутрин\" археологът проф. Николай Овчаров.\n                    \n                    \n                \r\nПредполага се, че Брендън е изучавал историята ни в Крайстчърч, където могат да бъдат намерени книги, преведени на английски език, а след това е дошъл в България, за да провери на място прочетеното.\n\r\n\"Всички места, които е обиколил у нас, са исторически - Плевенската епопея, Царевец, Асеновата крепост, Бачковският манастир\", допълни още историкът.\n\r\nПред  експертът по сигурност и бивш шеф на ЦСБОП Тихомир Стойчев подчерта, че тепърва ще бъде изясняван социалният профил на нападателя. А не е изключено и там, където е живял, също да е общувал с балканци.\n\r\n\"Глобализацията като процес днес постигна един ефект - заличават се граници, компресира се пространство, свободно можем да пътуваме и да общуваме... Същевремненно обаче се отваря пътят за нови идеологии, тъй като старите вече се оказват изчерпани. А политиците не могат да открият решение в старите такива за наслоените вече конфликти\", отбеляза Тихомир Стойчев.\n\r\nАвстралиецът Брендън Тарант изби близо 50 души и рани десетки други при зверско нападение в две джамии в Крайстчърч, Нова Зеландия. Органите на реда там провеждат мащабна полицейска акция. Претърсени са две жилища, а близкия на обвинения сътрудничат за разнищването на престъплението.\n\r\nМеждувременно стана ясно, че Тарант, който остава в ареста и вече му е повдигнато обвинение за убийството на 50 души при масовата стрелба, планира да се защитава сам в съда.\r\n ", "date": "2019.03.18", "title": "Терористът Тарант вдъхновен от ранната българската история"}
{"url": "https://www.dnes.bg/temida/2019/03/18/shte-pratiat-li-kiberizmanika-gal-barak-v-avstriia.404944", "text": "\nСъдът решава дали да бъде екстрадиран 31-годишният Гал Барак, който се смята за член на международна група за финансови киберизмами.\r\nСмята се, че измамите са за над 100 милиона евро, като са ощетени хиляди хора в страни от Европейския съюз.\r\nГал Барак беше арестуван през януари по искане на Австрия.  \r\nМъжът е от Израел, но живее в България от години.\r\nУправлявал е колцентър. \r\nСпоред разследващи от Австрия именно оттам престъпниците са намирали жертвите си чрез обаждания, имейли и съобщения в социалните мрежи.\r\nЖертвите инвестирали в криптовалути, но парите се отклонявали в офшорни сметки.\r\n ", "date": "2019.03.18", "title": " Ще пратят ли киберизманика Гал Барак в Австрия?"}
{"url": "https://www.dnes.bg/stranata/2019/03/18/na-garata-vyv-vidin-goria-lokomotiv-prevozval-cisterni.404946", "text": "Два екипа на пожарната са загасили горящ локомотив, превозвал цистерни. Няма нанесени щети, съобщават от полицията във Видин.\r\nВ 10.02 часа на тел.112 е получен сигнал за горящ локомотив, превозващ цистерни, на жп линията на гарата във Видин (в близост до бившия търговски обект Аско Деница).\r\nПожарникари незабавно пристигнали на мястото и установили, че са горели въглеродни частици в ауспух на дизеловия локомотив. \r\nПри опит на машиниста да стартира повторно двигателя въглеродни частици отново се запалили. Огнеборци с пожарогасител потушили пламъка. \r\nНяма нанесени щети по локомотива и цистерните. \r\nЛокомотивът е изтеглен в депо на жп гарата.\r\n ", "date": "2019.03.18", "title": "На гарата във Видин горя локомотив, превозвал цистерни"}
{"url": "https://www.dnes.bg/obshtestvo/2019/03/18/bylgarite-ne-na-oshte-rabotni-chasove-za-klas-proslujeno-vreme.404931", "text": "Поредните искания на бизнеса за промени в Кодекса на труда явно не се харесват на работниците. \n\r\nХората масово не одобряват предложеното за  двойно увеличение на разрешените часове за извънреден труд – от 30 на 60 часа месечно. \n\n\n\n\r\n54% са категорично против. 27 на сто я одобряват, останалите нямат мнение, сочи проучване на агенция \"Афис\". \n\r\nСпоред предприемачите обаче идеята е по-скоро добра. 60% от тях са \"за\", 31% \"против\".\n\r\nСред хората с доход на член на семейството от най-високата категория  – над 1000 лв. месечно, 46% са \"за\", 41% \"против\".\n                    \n                    \n                \r\nТрима от всеки четирима е против и предложението да отпадне клас прослужено време. Само един от десетима я одобряват. Останалите 14% нямат мнение.\n\r\nТова негативно мнение е сравнително равномерно застъпено в градове и села, сред млади и стари и различни етноси и занятия. \n\r\nС едно изключение обаче – в категорията \"работодатели и арендатори\". При тях одобрението се среща 3 и половина пъти по-често от обичайното  - 35% вместо 10%.\n\r\nОт \"Афис\" допълват, че сред хората във възрастовия интервал 18-29 г., съотношението \"одобрение – неодобрение\" също е доминиращо негативно  - 11% към 59%. Следователно може да се отхвърли предположението, че младите работници възприемат надбавките на по-опитните си колеги като дискриминация, отбелязват социолозите.\n\r\nНегативно е отношението на българите и към предложената промяна в Кодекса на труда, предвиждаща разрешаване на сключването на трудови договори, при които работникът е длъжен да се явява на работа \"на повикване\" и да му се заплаща само за отработените часове. \n\r\nСтава дума за т. нар. договори \"zero-hour”, които все по-широко се прилагат във Великобритания след кризата от 2008 г. \n\r\nТам те са остро критикувани от левите партии и профсъюзите заради това, че правата и задълженията на двете страни по такива договори образуват трайна пазарна ниша за \"прекариат\" (от \"precarious\" – рисков, несигурен и \"пролетариат\"). Причината е, че уж временната плаваща заетост се превръща в капан за дълговете и бедността. Въпреки това подобна уредба се предлага и у нас.\n\r\n55% от пълнолетните българи не одобряват тази идея, а 28% я одобряват. Останалите 17% са без мнение. И тук по-подробните разбивки показват, че гледната точка силно зависи от позицията на гражданина в релацията \"работодател-работник\". \n\r\nПри бизнеса и категорията на \"самонаетите\" съотношението между съгласни и несъгласни се обръща и става 49% към 38%.\n\r\nПреобладаващо негативното мнение се обяснява не толкова с масово познаване на тенденциите в британския и други трудови пазари, колкото с фактическото положение в България - \"гъвкавостта\" на труда у нас реално гарантира нестабилен живот на наемния работник и без специално предназначен за това регламент. 58% от българите получават част от номиналната си заплата в плик, за сметка на осигурителните си права; във всяко пето домакинство (22%) поне един член губи работа в течение на година, обясняват от \"Афис\".", "date": "2019.03.18", "title": "Българите: \"Не\" на още работни часове, \"За\" клас прослужено време "}
{"url": "https://www.dnes.bg/notifikacii/2019/03/18/policiiata-v-utreht-na-krak-izdirvat-streleca.404967", "text": "\nВъоръжени полицаи обградиха сграда в Утрехт, където се смята, че се укрива мъжът, който по-рано днес откри стрелба в трамвай и уби поне един човек. \n\r\nСтрелецът, който вероятно не е действал сам, е открил стрелба в 10:45 местно време, след което е избягал от местопрестъплението с червено \"Renault Clio\", което по-късно е било изоставено.\n\n\r\nТежко въоръжените антитерористични сили обградиха жилищна сграда в близост до мястото, където е станала стрелбата. Полицията заяви, че издирват стрелеца с \"всички възможни средства\", съобщи Reuters.\n\r\nМалко след 12:30 холандското правителство повиши терористичната тревога в страната на най-високата възможна за провинция Утрехт. \n                \n                \r\nПитер Жап Алберсберг, глава на антитерористичната агенция на Холандия, заяви, че стрелецът все още не е заловен.  \"Терористичен мотив не може да бъде отхвърлен\", заяви Алберсберг в Twitter. Той призова гражданите да следват указанията на полицията. \n\r\nМеждувременно всички училища в Утрехт са затворени. Същото се отнася и за транспортните центрове, джамии и др. \n\r\n ", "date": "2019.03.18", "title": "Полицията в Утрехт на крак, издирват стрелеца"}
{"url": "https://www.dnes.bg/stranata/2019/03/18/pensionerski-boi-81-godishen-stupa-68-godishna-za-glupost.404913", "text": "81-годишен нанесе побой на 68-годишна в кърджалийското село Царевец, съобщиха от полицията.\n  \r\nПричина за свадата е упрек от страна на бабата за безстопанствените животни на дядото в нивата й. Двамата жители на селото са съседи. \r\nПо случая е образувана проверка, която може да доведе неприятности на 81-годишния дядо. Той е обвинен в хулиганство. \r\nНяма данни за сериозни телесни повреди над 68-годишната съседка. \r\n ", "date": "2019.03.18", "title": "Пенсионерски бой – 81-годишен ступа 68-годишна за глупост"}
{"url": "https://www.dnes.bg/notifikacii/2019/03/18/facebook-se-provali-ima-kryv-po-rycete-si.404906", "text": "Големите технологични концерни Facebook, YouTube и Twitter изпитваха сериозни трудности при отстраняването на видео материал, в който терористът, убил 50 души в две новозеландски джамии, излъчваше на живо. Като цяло Facebook е трябвало да изтрие над 1,5 млн. копия в рамките на 24 часа. Сцените на кланетата в Нова Зеландия в петък бяха предавани на живо във Facebook, след което бяха препубликувани в YouTube и Twitter - ужасен пример за това как могат да се използват платформите на социални медии.\r\nСкоростта, с която видеото от джамията в Нова Зеландия се разпространява в социалните медийни платформи, показа още веднъж, че технологични компании като Facebook Inc. все още изпитват затруднения да контролират съдържанието, особено от популярните си услуги, които предлагат излъчване на живо, коментира Bloomberg.\r\n                \n                А случаят отново повдига дискусията за това как може да бъде намалена злоупотребата чрез платформите.\r\n17-минутно видео показва стрелеца, който минава през джамия и стреля по поклонници, които падат бездиханно на пода. В един момент мъжът, чието лице е видимо в части от видеото, изглежда, че прострелва жертва от близко разстояние, преди да презареди и да продължи да убива.\r\nИ трите платформи изпитваха затруднения да блокират, разкрият и премахнат насилственото съдържание въпреки обществения протест и политически натиск. Те инвестираха много в системи за изкуствено разузнаване, предназначени за откриване на насилие, и наеха хиляди модератори, за да преглеждат съдържанието, маркирано от потребителите като неподходящо.\r\nНо обемът на материалите, публикувани от милиардите потребители на платформите, заедно с трудностите при оценяването на това кои видеоклипове пресичат линията, създава истинско минно поле за компаниите.\r\nВ допълнение, дори след като основните платформи предприемат действия, смущаващото или обидно съдържание често живее по-дълъг живот и в по-тъмните кътчета на мрежата. Късно в петък вечерта, например, видеото с кадрите беше широко достъпно за стрийминг или изтегляне от редица сайтове, включително 4Chan и Gab, популярни сред десните екстремисти и слепите защитници на свободата на словото.\r\nГлавният изпълнителен директор на Facebook Марк Зукърбърг призна, че е трудно да се контролира съдържанието на 2,7 милиарда потребители, които захранват изключително доходоносния рекламен двигател на Facebook. Бизнес моделът на компанията зависи от това да се споделят мненията на хората, на които те са най-склонни да показват емоционална реакция, което често има страничен ефект – усилване на фалшивите новини и екстремизма.\r\nВсъщност излъчването на живо на убийствата подчертава как технологиите помагат на предполагаемия стрелец да се свърже с онлайн съмишленици. Сайтовете за чатове често действат като съветници за антиимигрантски идеи. Твърди се, че стрелецът е публикувал в Twitter и спорни онлайн места за съобщения като 8chan своите антиимигрантски идеи, включително е публикувал и манифест от 74 страници. Въпреки че големите технологични компании предприеха действия, за да свалят видеото, коментаторите продължаваха да възхвалят онлайн убийствата.\r\n\r\n ", "date": "2019.03.18", "title": "Facebook се провали: Има \"кръв по ръцете си\""}
{"url": "https://www.dnes.bg/politika/2019/03/18/koi-koi-e-v-noviia-strategicheski-syvet-na-radev.404970", "text": "Президентът Румен Радев създаде Стратегическия си съвет. \n\r\nТой даде заявка за новата структура в края на януари в изявлението си по повод втората година от встъпването си в длъжност, а от прессекретариата на \"Дондуков\" 2 съобщиха, че днес е издал указ за формирането му.  \n\n\n Стратегическият съвет ще е консултативен орган, работещ на обществени начала при президента. Неговата цел е изготвянето на документи със стратегическо значение, позиции, становища, анализи. \n\r\nИзборът на Радев за председател на Съвета е паднал на началника на политическия му кабинета Иво Христов. Негов заместник ще е Невин Фети, а броят на членовете е 10. \n                    \n                    \n                \r\nОт прессекретариата припомнят, че Иво Христов е роден на 8 октомври 1970 г. в Истанбул. Завършва средното си образование в \"Athénée Royale\" в Брюксел през 1988 г., а висшето си юридическо образование в Софийски университет \"Св. Климент Охридски\". \n\r\nПреводач на множество романи на Ромен Гари, Маргьорит Дюрас, Андре Жид, Филип Джиан, Тонино Бенакиста. \n\r\nРаботил е като журналист. Автор на политическата биография на Франсоа Митеран, издадена на български език през 2000 г.\n\r\nСъздател на сдружение \"Солидарна България\". \n\r\nРедактор и коментатор в списанието за политически анализи \"A-specto\". \n\r\nВладее френски, английски, руски и испански език. \n\r\nНазначен e за началник на кабинета на държавния глава с указ на президента на 23 януари 2017 г. Неговото кредо е \"Успехът е на острието на шпагата\".\n\r\nНевин Фети е съветник на президента по правни въпроси. \n\r\nТя е родена на 2 април 1977 г. в гр. Варна, където завършва езикова гимназия с изучаване на френски език. През 2001 г. придобива магистърска степен по право от Софийския университет \"Св. Климент Охридски”, от 2005 г. има магистърска степен по защита на националната сигурност от Академията на Министерството на вътрешните работи.\n\r\nЗащитава дисертационен труд и придобива образователно-научна степен \"доктор” по въпросите на сключването и изпълнението на договори с достъп до класифицирана информация. \n\r\nПрез 2002 г. е съдебен кандидат в Софийския градски съд.\n\r\nБила е адвокат в Софийската адвокатска колегия, работила е в Държавната комисия по сигурност на информацията.\n\r\nВ периода 2007-2011 е секретар на президента по юридически въпроси. Владее турски, френски, руски и английски език. \n\r\nНейното кредо е \"Законът, който живее вътре в нас, се нарича съвест.\" \n\r\nАлександър Маринов е роден на 12 май 1957 г. в София. \n\r\nОт 1991 до 1997 г. е депутат от БСП в 36-то и 37-то Народно събрание .\n\r\nОт 2005 г. е доцент, а от 2016 г. – професор в катедра \"Публична администрация” на Философския факултет на Софийския университет \"Св. Климент Охридски”, от 2009 г. – доцент, от 2017 г. – професор в катедра \"Политически науки” на Пловдивския университет \"П. Хилендарски”. От 2008 до 2014 г. е член на Постоянната комисия по социални и правни науки и национална сигурност към Агенцията за акредитация. \r\nАвтор на четири авторски монографии.\n\r\nВладее руски, английски и френски език. \n\r\nОсвен това Маринов е майстор на спорта по хокей на лед и се е състезавал в националния отбор на България. \r\nНеговото кредо е \"Красивите думи не са истински, истинските думи не са красиви\". \r\n \r\nАтанас Пеканов е икономист в Австрийския институт за икономически изследвания (WIFO), във Виена, Австрия, и лектор във Виенския университет по икономика и бизнес (WU Wien). Преди това е работил в Европейската Централна Банка във Франкфурт, Германия. Завършил е бакалавърска степен по икономика във Виенския университет по икономика и бизнес и магистратура по икономическа политика в University College London. \r\nЧлен е на Съвета за икономическо и социално развитие към президента.\n\r\nКредото му е \"Тестът за нашия прогрес не е в това дали прибавяме повече към богатството на тези, които имат много, а в това дали осигуряваме достатъчно за тези, които имат твърде малко. \n\r\nВладимир Шейтанов е дипломат от кариерата, специализирал в Харвардския институт по международно развитие, Вашингтонския институт по международно право, Световната търговска организация – Женева, работил с УНКТАД, ИКАО, Комитета за космоса на ООН. Той е и  единственият чуждестранен адвокат пред Народния съд на полк. Муамар Кадафи, допуснат до защита на 5-те български медицински сестри в Либия по СПИН процеса в Либия през 2000-2002. \n\r\nГергана Пирозова е театровед и театрален критик. Двигател на каузите за съхраняването на българските театри и опазването на Борисовата градина. Кредото й е \"Всяка унищожена културна институция е загубена битка за бъдещето на България!\". \n\r\nЕленко Божков е бил депутат в 7-ото ВНС и заместник председател на Комисията по енергетика\r\nБил е член на Съвета на Директорите на НЕК, главен секретар на Министерство на енергетиката, изпълнителен директор на Енергопроект.  Кредото му е \"Песимизъм на разума, оптимизъм на волята\". \n\r\nКалоян Методиев е преподавал е различни политически дисциплини в СУ \"Св. Климент Охридски\" и ЮЗУ \"Неофит Рилски\". \n\r\nПетър Воденски е работил в МВнР във всички кариерни дипломатически рангове от аташе до посланик, бил е началник на политическия кабинет на министъра при Станислав Даскалов и при Соломон Паси, както и директор на различни дирекции в Министерството. \n\r\nРумен Гълъбинов е специализирал банков и застрахователен мениджмънт в Германия и Англия. Председател на Агенцията за застрахователен надзор, след което е зам.-председател на Комисията по финансов надзор.", "date": "2019.03.18", "title": "Кой кой е в новия Стратегически съвет на Радев "}
{"url": "https://www.dnes.bg/obshtestvo/2019/03/18/slynce-vyv-vtornik-proletta-idva-sys-slabi-valeji.404927", "text": "Топлото и слънчево пролетно време ще ни радва и във вторник, сочи .\n\r\nВремето през нощта ще е предимно ясно, като минималните температури ще са предимно между 3 и 8 градуса. Главно в югоизточните райони ще има условия за намалена видимост. \n\r\nПрез деня в сутрешните часове видимостта ще се подобрява и над по-голямата част от страната ще е предимно слънчево. След обяд над планините и планинските райони, и на отделни места в Южна България, ще се развива купеста и купесто-дъждовна облачност и там ще превали краткотраен дъжд, възможно е и да прегърми. Вятърът ще се ориентира от северозапад, ще е слаб, в Северна България - до умерен. \n                    \n                    \n                \r\nДневните температури слабо ще се понижат и максималните ще са между 18 и 23 градуса.\n\r\nНад Черноморието ще е предимно слънчево. Главно в южните райони има условия за образуване на ниска слоеста облачност или мъгла, но до обяд видимостта ще се подобрява, облачността ще намалява. След обяд ще се развива купеста облачност, но вероятността за валежи е малка. \n\r\nМаксималните температури ще са от около 12 градуса на север, до 18 градуса - на юг. Температурата на морската вода е 8-9 градуса. Вълнението на морето ще е 3 бала.\n\r\nНад планините в сутрешните часове ще е предимно слънчево. След обяд ще се развива купеста и купесто-дъждовна облачност и на места ще превали краткотраен дъжд, възможно е и да прегърми. Вятърът ще е слаб до умерен - по високите части ще е от югозапад, в ниските ще се ориентира от север. Максималната температура на височина 1200 метра ще е около 11 градуса, на 2000 метра - около 4 градуса. \n\r\nВ средата на седмицата в Западна България - отначало от северозапад, в Източна - от североизток, ще нахлува сравнително студен въздух. Ще преобладава облачно време. На места, главно в Западна и Централна България ще има превалявания, предимно слаби и предимно от дъжд. \n\r\nДневните температури ще се понижат, повече в Северна България. Минималните ще се задържат все още високи. На 20 март, в сряда, в 23 часа и 58 минути ще настъпи пролетта. \n\r\nВ четвъртък, в първия работен ден, ще бъде дъждовно, като до края на деня валежите ще спрат, вятърът отново навсякъде ще се ориентира от северозапад.", "date": "2019.03.18", "title": "Слънце във вторник, пролетта идва със слаби валежи"}
{"url": "https://www.dnes.bg/stranata/2019/03/18/vidimi-rezultati-hora-zapylvat-dupki-vmesto-api.404958", "text": "\nТоплото време дойде, а с него се откриха все повече дупки по българските пътища. Хората в Родопа планина решиха да помогнат на АПИ, запълвайки с подръчни средства зейналите трапове, стана ясно от Facebook групата на Община Ракитово. \n\n\r\n\"Направи си сам\" - с този призив излязоха на пътя гражданите. Те взеха лопата и чувал, пълен с пръст, за да затрупат образувала се дупка. \r\nРаботата не е отнела много време, но все пак резултати са видими. Въпросът е колко време ще издържи самодейният ремонт и дали е редно да се изпълнява от граждани, плащащи си местните данъци и такси?\r\nХората в социалните медии похвалиха работливите мъже и заформиха дискусия за вечния проблем с пътищата у нас. \r\n ", "date": "2019.03.18", "title": "Видими резултати – хора запълват дупки вместо АПИ"}
{"url": "https://www.dnes.bg/notifikacii/2019/03/18/37-godishniiat-giokman-tanysh-strelecyt-ot-utreht.404977", "text": "Холандската полиция издирва 37-годишен турчин, заподозрян, че стои зад стрелбата в Утрехт, съобщи Reuters. \r\n\"Властите призовават да сте нащрек за 37-годишния Гьокман Танъш, роден в Турция, във връзка с инцидента от тази сутрин\", става ясно в становище на полицията.\n\r\nКметът на града съобщи, че вече има три жертви на стрелбата, предаде BBC.\r\nВластите призоваха жителите на Утрехт да останат у дома си, след като по-рано днес мъж откри стрелба в трамвай в холандския град. \r\nЗасилени са мерките за сигурност в цяла Холандия, включително на правителствени учреждения, железопътните гари, самолетите и джамиите. \r\nЗатворени са всички пътища, по които се стига в Утрехт. Властите на града наредиха училищата да не пускат децата навън..\r\n ", "date": "2019.03.18", "title": "37-годишният Гьокман Танъш – стрелецът от Утрехт?"}
{"url": "https://www.dnes.bg/cars/2019/03/18/volvo-ogranichava-skorostta-eksperti-bezsmisleno-e.404897", "text": "Преди дни шведският производител Volvo обяви, че през 2020 г. ще ограничи максималната скорост на всички свои нови автомобили на 180 км/ч. От компанията посочиха като причина постигане на максимална сигурност (нулева смъртност) за возещите се в колите на марката хора.\n\r\nИзявлението на Volvo предизвика доста спорове и коментари - както сред феновете на марката, така и сред автомобилните експерти. Именно последните са на мнение, че подобно намаляване на максималната скорост не представлява решение на проблемите с безопасността, а и изцяло маркетингов ход от страна на компанията.\n\r\nСпоред експертите в наши дни повечето производители ограничават скоростта на своите модели в рамките на 250 км/ч, но това по никакъв начин не се отразява на статистиката за пътно-транспортни проишествия. Причината е, че катастрофите рядко се случват при подобни скорости, поради простата причина, че голяма част от шофьорите никога не развиват дори 200 км/ч. Съответно, ограничението от 180 км/ч няма как да повлияе на статистиката. \n                    \n                    \n                \r\n\"Повечето инциденти, до които се стига заради превишена скорост, се случват в градски условия, където ограничението е много по-малко. Дори при пътуване извън града достигането на 180 км/ч е много рядко, така че това не е решение\", коментират експерти\n\r\nСпоред специалистите, причините за високата смъртност на пътя трябва да се търсят не само при превишенията на скоростта. Големи проблеми са още шофирането в нетрезво състояние, както и отвличането на вниманието от пътя.\r\n", "date": "2019.03.18", "title": "Volvo ограничава скоростта. Експерти - безсмислено е"}
{"url": "https://www.dnes.bg/temida/2019/03/18/miniu-staikov-se-pobolia-v-syda-s-invalidna-kolichka.404978", "text": "\nАлкохолният бос Миню Стайков отиде в спецсъда в инвалидна количка. Здравето му се било влошило в ареста и заради това иска по-лека мярка за отклонение. \n\r\nСтайков обясни днес, че го водят от затворническата болница. \n\n\n\n В края на миналата година адвокатите му също опитаха да му  осигурят по-лека мярка за неотклонение заради влошеното му здравословно състояние, но тогава магистратите отказаха да се съобразят с техните искания. \n\r\nВ понеделник правят втори опит да убедят съдиите да го пуснат да се прибере у дома. \n\r\nЗаседанието днес се гледа при закрити врата заради интимни тайни.\n                    \n                    \n                \r\nРешението на съда е продиктувано от молба на адвокат на Стайков, с която той настоява делото да не се гледа публично, тъй като наяве могат да излязат подробности от интимен характер за здравословното състояние на арестанта.\n\r\nСъдът посочи, че в медицинските документи, които ще се обсъждат, има лични тайни и изгони присъсващите от съдебната зала. \n\r\nСпоред прокуратурата Стайков е лидер на организирана престъпна група за производство и разпространение на контрабандни цигари, данъчни престъпления и пране на пари.", "date": "2019.03.18", "title": "Миню Стайков се поболя, в съда - с инвалидна количка "}
