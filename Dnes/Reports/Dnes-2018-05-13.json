{"url": "https://www.dnes.bg/notifikacii/2018/05/13/amerikanski-jurnalist-demokraciiata-e-pod-natisk.376316", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Демокрацията е под натиск, а медийната свобода е застрашена от изчезване. Тази песимистична прогноза направи в ексклузивно интервю за Bulgaria ON AIR Дийн Старкман - американски журналист, работил дълги години в \"Уолстрийт Джърнал\" и един от редакторите на така наречените \"Досиета от Рая\" (Paradise Papers).\r\n\"Мисля, че обществото не успява да разграничи пропагандата и дезинформацията. Дори от официални източници. Когато се преместих в Източна Европа разбрах, че хората, които са живели по времето на комунизма, са развили здравословен скептицизъм към официалните новинарски източници.\r\nКонтролът върху фактите е много важен. Унгарският режим държи тази власт в ръцете си. Там няма обществено мнение\", категоричен бе той.\r\nЦялото интервю на Мартина Ганчева със Старкман гледайте в \"България сутрин\" по Bulgaria ON AIR утре!\r\n ", "date": "2018.05.13", "title": "Американски журналист: Демокрацията е под натиск!"}
{"url": "https://www.dnes.bg/world/2018/05/13/chechenskiiat-lider-kadirov-franciia-e-otgledala-terorista.376310", "text": "Чеченският лидер Рамзан Кадиров заяви, че френските власти носят отговорността за възпитанието на родения в република Чечения Хамзат Азимов, който вчера извърши нападение с нож на парижка улица.\r\n\"Държа да заявя, че цялата отговорност за това, че Хамзат Азимов е тръгнал по пътя на престъпността, носят властите на Франция. В Чечения той само се е родил, а порастването, оформянето на личността му, на неговите възгледи и убеждения е ставало във френското общество\", написа в Телеграм Кадиров, цитиран от ТАСС.\n\n\r\nКадиров също потвърди, че Азимов е гражданин на Русия. \"Само че паспортът в момента е недействителен, защото, когато е станал на 20 години, той не е получил нов\", допълни чеченският лидер.\r\r\n                    \r\n                    Според наличната информация, подчерта Кадиров, има основание да се предполага, че Хамзат Азимов е имал контакти с правоохранителните органи и спецслужбите на Франция.\r\nКадиров изказа съболезнования на семейството и роднините на загиналия от ръцете на Азимов.\r\nВ събота вечерта на улица \"Монсини\", втори парижки район, Азимов нападнал с нож минувачи с викове \"Аллах е велик!\". Той бил ликвидиран от служители на общинската полиция, но уби един и рани четирима души. Отговорността за терористичния акт пое \"Ислямска държава\", припомня ТАСС. (БТА)", "date": "2018.05.13", "title": "Чеченският лидер Кадиров: Франция е отгледала терориста"}
{"url": "https://www.dnes.bg/obshtestvo/2018/05/13/spasitelite-otkrili-insulina-na-boian-okolo-lager-3.376311", "text": "Двама китайски алпинисти и двама шерпи са претърсили района около Лагер 3 под връх Шиша Пангма, където са открили инсулина на българина, съобщи БНТ.\r\nНовината потвърди за bTV Деян Петков от екипа на Боян Петров в България.\n\nХеликоптерите, базирани в непалската столица Катманду, не са излетели, тъй като не е имало нужда.\r\nТази сутрин жената на Боян Петров Радослава Ненова съобщи, че вчера е взела решение днес върхът да не се изкачва, тъй като, според нея, от Лагер 3 нагоре Петров няма да бъде открит жив.\r\nНенова заявява, че оцеляването на всички участници в спасителната акция е много важно и тя не вижда смисъл да бъдат застрашени и други животи.\r\nГрупата опитни шерпи, които търсят изчезналия български алпинист Боян Петров под връх Шиша Пангма в Хималаите, все пак ще се качи до най-високата точка. Това е последната официална информация от спасителната операция.", "date": "2018.05.13", "title": "Спасителите открили инсулина на Боян, около лагер 3"}
{"url": "https://www.dnes.bg/health/2018/05/13/za-kakvo-e-polezen-diviiat-chesyn.376202", "text": "Ако го срещнете из природата или видите в китна градина, ще го приемете просто за красиво цвете. Зелени листа, бели цветове. Дивият чесън, познат още като леворда*, левурда, мечи лук има колкото общи характеристики с обикновения чесън, толкова и различия.\r\nМалко е трудно да се идентифицира тази форма на чесъна, тъй като изглежда подобно на градинско растение, буйна трева. Листата на левурдата са дълги, но доста по-широки от тези на лука и обикновения чесън. Характеризира се с подземно стебло, луковица, а според някои вкусът донякъде напомня и за лук. С листата, както и с луковиците може да овкусите супи, яхнии, маринати, пюрета и други.\r\n\r\r\n                    \r\n                    За левурдата се смята, че помага при високо кръвно налягане, висок холестерол, стомашно разстройство. Тъй като по естествен път спомага за регулиране на високото кръвно налягане, това може да намали и риска от атеросклероза, инфаркт и сърдечен удар, като по този начин се грижи за здравето на сърцето.\r\n", "date": "2018.05.13", "title": "За какво е полезен дивият чесън?"}
{"url": "https://www.dnes.bg/notifikacii/2018/05/13/sasht-otkrivat-posolstvoto-si-v-erusalim-utre.376312", "text": "Иванка Тръмп, съпругът й Джаред Къшнър и американският министър на финансите Стивън Мнучин пристигнаха в Израел като делегация на САЩ за откриването на новото посолство на Вашингтон в Израел, предаде ДПА.\r\nСпоред видеозаписи, качени от посолството в Туитър, дъщерята на президента на САЩ Иванка и останалите членове на делегацията са били посрещнати на червения килим на летището в Тел Авив от американския посланик в Израел Дейвид Фридман.\r\nНовото посолство на САЩ в Израел ще заработи от утре. Събитието ще съвпадне със 70-ата годишнина от основаването на Израел. Преди почти шест месеца президентът на САЩ Доналд Тръмп реши да признае Ерусалим за израелска столица и да премести посолството на САЩ от Тел Авив в Ерусалим. Това предизвика критики сред международната общност и негодуванието на палестинците.\rЗа утре палестинците, които искат Източен Ерусалим за своя столица, планират масови протести: в ивицата Газа имаше призиви един милион души да се съберат по оградата на границата с Израел, което да бъде кулминация на продължаващите от седмици протести на това място. В Рамала на Западния бряг се очаква шествие с участието на хиляди.\r\nИзраел приема преместването на посолството като триумф. \"Тази седмица ще бъдем благословени с наистина историческо събитие\", каза днес израелският премиер Бенямин Нетаняху.\r\nТой приветства намеренията на Гватемала и Парагвай също да преместят посолствата си в Ерусалим и допълни, че \"и други са напът\" да го направят. (БТА)\r\n ", "date": "2018.05.13", "title": "САЩ откриват посолството си в Ерусалим утре"}
{"url": "https://www.dnes.bg/notifikacii/2018/05/13/reindjyr-pribral-1600-lv-s-falshiv-dogovor-za-naem.376313", "text": "1600 лева от министерството на отбраната е прибрал рейнджър с фалшиви декларации, че живее на квартира, съобщиха от пловдивския военен съд.\r\nДвадесет пъти Михаил Иванов е подавал заявления в поделението си да му бъдат изплатени компенсации за наем. Той декларирал, че плаща по 120 лв. месечно.\r\nПри проверка на военна полиция се оказало, че обитава жилището на родителите си, и е представил фиктивен договор с хазяин.\r\nСлед като бил обвинен в документно престъпление и срещу него започнал процес, униформеният върнал присвоените пари. По тази причина се е разминал с наказание лишаване от свобода и му е наложена административна санкция - 1000 лева глоба, пише \"\".\r\nТова ще му позволи да остане в армията. Според магистратите под пагон делата за злоупотреба с квартирни пари са се увеличили за последните 5-6 г.", "date": "2018.05.13", "title": "Рейнджър прибрал 1600 лв. с фалшив договор за наем"}
{"url": "https://www.dnes.bg/obshtestvo/2018/05/13/medici-i-jiteli-na-lovech-blokiraha-pytia-sofiia-varna.376314", "text": "Близо 200 протестиращи медици и жители на Ловеч блокираха движението по главния път София - Варна в района на пътния възел \"Абланица\". Те пропускаха движението през 10 минути, за да не се образуват големи колони от автомобили и задръствания.\r\nПротестиращите продължават да настояват за трайно решение на проблемите на ловешката болница, която е в тежко финансово състояние, с просрочени задължения от около 6 млн. лева и запорирани сметки, заради което медиците имат да получават по три заплати.\r\nНедоволните отново приканиха премиера Бойко Борисов да съдейства за изработване на оздравителен план за спасяване на лечебното заведение. Те настояват и прокуратурата да осветли договорите, подписвани през годините и довели до това състояние болницата, както и да бъде потърсена отговорност на виновните. Блокадата на пътния участък ще продължи до 18.00 часа днес. Районът е охраняван от служители на полицията. \r\n ", "date": "2018.05.13", "title": "Медици и жители на Ловеч блокираха пътя София-Варна"}
{"url": "https://www.dnes.bg/mish-mash/2018/05/13/nai-dosadnite-navici-na-partniora-sa.376301", "text": "Проучване, направено във Великобритания, разкрива най-досадните навици на партньора, пише в. \"Дейли експрес\".\r\nДопитването по поръчка на бижутерската фирма \"Дайъмънд хевън\" е обхванало 1200 души. Най-голям процент от тях - 34 на сто, са посочили хъркането като най-дразнещия навик на половинката си. \r\nСледват игнорирането на партньора (26 процента), постоянното мрънкане (26 процента), загърбването на домакинската работа (22 процента).\r\nПроучването показва още, че за 15 процента от мъжете е особено дразнещо нежните им половинки да ги \"ръчкат\" в леглото и да им отказват секс. \r\nСъщите привички, проявявани от партньора, будят недоволство сред 10 процента от дамите.\r\nПредставителките на нежния пол намират за досадни и навиците на мъжете да оставят вдигната седалката на тоалетната чиния след ползване, редовните им посещения в кръчмата и прекомерното пиене.\r\n \r\n/БТА/\r\n ", "date": "2018.05.13", "title": "Най-досадните навици на партньора са…"}
{"url": "https://www.dnes.bg/obshtestvo/2018/05/13/nas-130-000-dushi-se-sybraha-na-sybora-na-ovcevydite.376315", "text": "Повече от 130 000 души е събрал седмият Национален събор на овцевъдите в България, съобщиха организаторите. Тридневният форум се състоя край Петропавловския манастир до Лясковец и според организаторите това е най-успешното му издание.\r\nВ събора са участвали фермери от цялата страна, както и представители на браншови организации от 16 държави. На кръгла маса те са дискутирали предизвикателствата пред младите овцевъди и козевъди и пред младите потребители, очертани са били общи действия за стимулиране на отрасъла.\r\nНасърчаването на потреблението на овчи и кози продукти и производството им от български суровини беше във фокуса на тазгодишния събор на овцевъдите под мотото \"Българските храни от български суровини\".\r\r\n                    \r\n                    Интересна за посетителите е била зоната за директни продажби, където 30 животновъди от цялата страна, преработващи собствено мляко, са предлагали своята продукция. Сделки за над 75 000 лева са сключили фермери на аукцион за чистопородни овце и кози.\r\nСред големите атракции на събора са били изложенията на различни породи овце, кози, пастирски кучета, коне и различни фермерски състезания.\r\nВ занаятчийското изложение са участвали 60 майстори, а над 2000 изпълнители са се изявили на сцените на Националния фолклорен конкурс \"Заблеяло ми агънце\".\r\nНационалният събор на овцевъдите в България е ежегоден форум от 2011 година. Организатори са Национална овцевъдна и козевъдна асоциация /НОКАБ/, със съдействието на Министерството на земеделието и храните, и с подкрепата на общините Велико Търново, Лясковец и Горна Оряховица.", "date": "2018.05.13", "title": "Нас 130 000 души се събраха на събора на овцевъдите"}
{"url": "https://www.dnes.bg/notifikacii/2018/05/13/v-syrbiia-sybirat-po-1-5-t-malini-ot-dka-u-nas-700-kg.376317", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        България изостава в механизираното бране на малини, а това води до по-ниски добиви, оплакват се производителите.\n\r\nДокато в съседна Сърбия се получават по 1,5 тона на декар плод, у нас заради ръчната беритба добивите стигат до 700 кг/дка.\r\nБългарските малинопроизводители смятат, че трябва да се предоговорят  условията за субсидиране от Европейския съюз. Основният проблем за тях  е, че подпомагането е на декар, а те искат да е на тон.\r\nПроизводители и преработватели от 24 държави участват в \"Третия Световен конгрес на малинопроизводителите\" във великотърновското село Арбанаси.\n\r\nБългария е избрана за домакин на форума, тъй като през последните години е от най-големите производители на индустриални малини, съобщава \r\nСТраната ни се нарежда на трето място след Полша и Сърбия. На конгреса се обсъждат намаляване на добивите, механизирането, квотите на потребление. У нас обаче все още има нерешени проблеми в отрасъла.\n\r\nЛипсата на работна ръка остава най-сериозният проблем на малинопроизводителите у нас. Причината е, че изкупните цени на замразените плодове са много ниски, както и разходите за труд.", "date": "2018.05.13", "title": "В Сърбия събират по 1,5 т малини от дка, у нас – 700 кг"}
{"url": "https://www.dnes.bg/obshtestvo/2018/05/13/maikata-i-sestrata-na-boian-iskat-da-prodylji-tyrseneto.376318", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Майката и сестрата на Боян Петров - Ангелина и Александра Петрови, заявиха пред Bulgaria ON AIR, че издирването му трябва да продължи въпреки трудностите и лошите условия под Шиша Пангма.\n\r\nКитайски алпинисти, които продължават да търсят Петров, са намерили инсулина на изчезналия наш алпинист. Това е станало близо до третия базов лагер под върха Шиша Пангма.\n\n\n\n\n\r\nМеждувремнно дъщерята на Боян Петров - Тея изрази благодарности за подкрепата, вдъхването на надежда и издирването на нейния баща. Тя подчертава, че Боян Петров е на мястото, където винаги е искал да бъде - в планината.\r\n                    \r\n                    \r\nПо-рано днес жената до Боян Петров - Радослава Ненова, призова спасителите да не рискуват живота си и да не се изкачват до върха.\r\nДо момента няма никаква следа от българския алпинист, който беше видян за последно на 3 май. В търсенето участват шерпи, китайски планински спасители и специално модифицирани непалски хеликоптери.\n\r\n\n\r\n ", "date": "2018.05.13", "title": "Майката и сестрата на Боян искат: Да продължи търсенето!"}
{"url": "https://www.dnes.bg/notifikacii/2018/05/13/za-ili-protiv-vaksinite-po-vreme-na-bremennostta.376167", "text": "Въвеждането на имунизацията може би представлява най-полезната медицинска интервенция някога. Всяка жена, която желае да забременее, или вече е бременна би трябвало редовно да посещава акушер-гинеколог. Затова лекарят е поставен в позицията да проверява имунизационния календар и да го прилага на всеки пациент. По този начин значително се намалява честотата на предотвратими заболявания, като полза има както жената и нейното дете, така и обществото. \r\nИдеята на имунизациите е да се индуцира имунно състояние, така че жената и плодът да бъдат защитени от определен микроорганизъм.\r\n \r\nИмунната система образува протективни антитела, които могат да се отделят чрез майчиното мляко, което означава, че имунизацията осигурява защита не само на майката, но и да новороденото, докато то активно суче.\r\n \r\nСъществуват два основни типа имунизация - пасивна и активна. Пасивната имунизация означава, че биоактивната съставка (антитялото) е извлечена от организъм (човек или друго животно), което вече се срещнало с инфекциозния причинител и е изградил имунна защита.\r\n \r\nПри активната иминузация имунната система на човека сама трябва да образува антитела, като се срещне с част от антигените на инфекциозния причинител. В началото се оразуват антитела IgM, които са последвани от синтезирането на антитела IgG. Този вид имунизация е по-дълготрайна, защото нашата имунна система притежава едно важно качество - имунологична памет, която позволява да реагира адекватно срещу определен микроорганизъм, с който вече се е срещала.\r\n \r\n\r\n \r ", "date": "2018.05.13", "title": "\"За\" или \"Против\" ваксините по време на бременността"}
{"url": "https://www.dnes.bg/notifikacii/2018/05/13/shestchlenno-semeistvo-ot-id-izvyrshilo-terora-v-indoneziia.376303", "text": "Групировката \"Ислямска държава\" (ИД) пое отговорност за днешните атаки срещу църкви в Индонезия, при които загинаха най-малко 11 души, предадоха световните агенции.\r\nТри самоубийствени атаки причиниха убити и ранени сред охранителите на храмовете и християните в град Сурабая, обяви агенция Амак, пропаганден орган на ИД. Най-малко 11 души са загинали и 41 са били ранени по последни данни на властите при очевидно координираните атаки срещу три църкви.\n\r\nИндонезийската полиция съобщи, че тройното нападение в Сурабая, втория по големина град в страната, е било извършено от едно шестчленно семейство. Атентаторите самоубийци са мъж, жена и четирите им деца, две от които непълнолетни.\rНачалникът на националната полиция Тито Карнавиян заяви, че бащата на семейството е задействал колата-бомба,  двамата сина на възраст 18 и 16 години са използвали мотоциклет в своите  атаки, а майката е била с двете си дъщери на възраст 12 и 9 години,  които също са бил използвани в бомбените атаки.\r\nПрезидентът Джоко Видодо осъди тройното нападение като варварско и нареди на полицията да преследва неговите извършители и организатори.\r\nИндонезия е най-многолюдната ислямска страна в света. През последните години тя стана сцена на поредица атентати, отговорност за някои от които пое ИД, припомня Франс прес.\r\nАгенцията отбелязва, че атаките срещу църкви са били извършени няколко дни след като петима полицаи и един затворник бяха убити при сблъсъци в строго охраняван затвор в предградие на столицата Джакарта. ИД пое отговорност за този инцидент, но индонезийската полиция отрече джихадистката групировка да е замесена.(БТА)\r\n ", "date": "2018.05.13", "title": "Шестчленно семейство от ИД извършило терора в Индонезия"}
{"url": "https://www.dnes.bg/obshtestvo/2018/05/13/atanas-skatov-izkachi-osemhiliadnika-cho-oiiu.376300", "text": "Българският алпинист Атанас Скатов изкачи без кислород и шерпи шестия по височина връх на планетата Чо Ойю (8188 метра). Атаката е продължила 13 часа.\r\nСкатов е първият веган, стъпил на Еверест.\r\nВ момента Скатов се прибира обратно в базовия лагер и там ще реши дали на продължи за трети път към най-високия връх на планетата, пише\r\nЗа Скатов Чо Оюй е осмият осемхилядник в кариерата. Той има изкачвания на Еверест от север и юг, Манаслу, Анапурна, Даулахири, Макалу, Гашербрун II и Лхотце.\r\n ", "date": "2018.05.13", "title": "Атанас Скатов изкачи осемхилядника Чо Ойю"}
{"url": "https://www.dnes.bg/obshtestvo/2018/05/13/tova-liato-varna-i-burgas-ostanaha-bez-kruizi.376305", "text": "Антирекорд за круизния сезон у нас. Нито един пасажерски кораб няма да посети Варна и Бургас това лято. Основната причина за отсъствието на пасажерските кораби е геополитическата обстановка в басейна на Черно море през последните години, съобщи bTV.\n\r\nКруизните компании планират посещенията си поне 2-3 години напред. Това означава, че плановете за настоящата 2018 г. са правени в горещия период на конфликта в Украйна, както и опитът за военен преврат в Турция.\n\r\nПрез 2014 г. във Варна акостират 36 круизни кораба, които водят в града близо 30 000 туристи. Директор на морската гара тогава е Евгени Игнатов.\n\r\n\"И колкото и парадоксално да звучи, то е свързано с кризата. Отказаните кораби от региона на Одеса, малка част от нас дойдоха при нас. Иначе това, което е нормално за сезона на Морска гара, в годините е около 24-25 кораба\", каза той.\r\n                    \r\n                    \r\nТова обаче сега изглежда като в далечно минало. Настоящата година, без нито един круизен кораб, е най-лошата за XXI век.\n\r\n\"Има случаи в 2013 г., когато сме имали четири кораба в един и същи ден\", спомня си Игнатов.\n\r\nВ опит да бъдат върнати круизните кораби по нашите брегове, през последните 3 години зоната около пасажерския терминал във Варна беше реновирана. \"Изцяло е променена визията. Стана значително по-привлекателна и красива. И отзивите също са много добри\", коментира Любомир Добрев, директор на пристанищен терминал Варна-Изток.\n\r\nСтоян Маринов от Варненска туристическа камара, е категоричен, че круиз в Черно море не може да има без добри взаимоотношения между Русия, Украйна, Турция и България.\n\r\nЛипсата на круизни кораби не носи големи финансови загуби на пристанището, но е сериозен удар за туристическите ни обекти например.\n\r\nВ момента Турция прави опити да върне пасажерите в Черно море със субсидии за круизните оператори. Ако успее, това ще има положителен ефект и за нашата страна.\n\r\nДобрата новина е, че все пак има индикации за завръщането на пасажерските кораби в Черно море. На пристанището във Варна вече има една заявка за следващата година, както и две за 2020 г.\r\n ", "date": "2018.05.13", "title": "Това лято: Варна и Бургас останаха без круизи"}
{"url": "https://www.dnes.bg/health/2018/05/13/trudnosti-s-kyrmeneto-imaite-tyrpenie.376159", "text": "При кърменето в началото и двамата „партньори“ нямат опит. За това началото е трудно. \r\n\r\n \r\nБебето не поема добре гърдата. Това една от най-често срещаните трудности в родилно отделение. Нерядко причината е, че бебето е сънливо, защото майката е получила обезболяващи или е изтощено след тежкото раждане. \r\n \r\nВ други случаи може да се дължи на факта, че зърното на гърдата ви е много голямо или пък е плоско или недостатъчно разтегливо. Възможно е бебето да е с по-малка устичка или от всичко по малко.\r\n \r\nВ тези случаи поискайте помощ от акушерките в отделението. Зърното на гърдата ви трябва да се стимулира така, че да изпъкне навън и да е по-лесно за засукване. Ако бебето не може да го направи само с устата си, вие трябва да му помогнете с пръсти. Не докосвайте самото зърно, а притиснете и завъртете малко при основата. Тогава провокирайте детето да търси и отвори широко устата си – подразнете го със зърното по бузката или по горната устничка. Изцедете няколко капки коластра, за да събудите интерес, повечето бебета биха я облизали.\r\n \r\nМоже би понякога положението ви изглежда безнадеждно. Не забравяйте, че малката устичка расте бързо, а упойващите лекарства, преминали от вас в бебето по време на раждането, постепенно ще изчезнат. Необходимо е малко време и междувременно не бързайте с шишето.\r\n \r\n", "date": "2018.05.13", "title": "Трудности с кърменето? Имайте търпение!"}
{"url": "https://www.dnes.bg/world/2018/05/13/otnovo-protesti-v-nikaragua-syobshtavat-za-novi-jertvi.376293", "text": "В Никарагуа продължават протестите срещу правителството на президента Даниел Ортега, предаде Асошиейтед прес.\n\r\nВчера в няколко града се стигна до сблъсъци между демонстранти, от една страна, и полицаи и членове на младежката сандинистка организация, от друга. Протестиращите палеха гуми и изграждаха барикади. Двама души са били убити, а десетки - ранени.\n\r\nВ социалните медии протестиращи публикуваха видеозаписи с двама души, очевидно застреляни в главата по време на демонстрация в град Масая, на 30 километра югоизточно от столицата Манагуа. Червеният кръст потвърди в изявление, че има два смъртни случая.\n\n\r\nСъобщава се, че в освен в Масая протести е имало в Чинандега, Гранада, Леон, Манагуа, Ривас, Естели и Матагалпа.\r\n                    \r\n                    \r\nАнтиправителствените демонстрации в Никарагуа, предизвикани от недоволство от реформи в социалната система, започнаха миналия месец и прераснаха в призиви за оставка на президента сандинист.\n\r\nДаниел Ортега вчера направи кратко обръщение към никарагуанците, описвайки събитията в Масая като болезнени и призовавайки за спиране на насилието.\n\r\nВицепрезидентката Росарио Мурильо, която е съпруга на Ортега и говорител на кабинета, каза, че правителството е съгласно да започне възможно най-скоро национален диалог с посредничеството на Католическата църква.\n\r\nСпоред правозащитна организация 63 души са били убити по време на протестите в Никарагуа до вчера.\r\n \r\n/БТА/\n\r\n ", "date": "2018.05.13", "title": "Отново протести в Никарагуа, съобщават за нови жертви"}
{"url": "https://www.dnes.bg/balkani/2018/05/13/vrabevski-prishtina-obeshtava-da-priznae-bylgarite-v-kosovo.376294", "text": "\"Имаме обещание от властите в Косово, че българското малцинство в Косово ще бъде признато законово максимално скоро. Нашето малцинство там вероятно ще се нарича \"българска общност,\" заяви в предаването \"Брюксел 1\" по Bulgaria ON AIR д-р Милен Врабевски, основател на Фондация \"Българска памет\".\n\r\nБългария изпусна момента при признаването на Косово като отделна държава да договори признаването на българското малцинство там, единодушни са експертите. \"Сегашният етап е много по-благоприятен, защото от най-високите си държавни позиции проявяваме грижа за своята диаспора,\" смята Милен Врабевски.\n\r\r\n                    \r\n                    \"Освен българите-мюсюлмани в Южно Косово, които показвате на картата, в страната има и българите-християни. Огромна част от християнското население там всъщност са потомци на нашите предци и представлява част от Българската екзархия и от етническите граници на българската нация,\" обясни д-р Врабевски.\n\r\n\"По груби преценки българите-мюсюлмани в Косово са около 30 000. За броя на  българите-християни в Косово засега няма данни. Аз бих се радвал Фондация \"Българска памет\" да подпомогне финансово едно обстойно изследване на този казус, в пълно сътрудничество с косовските власти, разбира се,\" ангажира се д-р Врабевски в разговор с водещата Милена Милотинова.\r\n ", "date": "2018.05.13", "title": "Врабевски: Прищина обещава да признае българите в Косово"}
{"url": "https://www.dnes.bg/index/2018/05/13/ot-kanuto-do-vodorodnata-kola-kratka-istoriia-na-transporta.376290", "text": "\r\n Стремежът да отидеш някъде другаде е движил напред човешката цивилизация още от самата й зора. \r\nХудожниците на американското издание The Atlantic се опитват с тази анимация да проследят пълната история на транспорта: от примитивното кану, може би първото превозно средство, известно на човека (около 8000 години преди Христа), до последните засега стъпки: самоуправляващата се кола и водородното задвижване на машини като Toyota Mirai и Honda Clarity.\r\nНякои от датите може и да ви изненадат: например появата на метрото (с откриването на Лондонското през 1863) предшества с шест години появата на съвременните велосипеди, и с десетилетия - тази на автомобила.\r\n \r\n ", "date": "2018.05.13", "title": " От кануто до водородната кола - кратка история на транспорта "}
{"url": "https://www.dnes.bg/science/2018/05/13/ucheni-syzdadoha-hartiia-po-zdrava-ot-stomana.376297", "text": "Шведски учени създадоха материал, който по еластичност и здравина превишава характеристиките на стоманата и сплавите, съобщи Лайф.\r\nЗа основа на свръхздравия материал, който може да бъде използван в много области, учените от Кралския технологичен институт са използвали нановлакна от целулоза.\r\nПреработката на архитектурата на натуралните материали на нанониво е позволила на учените изцяло да изменят първичния строеж на няколко вида вещества и да направят своеобразна химическа селекция. Резултатът съчетава характеристиките на различни материали.\r\nАко преработената наноцелулоза бъде смесена с традиционни химически вещества, могат да бъдат получени особено здрави композитни материали. Многофункционалността им ще помогне да бъдат използвани на практика за всичко - от велосипедите до авиацията. \r\n \r\n/БТА/\r\n ", "date": "2018.05.13", "title": "Учени създадоха хартия, по-здрава от стомана"}
{"url": "https://www.dnes.bg/akoshtete-vqrvaite/2018/05/13/samo-zamylchi-koi-sa-nai-dosadnite-zodiakalni-znaci.376216", "text": "Всеки човек има своите странности, които могат да побъркат другите. За едни това са странни звуци, издавани при хранене, а за други – твърде многото говорене. Всичко това обаче е част от това да бъдем хора. \r\nВсички имаме своите недостатъци и колкото и да осъзнаваме какви са, трудно можем да ги променим.\r\n \r\nИма обаче някои зодиакални знаци, които са по-досадни от другите.\r\n \r\nКои са топ 3 сред тях? Вижте сами:\r\n \r\n\r\n \r\nФокусът на Козирога върху практичността и ефикасността може да се приеме като обиден и досаден, но те в действителност не получават никакво удовлетворение от нараняването на другите. Всичко при Козирога е свързано с дългосрочните резултати, така че ако те трябва да бъдат малко жестоки, за да се гарантира производителността и сигурността, не го приемайте лично. Под този непоколебим външен вид е една нежна душа, която желае да остане с вас завинаги.\r\n\r\n\r\n \r\nЛъвът не може да остане извън светлината на прожекторите, със сигурност, но това не се дължи на егоизъм! Те наистина изискват много внимание и хвалене, за да са щастливи. Лъвът има огромно сърце с много място за всички. Щом се сбъднат нуждите и желанията на Лъва, той до голяма степен ще се опита да се увери, че всички останали получават равно внимание.\r\n \r\n\r\n \r\n ", "date": "2018.05.13", "title": "Само замълчи! Кои са най-досадните зодиакални знаци? "}
{"url": "https://www.dnes.bg/obshtestvo/2018/05/13/jenata-do-boian-ako-za-nego-bitkata-e-prikliuchila-neka-si-ostane-v-planinata.376295", "text": "Десет дни след изчезването на алпиниста ни Боян Петров акцията по издирването му в Хималаите продължава и днес.\n\r\nЖената до него Радослава Ненова написа във Facebook, че е взела решение връх Шиша Пангма да не бъде изкачван днес.\n\r\n\"Вчера в много труден за мен разговор взех решение да не се изкачва върхът днес. От лагер 3 нагоре няма да го намерим жив. Колкото и да ми се иска да не губя надежда – за мен животът и оцеляването на всички участници в спасителната акция е много важен и макар да ми е много трудно, не виждам смисъл да бъдат застрашени и други животи\", пише тя.\n\r\n\"Затова предпочитам на слизане спасителните екипи да претърсят районите, където има шанс да открият Боян жив\", обяснява Радослава.\n\n\n\r\r\n                    \r\n                    \"Ако за Боян битката е приключила, нека си остане в планината. Каквото и да се случи до края на деня, благодарна съм за всички усилия и ще ги възнаградя. Това е животът на шерпите, знам, че като слязат, ще поемат друг риск, на друг склон, за друго изкачване..., но лично аз не желая да рискуват към върха. Всички решения по издирването от тук насетне са техни\", допълва тя.\n\r\n\"Поради големия поток от информация и коментари, която витае, съм решила да опиша много подробно хронологията, фактите имената, кореспонденцията и цените. Още не съм решила дали да го направя в пост или в книга. Едно е сигурно - написахме история и тя заслужава да бъде запомнена. Заради Боян\", пише още Радослава.\n\r\nБългарският алпинист е забелязан последно да поема към осемхилядника Шиша Пангма на 3 май, откогато е в неизвестност. Операцията по издирването му започна на 6-ти май.\n\r\nВ събота към 21 часа местно време, след 13-часово катерене китайската група от спасители достигна лагер 3 на 7400 метра височина, но българският алпинист не беше намерен.\n\r\nДнес две групи спасители продължават издирването.\n\r\nДеян Петков от щаба на Боян Петров каза, че връзка със спасителите ще има в края на деня, тъй като по време на изкачването в планината батериите на телефоните се изключват.\n\r\nАлпинистът и водач Мингма Шерпа, който се включи в издирването с хеликоптери, също каза, че засега няма новини: „Няма новини от планината. Ние сме в готовност да излетим. Ако намерят нещо, веднага ще ни се обадят\".\r\n \r\nВчера хеликоптерите успяха да излетят за пръв път и извършиха проучвателни полети. Те са огледали пространството, където се предполага, че може да се намира Боян Петров и са направили много снимки, но без резултат.\n\r\n ", "date": "2018.05.13", "title": "Жената до Боян: Ако за него битката е приключила, нека си остане в планината!"}
{"url": "https://www.dnes.bg/muzika/2018/05/13/equinox-bylgariia-s-edin-ot-nai-stoinostnite-muzikalni-proekti-tazi-godina.376296", "text": "На финала пяхме с цялото си сърце и душа, оставихме част от себе си на тази сцена. Това заявиха изпълнителите от група Equinox в Лисабон след края на конкурса Евровизия. \n\r\nДовечера група Equinox се завръща в България, часове след големия финал на конкурса. Неговото 63-ото издание тази нощ бе спечелено от израелската песен \"Toy” в изпълнение на Нета Барзилай, която ще заведе Евровизия в Израел следващата година.  България се класира на 14-о място, спечелвайки любовта на публиката, както и две специални отличия - композиторската награда \"Марсел Безансон\" за най-добра песен и награда за най-добро заснемане на сценичната изява на Equinox.  \n\r\n\"Поздравяваме Нета и Израел за победата. На финала пяхме с цялото си сърце и душа, оставихме част от себе си на тази сцена. Българската следа в конкурса продължава да е ярка. Горди сме, че България имаше един от най-стойностните музикални проекти на Евровизия тази година. Благодарим  на всички българи за подкрепата, на \"Symphonix International” за впечатляващата песен, на БНТ за шанса и реализацията на българското участие. Най-важното е, че оставаме заедно и скоро ще можем да споделим повече подробности” – заявиха изпълнителите от Equinox, преди да отлетят от Лисабон.\n\n\r\r\n                    \r\n                    \"Благодарим на Жана, Владо, Георги, Трей и Джони, че защитиха достойно българската песен. При много силна конкуренция те доказаха колко е важно да вярваш в музиката си и да не правиш компромиси. В екипа на БНТ сме щастливи, че те продължават заедно своето професионално развитие и сме сигурни, че  публиката ще продължи да ги подкрепя”, каза продуцентът на българското участие в \"Евровизия“ Йоана Левиева - Сойър.\r\n ", "date": "2018.05.13", "title": "Equinox: България с един от най-стойностните музикални проекти тази година!"}
{"url": "https://www.dnes.bg/notifikacii/2018/05/13/trima-motoristi-se-udariha-v-kola-krai-selo-lozenec.376298", "text": "Трима мотористи са се сблъскали с лек автомобил по пътя \"Петолъчката\" - Бургас до село Лозенец, съобщиха от МВР.\r\nЕдиният от тях е изпратен в неврохирургичното отделение на Бургаската многопрофилна болница с фактури на два гръбни прешлена. Вторият пострадал е в реанимацията на МБАЛ \"Св. Пантелеймон\" в Ямбол с травматичен шок, а третият - в хирургичното отделение с тежка фрактура на лицето и носните кости, съобщи началникът на спешния център д-р Валентин Вълчев.\r\nПо първоначални данни пред мотористите се е движил лек автомобил \"Рено\", който е направил ляв завой. \r\nНе е ясно дали шофьорът е подал сигнал за маневрата, но мотористите са се сблъскали с автомобила.\r\nНа участниците в катастрофата е взета кръвна проба за установяване употреба на алкохол и наркотици, пише БТА.\r\n ", "date": "2018.05.13", "title": "Трима мотористи се удариха в кола край село Лозенец"}
{"url": "https://www.dnes.bg/notifikacii/2018/05/13/publikuvaha-syglasieto-na-elizabet-za-svatbata-na-hari.376299", "text": "Бъкингамският дворец публикува документа, в който британската кралица Елизабет Втора дава официално съгласието си за сватбата на внука си принц Хари с американската актриса Меган Маркъл, предадоха Асошиейтед прес и Франс прес.\n\r\nСватбата е на 19 май, а документът, даващ съгласието на кралицата за сключването на брака, датира от 14 март. Той е подписан от кралицата и е написан на ръка от канцеларията на кралицата върху веленова хартия, използвана само за най-важните държавни документи. Документът ще бъде даден на Меган и Хари малко след сватбата им. \n\r\nТой е украсен с много символи и гербове, сред които тези на британската монархия и тези на принц Хари. Сред тях се открояват червен дракон - символът на Уейлс, а също и флоралната емблема на Великобритания - роза, детелина и бодил. \r\nВ документа има и роза, която е флоралният символ на САЩ, както и елементи, отличаващи семейството на Хари по майчина линия.\n\r\nВ документа фигурира знамето на Общността на нациите. През април кралицата номинира Хари за посланик на младежта в Общността на нациите - организация, която обединява 53 страни членки.\n\r\nДокументът е подпечатан с големия печат на Обединеното кралство, използван при кралско одобрение на най-важните държавни документи.\n\r\nСпоред нов закон за унаследяване на короната, влязъл в сила през 2015 г., шестимата първи наследници за трона трябва да получат съгласието на монарха, за да могат да се оженят. Хари е шестият след баща си принц Чарлз, брат си принц Уилям и племенниците си принц Джордж, принцеса Шарлот и принц Луи.\r\n \r\n/БТА/\n\r\n ", "date": "2018.05.13", "title": "Публикуваха съгласието на Елизабет за сватбата на Хари"}
{"url": "https://www.dnes.bg/obshtestvo/2018/05/13/spasitelite-prodyljavat-da-diriat-boian-trygvat-kym-shisha-pangma.376306", "text": "Китайските спасители, които издирват алпиниста Боян Петров, са потеглили към връх Шиша Пангма. По-рано съпругата на българина призова спасителите да не рискуват живота си и да не изкачват върха, а да търсят в по-ниските райони, където има шанс българският алпинист да е оцелял, ако е успял да се укрие. \n\r\nСлед като няколко часа в базовия лагер нямаше информация как върви издирването, сега стана ясно, че китайските спасители са претърсили сутринта района около последния височинен лагер под връх Шиша Пангма. И са открили само предмети от стари експедиции. Следи от Боян Петров няма. \n\n\n\r\nДо момента не е открита и палатката му, потвърдиха за БНР от екипа на алпиниста, който е в неизвестност от 10 дни. Без резултат вчера бяха и двата полета на хеликоптери над района. Днес те няма да летят заради безопасността на спасителите, които ще са по склона.\r\r\n                    \r\n                    Междувременно съпругата на Боян Петров призова спасителите да не рискуват живота си и да не се изкачват до върха. В профила си във Facebook Радослава Ненова написа, че над последния лагер няма как Петров да бъде намерен жив. Затова ги призова да претърсят районите, където все още има шанс българинът да е оцелял. \r\n\"От Лагер 3 нагоре няма да го намерим жив. Колкото и да ми се иска да не губя надежда - за мен животът и оцеляването на всички участници в спасителната  акция е много важно и макар да ми е много трудно - не виждам смисъл да бъдат застрашени и други животи\" - пише Радослава Ненова. Тя отбелязва, че оттук нататък решението е на спасителите, които - както стана ясно - се изкачват към Шиша Пангма.\n\r\nИ докато издирването на Боян Петров продължава, алпинистът Атанас Скатов слиза надолу към Базов лагер, след като по обед изкачи осемхилядника Чо Ою в Хималаите. По сателитния телефон Скатов е съобщил, че е добре. Това е първо изкачване на връх Чо Ою от българин без използване на допълнителен източник на кислород.\n\r\n ", "date": "2018.05.13", "title": "Спасителите продължават да дирят Боян, тръгват към Шиша Пангма"}
{"url": "https://www.dnes.bg/obshtestvo/2018/05/13/teia-za-bashta-si-toi-e-tam-kydeto-vinagi-e-iskal-da-byde.376307", "text": "\"През тази изминала седмица останах без думи. И все още не знам какво да кажа. Още от малка все чувах странни за мен думи като \"Аконкагуа\" или \"Боуд Пик\", и не бях особено сигурна това какво значи. По-късно ми стана напълно ясно, че това са планини и върхове. От години това за мен беше станало автоматично – той отиваше всяко лято и се връщаше\". Това написа дъщерята на алпинистът Боян Петров - Тея във Facebook. \n\n\n\n\r\n\"Знаейки колко е упорит и колко силна воля има, не бях много обмисляла факта, че изведнъж ще има сериозен проблем там горе. Искам тук да благодаря безкрайно на всички за подкрепата и вдъхването на надежда, както и на хората, които участваха в издирването на баща ми. Той e там, където винаги е искал да бъде – в планината\", написа още тя. \r\n                    \r\n                    \r\nБоян Петров е в неизвестност от 3 май. В лагер 2 бе намерена палатката на Боян, която обаче се оказа празна. Нямаше и следа той да се е връщал в него. При облитането на местността са били направени над 100 снимки. След това са разчетени в Катманду. Издирването засега продължава. \n\r\nЖена му - Радослава Ненова написа по-рано в профила си във фейсбук, че от лагер 3 нагоре Боян няма да бъде намерен жив, затова отказва спасителния екип да се качва до върха Шиша Пангма. \r\n ", "date": "2018.05.13", "title": "Тея за баща си: Той e там, където винаги е искал да бъде!"}
{"url": "https://www.dnes.bg/stranata/2018/05/13/resheno-vadiat-plaj-bolata-ot-rezervat-kaliakra.376308", "text": "Министърът на околната среда и водите Нено Димов е подписал заповедта за изваждането на морския плаж \"Болата\" от резерват \"Калиакра\".\r\nИскането на местната общност беше много ясно - плажът да й бъде върнат. Подписах заповедта, която вероятно през следващата седмица ще бъде публикува в \"Държавен вестник\", и с това моят ангажимент като министър завърши, заяви Нено Димов пред журналисти в Каварна.\r\nПо думите му процедурата обаче все още не е приключила, тъй като трябва да бъде направена и промяна в Закона за биологичното разнообразие. \"За това народните представители ще имат думата и аз се надявам, че в парламента ще се събере необходимото мнозинство\", каза министърът.\r\r\n                    \r\n                    Димов коментира, че местната общност винаги е най-заинтересована от развитието на дадена територия и тя трябва да реши как най-добре да използва \"Болата\", да се грижи за плажа, да опази това, което й е дадено.\r\nКметът на Каварна Нина Ставрева добави, че за всички жители на близкото село Българево, за цялата местна общност е много важно да има свободен достъп до \"Болата\", да бъде гарантирана сигурността на плажуващите и да има елементарни условия за почивка.\r\nОбщина Каварна поиска заедно с изваждането на плаж \"Болата\" от резерват \"Калиакра\" той да бъде добавен в защитената местност \"Степите\", за да се гарантира природосъобразното му използване, каза Ставрева, цитирана от БТА.\r\n ", "date": "2018.05.13", "title": "Решено: Вадят плаж \"Болата\" от резерват \"Калиакра\" "}
{"url": "https://www.dnes.bg/notifikacii/2018/05/13/mei-iskreno-mojete-da-mi-imate-doverie-za-brexit.376309", "text": "Британският премиер Тереза Мей пише днес в статия във вестник \"Сънди таймс\", че може да й се вярва, че ще изпълни обещанието за . Тя обаче допълва, че нещата не могат да станат без компромиси. Възможно е това да е предупреждение към британския кабинет, който е силно разделен по въпроса за митническите споразумения с ЕС, предаде Ройтерс.\r\nРазногласията в кабинета по въпроса излязоха на показ във вторник. Тогава министърът на външните работи Борис Джонсън окачестви предложенията за митническо партньорство на Великобритания с ЕС след като \"безумни\".\r\nРешението на Мей Лондон да излезе от митническия съюз с Брюксел се превърна в един от най-проблемните въпроси в дебатите около . Той противопостави от една страна шефове на компании и проевропейски активисти, а от друга - група евроскептични депутати.\rВъпросът почти блокира дискусиите за в Брюксел и политиката във Великобритания, където депутатите, подкрепящите излизането от ЕС, се изредиха да заклеймяват варианта, който, както се твърди, е предпочитан от Мей.\r\n \"Митническото партньорство\" предвижда Великобритания да събира мита от името на ЕС, за да поддържа свободния поток на търговията със съюза.\r\nСпоред \"Сънди телеграф\" най-малко 28 министри от кабинета на Мей възнамеряват да блокират предложението й. Но в статията си в \"Сънди таймс\" тя пише: \"Можете да ми имате доверие, че ще изпълня обещанието за \".\r\nСред някои министри от кабинета й, се обсъжда и друго предложение, което предвижда да се разчита на технологиите на бъдещето, за да се улесни търговията след Брекзит. ЕС отхвърли и двете предложения.\r\nВ статията си Мей допълва, че тя е представила различни варианти, но подчертава, че Великобритания ще напусне митническия съюз с ЕС, за да може Обединеното кралство да създаде своя независима търговска политика. (БТА)\r\n ", "date": "2018.05.13", "title": "Мей искрено: Можете да ми имате доверие за Brexit!"}
{"url": "https://www.dnes.bg/mish-mash/2018/05/13/kak-toi-pokazva-che-vi-haresva-spored-zodiiata-ii-chast.376198", "text": "Не са малко жените, които мислят, че мъжете не са особено сложни. Що се отнася до емоциите им – те или ви харесват или не. \r\nИстината обаче е, че всеки човек е сложен и уникален сам по себе си, но все пак има някои общи характеристики, които се определят от зодиакалния знак, под който сме родени. \r\nВ този смисъл, жените, които се чудят дали някой мъж ги харесва, може да потърсят някои признаци, които издават неговите предпочитания. \r\nКакво издава дали мъжът ви харесва според зодиакалния му знак?, следва да се спрем на останалите шест. \r\r\n                    \r\n                    \r\nВезните харесват миролюбиви хора, които избягват конфликтите. Ако притежавате тези качества, имате много големи шансове те да ви харесат. \r\nПо-очевидния начин, с който мъжете от тази зодия показват своите чувства, е като ви поканят на активност, която се провежда на открито. Те обичат да бъдат навън и споделянето на тези свои интереси е чудесен знак. \r\n\r\nТъй като мъжете Скорпиони обичат да изразяват емоциите си, те са много по-лесни за разгадаване. Те високо ценят искреността и не обичат да са пасивни. \r\nАко мъж от тази зодия ви харесва, той със сигурност ще ви го каже. \r\n\r\nСтрелците обичат свободата, така че, ако сте прекалено „прилепнали“ към тях, те няма да проявят интерес.\r\nТе сляпо следват целите си и имат навика да обещават повече, отколкото могат да изпълнят, така че, дори и да ви харесват, техните цели ще бъдат на първо място. \r\nНай-добрият начин да разберете дали мъж от тази зодия наистина ви харесва е като ви направи приоритет в живота си.\r\nЗа останалите зодии четете на ", "date": "2018.05.13", "title": "Как той показва, че ви харесва според зодията? (II част)"}
{"url": "https://www.dnes.bg/kino/2018/05/13/liubov-po-vreme-na-voina-v-tihata-planina.376180", "text": "Ужасът на войната ще ни покаже Ернст Госнер във филма \"Тихата планина\". Продукцията ни отвежда във времето на Първата световна война. Историята е разказана през очите на млад австрийски войник, който се опитва да оцелее не само за да запази територията на родината си, но и за да спаси любовта си към италианско момиче.\r\nОказва се, че в тази битка за оцеляване, по-страшно е предизвикателството да се спасиш не от врага, а от силата на природата.\r\nРолите са поверени на Уилям Мозли, Еуджения Константини, Клаудия Кардинале, Фриц Карл и др. Гледайте \"Тихата планина\" на 13 май от 23:00 часа по телевизия .", "date": "2018.05.13", "title": "Любов по време на война в \"Тихата планина\""}
{"url": "https://www.dnes.bg/sofia/2018/05/13/chasti-ot-sofiia-ostavat-bez-voda-na-14-mai.376286", "text": "На 14 май 2018 г. (понеделник), във връзка с подмяна на спирателни кранове на ул. „Бодра смяна“ кв. „Бенковски“ се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\r\nбул. „Лазар Михайлов“, ул. „Наука“, ул. „Бодра смяна“, ул. „Тетевенска“, ул. „Хоризонт“, ул. „Биримирски извор“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: площад „Биримирци“.\n\r\nНа 14 май 2018 г. (понеделник), във връзка с подмяна на сградно водопроводно отклонение на ул. „Солунска“ Център, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\r\nпо ул. „Солунска“ от бул. „Витоша“ до ул. „Ангел Кънчев“. \r\n                    \r\n                    \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Христо Белчев“ ъгъла с ул. „Солунска“.\n\r\nНа 14 май 2018 г. (понеделник), във връзка с изграждане на сградно водопроводно отклонение на ул. „Златовръх“ жк. „Лозенец“, се налага спиране на водоподаването от 10:00 до 21:00 часа на клиентите на „Софийска вода”, живеещи в района на:\r\nпо ул. „Златовръх“ от ул. „Кричим“ до ул. „Галичица“. \n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Златовръх“ ъгъла с ул. „Кораб планина“.\n\r\nНа 14 май 2018 г. (понеделник), във връзка с изграждане на сградно водопроводно отклонение на ул. „Първа българска армия“ кв. „Орландовци“, се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\r\nпо ул. „Първа българска армия“ от ул. „Вела Чорбова“ до ул. „Рояк“. \n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Първа българска армия“ ъгъла с ул. „Вела Чорбова“.\n\r\nНа 14 май 2018 г. (понеделник), във връзка с подмяна на сградно водопроводно отклонение на ул. „Родината“ с. Бусманци, се налага спиране на водоподаването от 09:30 до 16:30 часа на клиентите на „Софийска вода”, живеещи в района на:\r\nул. „Гурко“ №1, №3\r\nпо ул. „Родината“ от ул. „Татарски път“ до края в посока Запад. \n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Родината“№25.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\n\r\n\r\n ", "date": "2018.05.13", "title": "Части от София остават без вода на 14 май"}
{"url": "https://www.dnes.bg/muzika/2018/05/13/bylgariia-na-14-o-miasto-na-evroviziia-izrael-specheli-konkursa.376275", "text": "\r\nБългария, представена от групата Equinox с песента \"Bones\", остана на 14-о място в тазгодишното издание на Евровизия, провело се в Лисабон. \n\r\nКонкурсът беше спечелен от израелската представителка Нета. Певицата победи с песента \"Toy\". \n\r\nСлед гласуването на националните журита и гласуването на зрителите парчето получи общо 529 точки. Първоначално след гласуването на националните журита израелката бе на трето място с 212 точки, но гласуването на публиката я изведе на челно място. От националните журита песента на Нета бе подкрепена с максимален брой 12 точки от Сан Марино, Австрия, Чехия, Франция и Финландия.\r\n                    \r\n                    \r\nНета, чието пълно име е Нета Барзилай, е на 25 години и е завършила средно и висше музикално образование. Тя е била и певица в оркестъра на израелските военноморски сили, а също и инструктор на млади музикални таланти, показва биографията й в сайта на Евровизия. През 2016 г. Нета съосновава група, наречена Експериментът и с нея обикаля Израел. Тя участва и в няколко театрални музикални постановки.\n\r\nПобедата на Нета означава, че следващата година конкурсът ще се проведе в Израел.\n\r\n\"Благодаря ви, че избрахте различното, благодаря ви, че приехте различията между нас, благодаря ви, че днес празнувате разнообразието и ще се видим следващия път в Ерусалим\", каза Нета, получавайки наградата.\n\r\nБългария, представена от групата Equinox с песента \"Bones\", остана на 14-о място с 166 точки. След гласуването на националните журита тя получи 100 точки. Към тях се добавиха и 66 точки от гласуването на зрителите.\n\r\nПреди финала обаче бяха раздадени допълнителни награди и България спечели една от тях, съобщава сайтът на конкурса Eurovision.tv, цитиран от БТА. Става дума за наградите на името на Марсел Безенсон, основателя на Евровизия. Те се връчват в три категории - за най-добра композиция, за фаворит на акредитираните за конкурса журналисти и за най-добро артистично изпълнение на песен. Българската група Еquinox с парчето \"Bones\" получи отличието в категорията за най-добра композиция заради оригиналното звучене и елементите на национална идентичност в музиката и текста. Наградата на името на Марсел Безенсон в тази категория й се присъжда от композиторите.\n\r\nНа второ място в конкурса Евровизия остана кипърката Елени Фурейра с огнената песен \"Fuego\". Тя получи общо 436 точки. Фурейра освен това спечели наградата на името на Марсел Безенсон в категорията за най-добро артистично изпълнение. Отличието се присъжда от коментаторите от страните участнички в конкурса.\n\r\nИ Нета, и Елени Фурейра бяха сочени за фаворити от анализаторите.\r\nНа трето място остана Австрия, представена от Сезар Сампсон с песента \"Nobody but you\", която получи общо 340 точки. Любопитно е, че песента водеше след гласуването на националните журита с 271 точки, но вотът на публиката преобърна нещата и я прати на трета позиция.\n\r\nМестата от 4 до 10 се разпределят както следва - Германия, Италия, Чехия, Швеция, Естония, Дания, Молдова. Швеция след гласуването на националните журита бе на второ място с 253 точки, но вотът на публиката промени също нещата за певеца Бенджмин Ингросо и песента му \"Dance you off\".\n\r\nБългария даде своите 12 точки на Австрия.\n\r\nНаградата на името на Марсел Безенсон на акредитираната преса отиде при френския дует Мадам Мосю за песента \"Mercy\", посветена на миграционната криза и вдъхновена от раждането на момиченце на име Мърси на кораб, спасил мигранти в Средиземно море преди година. Детето сега е на една годинка и неотдавна бе открито в добро състояние в бежански лагер в Сицилия от френски журналист, което развълнува много френските участници в Евровизия.\n\r\nнцидент наруши за кратко протичането на конкурса Евровизия. Мъж се качи на сцената по време на изпълнението на британската участничка СюРи и грабна микрофона й, предадоха ДПА и Асошиейтед прес.\n\r\nОхраната се намеси бързо, така че инцидентът продължи само няколко секунди, а на СюРи бе връчен друг микрофон. Тя запази присъствие на духа и продължи с изпълнението на песента си \"Storm\".\n\r\nСпоред АП мъжът, качил се на сцената, е бил протестиращ. В миналото е имало и други подобни инциденти. Миналата година например мъж нахлу на сцената и си свали за кратко панталоните пред пеещата там победителка на конкурса от 2016 г., украинската певица Джамала.\n\r\nМиналата година победител в Евровизия бе Салвадор Собрал, който след това се подложи на сърдечна трансплантация. Преди него през 2016 г. спечели украинката Джамала.\r\n", "date": "2018.05.13", "title": "България на 14-о място на Евровизия, Израел спечели конкурса"}
{"url": "https://www.dnes.bg/obshtestvo/2018/05/13/srednata-klasa-v-bylgariia-ima-li-ia-ostana-li-takava-u-nas.376276", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n \r\nРазслоението е добро до определено равнище. Ако обаче се прескочи този праг, вече става лошо, защото започва да се натрупва напрежение в обществото между бедни е богати. Това каза проф. Гарабед Минасян от Института за икономически изследвания към БАН.\n\r\n„Ако погледнем данните, които Евростат ежегодно подготвя, или кофициента на Джини, който измерва степента на разслоение на обществото, там има някакво средно равнище. Това равнище е около 22-23% и показва съотношение между бедни и богати. Колкото е по-висок този коефициент, толкова по-силно е разслоението,“ каза проф. Минасян в предаването „Клуб Инвестор“ с водещ Ивайло Лаков по\r\n                    \r\n                    \r\nГарабед Минасян добави, че колкото по-силно е разслоението на обществото, толкова по-голямо е напрежението вътре в обществото.\n\r\n„Ако е прекалено ниско – така, както беше при социализма у нас, тогава пък няма стимули за полагането на по-голям труд. Практиката е показала, че някакво равнище от порядъка на около 23-25% действа стимулиращо за икономическия прогрес,“ каза експертът.\n\r\nПроф. Минасян поясни, че в България този процент е около 28-29%.\n\r\n„Този коефициент на разслоение у нас е най-висок в целия ЕС. А това подсказва, че сме прехвърлили тази граница, която може да се счита като стимулираща икономическия растеж. Вече започва да се проявява определено вътрешно социално напрежение,“ каза Гарабед Минасян.\r\n ", "date": "2018.05.13", "title": "Средната класа в България – има ли я, остана ли такава у нас?"}
{"url": "https://www.dnes.bg/notifikacii/2018/05/13/tabeli-i-za-dvata-pola-po-pytishtata-na-sauditska-arabiia.376277", "text": "По пътищата на Саудитска Арабия за пръв път се появиха табели с указания на транспортните власти, насочени и към двата пола, съобщи телевизионният канал \"Ал Арабия\". Телевизията показа първите пътни табели от този тип. Те са предвидени за всички водачи без изключение, предаде ТАСС.\n\r\n\"Уважаеми братя и сестри\", обръща се саудитската автомобилна инспекция към водачите. \"Настойчиво ви приканваме да спазвате правилата за движение по пътищата в името на собствената си безопасност и на това да бъдат опазени животите на водачите и на другите превозни средства\", пише на една от табелите.\n\r\nТабелите са част от подготвителни мерки по пътната мрежа, свързани с това, че от 24 юни саудитките за пръв път в историята на страната си официално ще могат самостоятелно да управляват леки автомобили. Окончателното решение да им бъде разрешено това беше прието на 8 май. \r\nВ специално съобщение по този повод на саудитското Управление на автомобилното движение се казва, че \"вече са напълно систематизирани всички изисквания към жените, управляващи автомобили на територията на кралството\".\n\r\nНа 26 септември саудитският крал Салман подписа указ, разрешаващ на жените да получават шофьорска книжка и да управляват леки автомобили. Саудитките от много години искаха да получат това право, но строгият обществен морал в саудитското общество всячески пречеше на това. Жените, посмели да седнат зад волана, биваха строго наказвани.\r\n \r\n/БТА/\n\r\n ", "date": "2018.05.13", "title": "Табели и за двата пола по пътищата на Саудитска Арабия"}
{"url": "https://www.dnes.bg/notifikacii/2018/05/13/6-jertvi-pri-vzrivove-v-cyrkvi-v-indoneziiskiia-grad-surabaia.376278", "text": "Най-малко 6 души загинаха, а най-малко 35 бяха ранени при взривове в три църкви във втория по големия град на Индонезия Сурабая, съобщи полицията.\r\nТрите бомбени атаки са били извършени почти едновременно по време на сутрешните литургии в храмовете в 7,30 ч. местно време, уточнява ДПА.\r\nСпоред полицейски представител става дума за три самоубийствени атентата, предаде Ройтерс. Според друг полицейски представител само един от атентатите е бил самоубийствен, допълват Франс прес и ДПА.\r\nАтаките са извършени броени дни след като полицията сложи край на бунт и заложническа криза в затвор край Джакарта. При операцията загинаха петима души, а петима бяха ранени и Ислямска държава пое отговорност за случилото се, припомня Асошиейтед прес.\r\n \r\n/БТА/\r\n ", "date": "2018.05.13", "title": "6 жертви при взривове в църкви в индонезийския град Сурабая"}
{"url": "https://www.dnes.bg/notifikacii/2018/05/13/napadateliat-v-parij-vikal-alah-akbar.376279", "text": "Мъжът, който нападна минувачи във Втори район на Париж в събота вечерта, преди да бъде ликвидиран от полицията, е викал \"Алах Акбар\", разказват очевидци на атаката. \n\r\nНовината съобщи парижкият прокурор Франсоа Моленс, който отговаря за разследванията, свързани с тероризъм, предаде Франс прес.\n\r\nСлучаят е предаден на антитерористичния отдел на парижката прокуратура за разследване, допълни Моленс.\n\r\nАтаката се разглежда като терористичен инцидент. Разследването се води за убийство и опит за убийство\" на държавни функционери по терористични подбуди. \n\r\nЕдин човек загина при атаката. Четирима души бяха ранени.\r\nНовинарската агенция Амак на терористичната организация Ислямска държава съобщи, че нападателят е бил воин на терористичната група, предаде Асошиейтед прес.\n\r\nВ съобщението на агенцията не се съобщава самоличността на нападателя, нито се привеждат доказателства в подкрепа на твърдението, че той е свързан с ИД.\r\n \r\n/БТА/\r\n ", "date": "2018.05.13", "title": "Нападателят в Париж викал: \"Алах Акбар\""}
{"url": "https://www.dnes.bg/snimka-na-denia/2018/05/13/do-obiad-slynce-sledobed-oblachno-s-valeji.376281", "text": "Преди обяд ще бъде предимно слънчево. След обяд над Западна и Централна България ще се развива купеста и купесто-дъждовна облачност и на много места там ще има краткотрайни, временно интензивни валежи. \r\nВ югозападните и планинските райони от страната валежите ще са значителни, придружени с гръмотевици и временно усилване на вятъра. \r\nМаксималните температури в повечето места ще са между 20 и 25 градуса.\r\nПо Черноморието ще бъде предимно слънчево, след обяд ще има временни увеличения на облачността, но ще остане почти без валежи. Преди обяд над планините ще преобладава слънчево време. След обяд ще се развива купеста и купесто-дъждовна облачност, ще има валежи, гръмотевици и временно усилване на вятъра, сочи прогнозата на НИМХ при БАН.\r\n ", "date": "2018.05.13", "title": "До обяд – слънце, следобед – облачно, с валежи "}
{"url": "https://www.dnes.bg/sofia/2018/05/13/centyryt-na-stolicata-blokiran-za-sofiiskiia-polumaraton.376285", "text": "Въвежда се организация на движението за провеждане първия Софийски полумаратон и ученическо състезание на 13 май 2018 г., съобщават от пресцентъра на Столична община.\n\r\nЗабраняват се престоят и паркирането на пътни превозни средства, както следва:\n\r\n- от 12.00 часа на 11.05.2018 г. до приключване на мероприятието на 13.05.2018 г. на северозападната дъга на пл. „Св. Александър Невски” между ул. „Оборище” и ул. „11-ти август”.\n\r\n- от 17.00 часа на 12.05.2018 г. на ул. „Оборище” между пл. „Св. Александър Невски” и ул. „Г.С.Раковски”.\n\r\n- от 07.00 часа до приключване на мероприятието на 13.05.2018 г. на паркингите на пл. „Св. Александър Невски” и ул. „Оборище” между пл. „Св. Александър Невски” и бул. „Васил Левски” се закриват базарите за художествени произведения.\r\n                    \r\n                    \r\nЗабранява се влизането на пътни превозни средства, както следва:\n\r\n- от 17.00 часа на 12.05.2018 г. до приключване на мероприятието на 13.05.2018 г. по ул. „Оборище” между ул. „Г.С.Раковски” и ул. „11-ти август”.\n\r\n- от 09.00 часа до приключване на мероприятието на 13.05.2018 г. по :\n\r\n- ул. „Оборище” между ул. „Г.С.Раковски” и бул. „Васил Левски”;\n\r\n- бул. „Цар Освободител” между бул. „Васил Левски” и ул. „Г.С.Раковски”, с изключение на колите на масов градски транспорт;\n\r\n- ул. „6-ти септември” между ул. „Аксаков” и бул. „Цар Освободител”;\n\r\n- ул. „Цар Шишман” между ул. „Аксаков” и бул. „Цар Освободител”;\n\r\n- ул. „11-ти август” между ул. „Московска” и пл. „Св. Александър Невски”.\n\r\nМаратонът ще се проведе от 09.00 часа на 13.05.2018 г. по следния маршрут: от пл. „Св. Александър Невски” по ул. „Оборище”, по бул. „Васил Левски”, наляво по бул. „Цар Освободител”, през Княжеска градина, пресича бул. „Евлоги и Христо Георгиеви”, Борисова градина, обратно пресича бул. „Евлоги и Христо Георгиеви”, Княжеска градина, пресича бул. „Васил Левски”, бул. „Цар Освободител”, ул. „Г.С.Раковски” до пл. „Св. Ал. Невски”. Движението на пътни превозни средства да се спира поетапно по време на преминаването на участниците в маратона от 3 до 5 минути.\r\n ", "date": "2018.05.13", "title": "Центърът на столицата блокиран за Софийския полумаратон"}
{"url": "https://www.dnes.bg/obshtestvo/2018/05/13/pokyrtitelno-momiche-ot-bylgariia-rajda-bliznachki-ot-sveshtenik-v-avstriia.376282", "text": "Млада жена, родена в България, е в центъра на покъртителна история, която скандализира Австрия през последните дни. Мъките, които е преживяла Клара (името е променено по етични причини), са разкрити от организацията “Платформа на засегнатите от църковно насилие”. \n\r\nВ началото на 90-те години като възпитаничка в католически детски дом в градчето Холабрун тя е била подлагана на сексуални издевателства от страна на местен свещеник, от когото забременява и на 17-годишна възраст ражда две момиченца. \n\r\nСкандалният случай намери отзвук във водещи австрийски издания като “Кроненцайтунг” , както и в германския “Шпигел”, пише „Труд“.\r\n                    \r\n                    \r\nКлара е родена през 1977 г. в България. Малко по-късно майка й заживява с нов съпруг. За доведения баща момичето е сексуален обект. \n\r\nИзвращенията лъсват, когато един ден тя е откарана в болница със силен кръвоизлив. Лекарят, който я преглежда, се усъмнява и подава сигнал срещу доведения баща. Той е осъден на 7 г., но избягва затвора, защото през 1989 г. семейството бяга в Австрия.\n\r\nТам родителите продават Клара на възрастен мъж за “домашна помощница”, на практика той се възползва сексуално от нея. Жената, с която този мъж живее, и нейната дъщеря подават сигнал срещу него. Намесват се социалните служби и така Клара се озовава в католическия детски дом в Холабрун, Долна Австрия.\n\r\nВ дома отначало всичко било добре, разказва Клара в своя видео изповед, качена и в социалните мрежи. За първи път в живота си тя имала истинско легло и истинска храна. Но не след дълго попаднала на новия си мъчител.\n\r\nПри първата изповед на Клара капланът, наричан В., й обяснил, че нейните грехове не могат да бъдат простени. И добавил, че трябва да му направи френска любов. По думите й тя тогава дори не го разбрала какво иска от нея.\n\r\nТака започнали сексуалните контакти на Клара със свещеника. Срещали се на гробището, където той я чакал с лека кола. След това отивали до някое тихо кътче. Капланът я заплашил, че ако разкаже на някого какво прави с нея, ще я убие.\n\r\nКлара обаче забременяла. През 1995 г., когато била 17-годишна, родила две момиченца.\n\r\nСвещеникът признал бащинството и поел издръжката на децата. Срещу това той бил оставен на поста си, продължил да живее в предоставеното му енорийско жилище.\n\r\nСпоред разказа на Клара, докато била бременна, една от сестрите в дома я пребила – с цел да пометне. Последвало обаче преждевременно раждане, близначетата били спасени.\n\r\nВ дома на нея и други момичета всеки месец по гинекологичен път вземали яйцеклетките “за медицински” цели, както им обяснявали, твърди още Клара. По твърденията й след раждането свещеникът не престанал да се вижда и да прави секс с нея. Така се стигнало до нова бременност – този път извънматочна.\n\r\nПред специална комисия, която проучва случаите на насилие в църквата, Клара разказва още, че половин година след раждането близначките били отнети от нея против волята й. Тя била принудена да ги даде за осиновяване. Обяснението – не била в състояние да изпълнява майчинските си задължения. \n\r\nСпоред документи, с които е запознат “Шпигел”, Клара в този момент бързо получила австрийско гражданство. Без тя самата да го е искала, по думите й. Причината – евентуални проблеми, които би създало българското посолство.\n\r\nФакт е, че през 2008 г. социалните служби удостоверяват, че не е имало натиск тя да се откаже от децата. Също така документ от 1996 г. сочи, че на 22 април същата година Клара подписва заявление за предоставяне на децата за осиновяване. Четири дни по-късно двете близначки са при новите си родители. Други документи показват, че Клара години наред се бори да си върне децата. През 1997 г. тя прави и опит да сложи край на живота си.\n\r\nС надеждата, че ще може да си вземе обратно децата, Клара сключва брак с мъж, когото не обича и с когото в крайна сметка по-късно се разделя. Смятала обаче, че ако има съпруг до себе си, по-лесно ще убеди властите, че може да е отговорна майка. През 2008 г. тя подава заявление, че е била принудена да даде децата си за осиновяване. Отговорът е, че поради правни причини не могат да бъдат направени стъпки за разсиновяване.\n\r\nМеждувременно психиатър свидетелства, че Клара Д. преживява “най-тежки душевни кризи, включително изпада в психотични състояния”.\n\r\nСлед дългогодишна борба поне да й дадат право да види децата си, един ден тя получава от службите тяхна снимка – с осем години закъснение. Обяснението е, че чиновниците не знаели точния й адрес.\n\r\nКатолическата църква признава, че Клара е родила от каплана. Но обяснява, че той е бил изкушен от нея. Другите нейни твърдения тя отрича. Много граждански сдружения критикуват остро позицията на църквата и замесените в аферата висши клерици, които са знаели за нея.\n\r\nСамият свещеник е преместен в друга енория, където работи с младежи. Клара Д. продължава да се бори и да търси отговори.\r\n ", "date": "2018.05.13", "title": "Покъртително: Момиче от България ражда близначки от свещеник в Австрия"}
{"url": "https://www.dnes.bg/obshtestvo/2018/05/13/izdirvaneto-na-boian-prodyljava-bez-helikopterite.376287", "text": "Спасители търсят ниши около най-високия лагер под връх Шиша Пангма в Хималаите в търсене на алпиниста Боян Петров, който е в неизвестност от 10 дни, съобщи БНР.\n\r\nВчера спасителите изкачиха маршрута до там, но не откриха следи. Няма я и палатката на българина, която преди няколко дни беше забелязана в същия лагер. \n\r\nБез резултат вчера бяха и двата полета на хеликоптери над района. Днес те няма да летят, заради безопасността на спасителите, които ще са по склона.\n\n\r\nНа по-ниския лагер - две, има голяма група, която също се очаква днес да продължи издирването. \n\r\nДокато тече издирването, колега на Петров - Атанас Скатов, атакува друг 8-хилядник в Хималаите - върхът Чо Ою. Той и още десетина алпинисти изчакваха няколко дни на втория височинен лагер под върха заради ураганни ветрове и температура от минус 35 градуса. \r\n                    \r\n                    \r\nТова е първи опит на българина да изкачи осемхилядник без изкуствен кислород и без помощта на шерпи. До момента Атанас Скатов е изкачил 7 от 14-те осемхилядника на планетата. Днес е последен шанс за пролетната експедиция до Чо Ою. Ако времето не е подходящо, алпинистите ще напуснат базовия лагер, а българинът след кратка почивка ще се отправи към Еверест за трето поред изкачване\n\r\n ", "date": "2018.05.13", "title": "Издирването на Боян продължава, без хеликоптерите"}
{"url": "https://www.dnes.bg/balkani/2018/05/13/hiliadi-na-protest-v-rumyniia-sreshtu-politikata-na-kabineta.376280", "text": "Хиляди хора се събраха вчера в румънската столица и в други румънски градове, за да протестират срещу политиката на правителството, по-специално срещу спорната съдебна реформа, която според демонстрантите ще направи по-трудно съденето на високопоставени представители за корупция, предадоха Асошиейтед прес и ТАСС.\r\nНа Площада на Победата в Букурещ хиляди румънци се събраха под мотото \"Ние искаме Европа, не диктатура!\". Те надуваха свирки, развяваха румънски знамена и скандираха: \"Оставка\" по адрес на премиерката Виорика Дънчила, председателя на долната камара на парламента Ливиу Драгня и председателя на Сената Калин Попеску Таричану. \r\nПротестиращите отправиха критики и към икономическите мерки на правителството. Имаше малки инциденти между демонстрантите и полицията.\r\nПо-малки протести се проведоха в Тимишоара, Сибиу, Брашов, Крайова и др. Демонстрациите бяха организирани от редица обществени организации.\r\n \r\n/БТА/\r\n ", "date": "2018.05.13", "title": "Хиляди на протест в Румъния срещу политиката на кабинета"}
{"url": "https://www.dnes.bg/obshtestvo/2018/05/13/142-godini-ot-batashkoto-klane-geroizmyt-na-bylgarite.376164", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛитийно шествие-поклонение по паметните места от Април 1876-та започва днес от 12 часа в Батак.\r\nЖителите и гостите на града ще подкрепят паметта на загиналите по време на Априлското въстание и при Баташкото клане, извършено преди 142 г. от турския башибозук под командването на Ахмед ага Барутанлията. След клането той е осъден и изпратен на заточение в Диарбекир, но по-късно е помилван от султана Абдул Хамид II.\r\nСпоред различни оценки между 1400 и 5000 души от селото са избити.\r\nЕкип на предаването \"Фамилно\" на телевизия  разговаря с директора на Историческия музей в Батак Теодора Пейчинова. Нейното семейство също е дало свидни жертви по време на клането.\r\nГледайте \"Фамилно\" от 10:30 часа по Bulgaria ON AIR.", "date": "2018.05.13", "title": "142 години от Баташкото клане – героизмът на българите!"}
{"url": "https://www.dnes.bg/notifikacii/2018/05/13/lamborgini-podareno-na-papata-prodadeno-za-715-000.376284", "text": "Бял автомобил Ламборгини Хуракан, подарен от компанията Ламборгини миналата есен на папа Франциск, бе продаден на търг за 715 000 евро, предаде ТАСС, като се позова на италианската агенция АНСА. Стартовата цена на автомобила бе 183 000 евро.\r\nТъргът се състоя в аукционната къща Сотбис в Монако. Приходите от него ще бъдат за благотворителни цели, в частност за подпомагане на връщането в Ирак на християнски бежанци, които бяха принудени да напуснат домовете си заради терористичната организация Ислямска държава, разгромена там миналата година.\r\nСлед като получи возилото през ноември миналата година, папата веднага реши то да бъде продадено на търг. До провеждането на търга колата можеше да се види в музея на Ламборгини в град Болоня.\r\nПреди време папата получи мотоциклет Харли Дейвидсън, който също бе продаден на търг.\r\n \r\n/БТА/\r\n ", "date": "2018.05.13", "title": "Ламборгини, подарено на папата, продадено за  €715 000 "}
{"url": "https://www.dnes.bg/muzika/2018/05/13/razlichnata-neta-pesenta-i-na-evroviziia-razchupva-tradiciite.376283", "text": "\r\n \r\nДвадесет и пет годишната израелка Нета Барзилай триумфира на тазгодишното издание на Евровизия с песен, който разчупи традициите откъм визия и звучене.\n\r\nТака Израел печели конкурса за четвърти път след победите през 1978 г., 1979 г. и 1998 г., припомня ДПА.\n\r\nПесента на Нета Барзилай \"Toy\" (в превод \"Играчка\") е определяна в музикално отношение като вдъхновена от кей-попа технокомпозиция. Нета я представи с прическа в японски стил и с одежди, напомнящи на японското кимоно. \r\n                    \r\n                    \r\nПесента, съдържаща закачливи елементи на кудкудякане, обаче носи и послание за силата на различните и е вдъхновена от феминисткото движение \"Аз също\", отбелязва Франс прес.\n\r\nПолучавайки трофея си, Нета призна, че е много щастлива и благодари на хората, че приемат различните и че празнуват различието. После певицата с мощен глас и с визия, която е противоположност на типичната визия на телегеничните диви, извика \"Обожавам моята страна\".\n\r\nНета си припомни, че досега много пъти са й казвали, че не е достатъчно красива, че не е достатъчно умна, че не е достатъчно слаба, за да направи, онова за което мечтае. Певицата сподели, че чрез песента си е искала да даде пример на младите хора да приемат различните от тях и да даде гласност на различното.\n\r\nНета споделя, че никога не е очаквала да бъде избрана да представлява Израел на Евровизия, защото е била прекалено авангардна. Тя разказа, че нейният дядо й дал халката на покойната й баба, за да я носи тя за късмет по време на изпълнението си в Лисабон.\n\r\nДопреди Евровизия Нета, родена в Ход Хашрон, предградие на Тел Авив, е пяла основно в клубове и по сватби. В сайта на Евровизия в биографията й се казва, че е била и част от оркестъра на военноморските сили, в които е карала задължителната си военна служба. Учила е музика в гимназията и в музикалната академия Римон, една от най-престижните в Израел.\n\r\nКато малка Нета живее 4 години със семейството си в Нигерия, където баща й работи като инженер и после, когато се прибира у дома, тя трудно свиква с живота в Израел.\n\r\nСлед като печели риалити шоуто \"Изгряваща звезда\", което я праща автоматично на Евровизия, Нета е избрана и за да пее на официалната церемония по повод 70-ата годишнина от основаването на израелската държава на планината Херцел в Ерусалим.\n\r\nЛюбопитното е, че преди седмица Салвадор Собрал, който спечели миналата година Евровизия с баладата \"Amar pelos dois\", разкритикува песента на Нета за конкурса и я определи като \"ужасна музика\". Той каза, че конкурсът трябва да е за музика, а не за зрелищен спектакъл. \n\r\nНо зрителите явно са били на друго мнение, защото Нета се наложи благодарение на зрителския вот. \n\r\nЗапитана за този коментар на Собрал, Нета каза: \"Почувствах, че той ме уважава, когато ми връчи микрофона и аз изпращам само любовта си към него\", предаде ДПА.\n\r\nНета победи представители на 43 страни. Основна конкуренция във финалната вечер й бяха представителите на Кипър, Австрия и Швеция.\r\n \r\n/БТА/\r\n ", "date": "2018.05.13", "title": "\"Различната\" Нета – песента й на Евровизия разчупва традициите"}
{"url": "https://www.dnes.bg/eu/2018/05/13/napadateliat-ot-parij-na-20-g-rodom-ot-checheniia.376288", "text": "Мъжът, който вчера вечерта атакува с нож минувачи в центъра на Париж, е роден през 1997 г. в руската република Чечения и е имал френско гражданство, съобщи неофициален съдебен източник, цитиран от Франс прес и Асошиейтед прес.\n\r\nРодителите на нападателя, който бе обезвреден от полицията, са задържани за разпит. Засега не са дава друга информация за извършителя на атаката, който е бил идентифициран по пръстови отпечатъци.\n\r\nОтговорност за нападението, при което загина един човек, а четирима бяха ранени, пое организацията \"Ислямска държава\".\n\r\nАтаката бе извършена в събота вечер в центъра на Париж, в оживен квартал с много ресторанти и барове. По разкази на очевидци и полицаи младият мъж започнал безразборно да напада с нож минувачи, успял да нанесе рани на петима души и побягнал, държейки окървавения нож в ръка. Твърди се, че викал: \"Аллах е велик!\". \r\n                    \r\n                    \r\nПолицаите пристигнали много бързо, за по-малко от пет минути, и го обкръжили. Той се опитал да ги нападне, но бил неутрализиран и прострелян два пъти смъртоносно.\n\r\nСпоред източници на радио Ер Те Ел, цитирано от ТАСС, нападателят не е бил в списъка на потенциалните терористи.\n\r\nАтаката бе извършена в момент, когато Франция живее под постоянна терористична заплаха, отбелязва Франс прес. Последното смъртоносно нападение датира от 23 март в Каркасон и Треб, в южната част на страната.\n\r\nОбщо 245 души са били убити при атентати на френска земя от 2015 г. Някои от тези терористични актове бяха извършени именно с нож, като този в Марсилия през октомври миналата година.\r\n \r\n/БТА/\r\n \r\n\r\n ", "date": "2018.05.13", "title": "Нападателят от Париж – на 20 г., родом от Чечения"}
{"url": "https://www.dnes.bg/notifikacii/2018/05/13/peshehodec-e-zaginal-blysnat-ot-avtomobil-sled-orizari.376289", "text": "Пешеходец е загинал при инцидент на пътя след село Оризари, съобщиха от МВР.\r\nКъсно снощи е съобщено за блъснат пешеходец на пътното платно след Оризари в посока Пловдив. \r\nМъжът е загинал на място, все още не е ясна самоличността му. \r\nИздирва се водачът на автомобила, който е напуснал местопроизшествието.\r\nПо случая е образувано досъдебно производство, разследването продължават от РУ Стамболийски.\r\n ", "date": "2018.05.13", "title": "Пешеходец е загинал, блъснат от автомобил след Оризари"}
{"url": "https://www.dnes.bg/sofia/2018/05/13/pyrvo-miasto-za-sofiiska-voda-v-nacionalniia-konkurs-nai-zelenite-kompanii-na-bylgariia.376291", "text": "Осмият конкурс за \"Най-зелените компании в България\", организиран от b2b Media, донесе изключително признание за \"Софийска вода\" АД като част от  групата Веолия. Дружеството се нареди на първо място в осмото издание на конкурса в раздел \"Енергетика и воден сектор\", а същевременно бе отличена и със специална награда за зелена инвестиция. \n\r\nПри получаването на наградата Изпълнителният директор на \"Софийска вода\" Арно Валто заяви, че призът е признание за усилията на екипа на дружеството да превърне компанията в действащ пример за кръгова икономика, която е на път да направи ВиК оператора на София енергийно независим.\n\r\nПречиствателната станция за отпадъчни води край Кубратово произвежда зелена енергия, достатъчна за задоволяване на собствените й енергийни нужди и още 24 на сто от произвежданата електроенергия отива на пазара за зелен (от възобновяеми източници) ток. Освен пречистените битови води на столицата, които се връщат с проверено качество обратно в природата, над 100 000 тона карбонови емисии годишно не се изпускат в атмосферата, благодарение на това производство. Отделно утайките се използват за тор в селското стопанство.\r\n                    \r\n                    \r\nКатегориите в конкурса \"Най-зелените компании на България\" са общо 14, единият приз от които бе присъден на \"Софийска вода\" АД. Компанията бе и сред 33-те отличени проекти за зелените инвестиции, които е направила. Националният конкурс се провежда съвместно с Министерството на околната среда и водите.\n\r\n ", "date": "2018.05.13", "title": "Първо място за \"Софийска вода\" в националния конкурс \"Най-зелените компании на България\""}
{"url": "https://www.dnes.bg/mish-mash/2018/05/13/hora-preobrazili-telata-si-do-neuznavaemost.376201", "text": "Ако потърсите, в интернет може да откриете стотици статии за това как бързо да отслабнете и как да се откажете от пороците, като пушенето и пиенето.\r\nМалцина обаче са тези, които успяват да открият мотивацията и енергията да променят телата, а заедно с тях и приоритетите си в живота.\r\nТрябва да вярвате, че това е възможно и макар да изисква упоритост и постоянство, можете да преобразите себе си и да се превърнете в най-добрата своя версия.\r\nЗа да ви го докажем, ще ви представим вдъхновяващи примери на хора, които успяват да победят лошите си навици и неузнаваемо да подобрят външния вид и живота си.\r\nМоже да ги разгледате в галерията на ", "date": "2018.05.13", "title": "Хора, преобразили телата си до неузнаваемост"}
{"url": "https://www.dnes.bg/obshtestvo/2018/05/13/spasitelite-po-stypkite-na-boian-shte-nameriat-li-sleda-ot-nego.376292", "text": "Цяла седмица продължават усилията по издирването на алпиниста ни Боян Петров. \n\r\nДнес една група спасители ще се опита да стигне лагер 3 до връх Шиша Пангма, а друга група ще мине по маршрута на българския алпинист от лагер 2 до лагер 3, заяви за „Дарик“ Деян Петков от щаба на Боян Петров.\r\n \r\nВ същото време спасителните хеликоптери са в Катманду в готовност да излетят, ако се наложи, каза непалският алпинист и водач Мингма Шерпа.\n\r\nДесет дни след изчезването на Боян Петров при опита му да изкачи осемхилядника Шиша Пангма операцията по издирването му продължава. \n\r\nВ събота към 21 часа местно време, след 13-часово катерене китайската група от спасители достигна лагер 3 на 7400 метра височина, но българският алпинист не беше намерен.\n\n\n\r\r\n                    \r\n                    Днес те оглеждат терена около Лагер 3 и ще се опитат да изкачат върха, обясни Деян Петков: \"Те ще опитат да минат по маршрута, по който Боян е бил и да оглеждат около него. Тези от Лагер 2 пък ще се опитат да се качат до Лагер 3, оглеждайки също около маршрута. Говорим просто за оглеждане около маршрута, няма други възможности на 7500 метра\".\n\r\nДеян Петков добави, че връзка със спасителите ще има в края на деня, тъй като по време на изкачването в планината батериите на телефоните се изключват.\n\r\nАлпинистът и водач Мингма Шерпа, който се включи в издирването с хеликоптери, също каза, че засега няма новини: „Няма новини от планината. Ние сме в готовност да излетим. Ако намерят нещо, веднага ще ни се обадят\".\r\n \r\nВчера хеликоптерите успяха да излетят за пръв път и извършиха проучвателни полети. Те са огледали пространството, където се предполага, че може да се намира Боян Петров и са направили много снимки, но без резултат.\n\r\nБългарският алпинист е забелязан последно да поема към Шиша Пангма на 3 май, откогато е в неизвестност. Операцията по издирването му започна на 6 май.", "date": "2018.05.13", "title": "Спасителите по стъпките на Боян – ще намерят ли следа от него?"}
