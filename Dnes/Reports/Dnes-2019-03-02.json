{"url": "https://www.dnes.bg/index/2019/03/02/syboten-bis-zvezdite-i-liubovta-pari-boi-svatbi-razvodi-deca.403554", "text": "\nСамо няколко часа преди да ни залее патриотичната вълна, ще си попишем за любов. Във всичките й аспекти и не непременно хубави. Трябва да се гордеем с българския шоубизнес, защото ни предлага цялата палитра на любовта.\n\r\nСъс сигурност я усети Димитър Маринов. Защото се качи на сцената на \"Долби тиътър\" по време на раздаването на Оскарите, с българското знаме и имаше \"наглостта\" да държи статуетката. Наред с поздравленията той се сблъска и с една друга \"любов\". Ама защо е отнел мига на главните герои във филма \"Зелената книга\", след като ролята му е второстепенна? Защо като е такъв патриот не е изиграл и едно хоро? Какво се прави на българин, след като е избягал от родината си? \n                \n                \r\nМай е по-добре българин да не се качва на голяма сцена, защото лъсваме в пълна степен колко сме малки. Колко от тези, които го критикуваха знаят нещо за кариерата му? Едва ли са много. Но пък с охота го \"погнаха\" в социалните мрежи, а и в медиите. Понеже се е родил в България и след години е направил грешката да се закичи с българско знаме. \n\r\nНека сложим ръка на сърцето си и признаем - превърнали сме се в чуждопоклонници, сякаш това вече е неделима част от характеристиката ни като нация. Да си припомним и случаят с Беър Грилс. Оплюхме държавата, оплюхме си министъра, защото се проверява какви нарушения е направила една чужда звезда. Той ни правел реклама, а ние искаме да го глобяваме, че скочил в едно от рилските езера. Но сякаш забравихме как крякахме да се глобят едни българи, които пак влязоха в езеро, пак ставаше въпрос за снимки на филм, пак ставаше въпрос за реклама. Но бяха българи и иронизирахме патриотизма. След тяхното хоро в езерото последваха апокалиптични картини как Рила едва ли не ще бъде заличена, нямам спомен вече колко вида мъх бяха пред изчезване. Те си платиха глобата и никой не ги защити. Но когато става въпрос за Беър, това вече е друго. Независимо, че нарушението е абсолютно същото. Той е чужда звезда, правещ реклама на България и какво толкова, че поплувал на забранено място и изял няколко жабешки бутчета? Той е герой, оцеляващ. Поне оценихме оцеляването му, че става на места, на които ние се разхождаме.\n\r\nМоделката Кристин Илиева пък е типичният пример как можеш да загубиш любовта. Защото друга наша отличителна черта е, че сме състрадателни. И сме готови да се лишим от нещо, за да помогнем. Дори и на непознати. Кристин пострада тежко в катастрофа, предизвикана от певицата Дивна. Наложиха й се много и скъпи операции у нас и в Турция. И се обърна за финансова помощ. Стотици дариха суми според възможностите им, Илиева на няколко пъти изрази своята голяма благодарност. Защото през последната почти година животът й се върти около операции, рехабилитации, прегледи. Но сбърка и то жестоко. И сега ще трябва да понесе последствията.\n\r\nЗащото наред с призивите за помощ демонстрира охолен живот, дрехи и аксесоари за хиляди. Никой не иска от нея да си седи вкъщи, но когато парадираш с визия е тъпо да искаш пари от хора, които наистина са се лишили от нещо в името на милосърдието. Кристин пусна кадри в социалните мрежи, на които позира с чанта, която според спецовете е от последната колекция на Gucci, дрехите и обувките й - също дизайнерски. Прическата й определено не е правена с домашната маша, а според очевидци често посещава популярен фризьор, чийто ценоразпис не е за всеки. Хора в социалните мрежи я нападнаха, че често я виждат и в скъпи ресторанти. \n\r\nИ че сега се облича в доста скъпи дрехи, които не си е позволявала преди катастрофата. А и трябва да признаем, че Кристин не е световноизвестен модел. Хонорарите у нас не са никак големи и едва ли е станала милионерка. Ако е било така нямаше да й се налага да търси помощ. И нормално любовта и състраданието към манекенката прерасна в съмнение. Дали парите отиват за операции в клиника или за нов марков гардероб? \n\r\n\"Вярно е, че имам, пак отбелязвам, няколко неща, Подарени, а не Купени с вашите пари! От кариерата си като модел съм спестявала и съм си купувала неща, които мога да си позволя. Смятам, че за да изглеждаш добре облечен, не е нужно да си в марки от горе до долу, а това доста хора го мислят, ето че и ти го казваш. Както ти казваш \"че и преди съм носила средностатистически марки\", ами и сега продължавам. В предишен мой коментар съм споделила как всъщност става използването на дарителската сметка. Банката не може да отпусне пари за лечение, ако няма представен документ за съответна сума и причина\", отвърна на една от нападките за визията си моделката. Пожелаваме на Кристин да се възстанови изцяло и ако може - да запази мълчание, когато е сгафила. Защото оправданията само засилват съмненията.\n\r\nПреминаваме към по-традиционните измерения на любовта. Раздялата на Мика Стоичкова и нейния годеник Айкут засега е само в сферата на слуховете и предположенията. Двойката не коментира своите отношения, но е факт, че в профилите на Мика снимките с Айкут изчезнаха. И се започнаха догадките. Най-актуалната гласи, че Айки, както го наричаше на галено щерката на Камата, е кривнал от пътя със своя сънародничка. Тя се казвала Сейда и въртели любов от близо година. Новата му изгора била не по-малко състоятелна и вече приютила в своя дом годеника на Мика. Разделените годеници имат дъщеря, която е на две години.\n\r\nБез да се е сгодявал, в подобна позиция е и Григор Димитров. Тенисистът не коментира по никакъв начин отношенията си с Никол Шерцингер, които според таблоидите са по-студени и от времето на Северния полюс. Дори се заговори, че Гришо най-сетне е погледнал към българското. Според тръгналите клюки той е мачкал чаршафите с Михаела Филева, като всичко започнало покрай снимките на реклама, а по времето на Сурва дори се видели в пернишки хотел. Филева пък официално заяви, че дори не го познава лично. Е, времето ще покаже дали няма да се запознаят...\n\r\nДруг слух, който броди в шоу средите е, че Асен Блатечки е напуснал отново съпругата си се е върнал при Диляна Попова, която му роди син. Този слух обаче бе пратен в \"трета глуха\", заради епитетите на Асен към Лейди Гага. В студио преди раздаването на Оскарите той изтърси, че \"Лейди Гага не е никаква актриса и е избрана за главната роля във филма \"Роди се звезда\" заради дебелия си гъз и големия нос\". Думи, които биха могли да минат в графа \"комплексарщина\". Най-малкото, защото Асен бе в родно тв студио, а Лейди Гага в Лос Анджелис и държеше в ръцете си най-престижните статуетки. Определено има разлика и тя не е в обема на задните части на лейдито. Пък и защо толкова се е разтревожил колко е натрупала Гага отзад, след като няма видимо този проблем при Диляна? Ама да не се връщаме към големите сцени и колко обичаме да показваме, че сме малки...\n\r\nТази седмица си говорим за любов и няма как да подминем Мегз. Дизайнерката стана оперативно интересна на полицията, но засега тя е навън. За разлика от любовника си Румен Рончев, който е в ареста и ще отговаря за за обсебване и кражба на автомобила на Каканашева. Дизайнерката го бе обявила за откраднат и очакваше да й се изплати солидна застраховка. По думите на Рончев, схемата била измислена от Мегз, която искала да го измами да му вземе бизнеса. Като в приказките обаче нещата се обърнаха. Мигленчето ходи на всяко съдебно заседание и се обяснява в любов на Рончев, той също обърна палачинката и се кълне, че никога няма да я предаде. Въобще - любов в раирано. \n\r\nРусата Златка също откри голямата любов в лицето на Благо Георгиев. Набожният екс футболист замалко да й предложи по време на Big Brother, а плеймейтката се похвали с годежен пръстен навръх Нова година. Явно сватбата е на хоризонта, но се оказва, че има една пречка. Райкова има църковен брак с Павел Лазаров, който пък живее с фолкпевицата Преслава, която го дари с дъщеря преди няколко месеца. Но вричането пред Бог явно \"боде\" Благо Джизъса, а и двамата няма как да се венчаят в църква. Затова блондинката щяла да подава молба до Синода, за да бъде разтрогнат църковния й брак.\n\r\nЛюбовта може да прерасне в бой и доказателството се нарича Сузанита. Тя се сбила с девойка пред пловдивска дискотека, като причината най-вероятно се крие в любовен триъгълник. Младата певицата поясни, че е била провокирана и затова се стигало до сериозното спречкване, което пратило нейната опонентка в болница.\n\r\n\"Против съм агресията и физическата разправа. Не съм лош човек. Който е бил свидетел на случилото се, трябва да знае защо й посегнах и сега тя лежи в болницата. За да ме провокира толкова много, значи е засегнало болна тема\", признава Сузанита.\n\r\nИ това трябва да го аплодираме? Жалко за Сузанита, която иска да е певица. Единствената й връзка с музиката са нейните родители. Орхан Мурад изгради солидна кариера без нито един скандал. Сузанита няма да изгради кариера, но пък скандали около нея колкото щеш. И за да затвърди тази тенденция, непълнолетната блондинка пусна снимка от ваната. Тъпо, тъпо, тъпо...\n\r\nНай-хубавото последствие на любовта са нейните плодове. Тази седмица Наталия Кобилкина дари със син своя съпруг Такис. Родила в избран ден и час след консултация с астролог. Честито! Но си признавам, че бих предпочел нейното раждане да бъде споделено като при десетките българки, които са се сдобили с дете през последните седмици - сред семейството и най-близките. Защото Кобилкина натрупа популярност и състояние от глупостта и комплексите на много жени, които видяха в нея гуруто, което ще им отвори очите как да не бъдат самотни. Дано поне семинарите й намалеят, така все повече дами ще имат възможността да заживеят в реалния живот и да намерят мечтаната половинка.\n\r\nВ този любовен бис завършваме със 100 Кила. \n\r\nРапърът разкри, че се е променил изцяло, води здравословен начин на живот и това се дължи на любовта.\n\r\n\"Никакви наркотици и алкохол. Минах през тези неща и не го крия. Дадох си сметка колко е важен животът и шансът да го живея. Искам да съм в най-добрата форма\", споделя той. \n\r\nПоздрави за него, а ние нека си припомним клишето, че любовта движи света!", "date": "2019.03.02", "title": "Съботен бис: Звездите и любовта - пари, бой, сватби, разводи, деца"}
{"url": "https://www.dnes.bg/football/2019/03/02/drama-na-uembli-arsenal-izpusna-pobedata-sreshtu-totnym.403567", "text": "Тотнъм и Арсенал завършиха 1:1 в голямото дерби на Северен Лондон от 29-ия кръг на Висшата лига.\r\nДвубоят на \"Уембли\" предложи много интересни моменти, а Юго Лорис бе героят за Шпорите, след като в края спаси дузпа, за да запази равенството.\r\nПреди това Аарън Рамзи вкара за Арсенал, а Хари Кейн изравни от дузпа, само че преди нарушението нападателят бе в засада, която не бе отсъдена.\r\nВ крайна сметка това бе първото равенство на Тотнъм за сезона, като тимът има 61 точки и остана трети. Арсенал пък е с 57, но може да загуби четвъртото си място.\r\nЗа домакините Виктор Уанияма стартира за първи път от 10-и ноември, като замени Хари Уинкс. Ян Вертонген и Дани Роуз също се завърнаха. За Арсенал Йозил и Обамеянг останаха на пейката, а общо промените от мача с Борнемут бяха 5.", "date": "2019.03.02", "title": "Драма на \"Уембли\", Арсенал изпусна победата срещу Тотнъм"}
{"url": "https://www.dnes.bg/redakcia/2019/03/02/rabota-na-cherno-v-germaniia-struva-li-si.403540", "text": "Данните са стряскащи: германската икономика губи ежегодно до 300 милиарда евро от работа на черно. Но и блюстителите на закона не спят. Нарушителите се наказват с глоби, лишаване от свобода или екстрадиране от страната, пише в свой материал DW.\r\nОкосили сте тревата на съседа. След работа в автосервиза помагате на някой закъсал с автомобила си приятел. Когато става дума за приятелски услуги - няма страшно. Но когато работите на черно и получавате малко или повечко пари, които не декларирате пред данъчните власти, попадате под ударите на закона. Всякаква трудова дейност, свързана с укриване на данъци, неплащане на социални осигуровки и незаконно обогатяване, се счита за нелегална.\r\n                \n                Същото се отнася и за чужденци, които работят на черно и нямат разрешително за работа в Германия. Около 7000 сътрудници на германските митници се борят срещу такива нарушители на германското законодателство. Основната им задача е да проверяват как се спазват съответните предписания. И когато установят нарушения, привличат под отговорност както работника, така и работодателя.\n\r\nРаботата на черно унищожава законните работни места, води до покачване на безработицата и лишава държавата от постъпленията от данъци и социални отчисления. Експертите от Института за приложни икономически проучвания изчисляват, че през 2018 година германската икономика е загубила най-малко 300 милиарда евро от работа на черно. Лъвският дял на сивата икономика се пада на строителния сектор.\r\nПри това разликата в оценките е голяма: от 9 до 30 процента от общите загуби. В средата на февруари 250 сътрудници на полицията, митниците и прокуратурата проведоха масирана акция в четири федерални провинции едновременно. В полезрението на митничарите и прокуратурата попаднаха 17 строителни обекта. Само в един конкретен случай, загубите, нанесени на икономиката в резултат от неплащане на социални осигуровки, се оценяват на 1 милиард евро. От главната дирекция на митниците подчертават, че това е само върхът на айсберга. Работата на черно се концентрира в такива отрасли, в които работят нискоквалифицирани работници и езиковите познания не играят голяма роля. Това са хранително-вкусовата промишленост, строителството и услугите по почистването.\n\r\n\n\r\nГерманците често помагат на своите съседи и познати. Ако някой познат е помогнал за орязването на дърветата и е получил някаква сума, той не нарушава закона, подчертават митничарите. \"Услугите, оказани в помощ на съседи, не са незаконни. Дори ако за тях извършителят е получил някаква неголяма сума\", подчертават от главната дирекция на митниците. Каква сума обаче се смята за \"неголяма\"? От германските митници казват, че не съществуват твърди граници в това отношение.\r\n\"Предоставянето на работа на чужденец, който няма разрешително за престой в Германия, се наказва от закона с глоба в размер до 500 000 евро. При определени условия работодателят може да бъде осъден и на лишаване от свобода. Присъдата може да стигне и до десет години, ако работодателят многократно и организирано използва нелегална работна ръка\", казват от германските митници. Но това е най-тежкото наказание. По правило става дума за административно нарушение, при което максималната глоба е 50 000 евро. Работодателят е длъжен да плати и социалните отчисления. Дори на чистачката, която работи един път в седмицата и получава 20 - 30 евро.\n\r\nБлюстителите на реда почти винаги попадат в следите на нелегалните работници. Особено когато става дума за организирана група или фирма, която извършва нелегална дейност. Достатъчно е митничарите да сравнят обема на извършените дейности, броя на работниците и размера на социалните отчисления. Германската митница обръща внимание и на още един важен аспект. Гражданите от страни извън ЕС, в това число руснаци и украинци, трябва да имат разрешително за престой в Германия, което им дава право да упражняват една или друга трудова дейност.\n\r\nКакво следва, ако митничарите заловят нарушителя? Той може да бъде екстрадиран от страната. Освен това властите могат да му забранят да влиза в Шенгенското пространство за няколко години. От главната митническа дирекция обаче казват, че \"гражданите на Русия и Украйна не са особено много сред нелегалните работници\".\r\n", "date": "2019.03.02", "title": "Работа на черно в Германия? Струва ли си?"}
{"url": "https://www.dnes.bg/notifikacii/2019/03/02/grim-cvetni-kostiumi-zapochna-prochutiiat-karnaval-v-rio-s-ulichni-shestviia.403569", "text": "\n\r\nПрочутият карнавал в Рио де Жанейро, който е най-пищният в света, започна с улични шествия, съобщи Асошиейтед прес, цитирана от БТА.\n\r\nВ едно от традиционните улични тържества участниците пееха песен, озаглавена \"Синьо или розово, това е едно и също\". Текстът й е свързан с изявление на бразилската министърка по въпросите на жените, семейството и човешките права Дамарис Алвис, която след назначаването си каза, че в Бразилия започва нова епоха - момчетата носят синьо, а момичетата - розово.\n\r\n\"Това шествие е акт на съпротива срещу властите\", увери Моника Мачадо, която свири на ударни инструменти и перкусия в банда.\n                \n                \r\nРедица костюми на участници в шествия са свързани с корупционни скандали. Студентът Винисиус Алвис бе облечен от главата до петите в оранжево, като на главата си носеше лента, украсена с фалшиви банкноти и резени портокал.\n\r\n\"Карнавалът е момент на протест и позволява да изразиш мнението си без лимити\", отбеляза 57-годишният Маркос Мариньо.", "date": "2019.03.02", "title": "Грим, цветни костюми... Започна прочутият карнавал в Рио с улични шествия"}
{"url": "https://www.dnes.bg/akoshtete-vqrvaite/2019/03/02/3-zodii-za-koito-mesec-mart-shte-e-strahoten.403096", "text": "Март ни радва с няколко празника - Баба Марта, Денят на жената, посрещането на първа пролет. Сякаш тогава природата се съживява, времето става все по-слънчево и топло, изглежда така, че новото начало е пред нас. Ето и кои зодии ще имат късмет през март. \r\n\r\n \r\nСлънцето ще свети за Раците през целия месец. Те ще имат много успехи в училище, университета или работата. Може да се запишат на някакъв нов, интересен курс, да пътуват, да намерят книги, които много ще им допаднат. Интуицията им ще е изострена през март, ще усещат какво се случва около тях. Ще са им интересни теми, свързани с религия, традиции и обичаи, философия. Може да планират бъдещи ваканции.\r\n \r\n\r\n \r\nЛюбовта ще е навсякъде около Скорпионите. Ще изживеят много романтичен месец, ще бъдат зарадвани от любимия човек с много изненади. Сякаш ще са в приказка, затова и ще са постоянно замечтани. Късметът ще е на тяхна страна. Скорпионите ще усетят полъх на креативност и ще се отдадат на творчество през март. Да внимават ако бивш партньор се появи в живота им - нека не допускат отново такъв токсичен човек в живота си.\r\n \r\n", "date": "2019.03.02", "title": "3 зодии, за които месец март ще е страхотен"}
{"url": "https://www.dnes.bg/notifikacii/2019/03/02/bashta-prebi-dyshteria-si-14-godishnoto-momiche-e-v-bolnica.403571", "text": "Фрапиращ случай на домашно насилие над дете във Варна. 14-годишно момиче е в болница с травми по главата, на гръдния кош и счупен нос след побой от баща му. \n\r\nСъстоянието на детето е стабилно. Сигналът за посегателството е подаден от майката на пострадалата, съобщава Нова тв.\n\r\nМъжът, срещу когото и преди са подавани сигнали за насилие, е задържан.\n\r\nМомичето попада в детската хирургия, след като не само е бито, но е и провесено през балкона от петия етаж в дома на баща си. Майката Ирина Янкова разбира какво се е случило с дъщеря й след разговор с полицията и лекарите.\n\r\nПрез февруари детето, което живее с майка си в Сливен, помолило да отиде при баща си във Варна. Момичето твърдяло, че баща й се е променил. Спокойният им съвместен живот обаче продължил само месец. \n                \n                \r\nСкандал заради уроци довел до побоя. Такова поведение от страна на бащата било ежедневие преди, твърди вече бившата му съпруга и майка на пребитото дете. \n\r\nТя търси помощ от полицията, когато мъжът провесва и нея през балкона.", "date": "2019.03.02", "title": "Баща преби дъщеря си, 14-годишното момиче е в болница"}
{"url": "https://www.dnes.bg/sofia/2019/03/02/silno-zaprashavane-na-vyzduha-v-gorni-bogrov.403572", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСилно запрашаване в софийското село Горни Богров и по магистрала \"Хемус\". \r\nВ Горни Богров е разположена и мобилна автоматична станция за извършване на непрекъснато вземане на проби с цел изследване качеството на атмосферния въздух в района.\r\nНаличието на големи количества прах идват от повърхността на хвостохранилище \"Челопечене“, извън производствената му площадка.\r\nЗапрашаването е следствие от засушаването на повърхността на хвостохранилището и силния вятър. Работата на инсталацията е преустановена.\r\nЩе бъдат наложени санкции на собственика на източника на замърсяването.", "date": "2019.03.02", "title": "Силно запрашаване на въздуха в Горни Богров"}
{"url": "https://www.dnes.bg/obshtestvo/2019/03/02/s-bylgarskoto-zname-na-shipka-snimaite-vashiia-3-mart.403573", "text": "Министерството на туризма направи инициатива, чрез която хората да популяризират как и къде са изкарали Националния празник 3 март, съобщава пресцентърът на министерството.\n\r\n\"Снимайте себе си и семейството си на Вашия Трети март. Споделете как изкарахте националния празник. Дали сте на екскурзия в планината или на друго красиво място в България, изпратете ни снимки или видео. Снимайте българското знаме, развято в чест на празника. Направете си клип на зарята за Освобождението или кадър на близките Ви хора на връх Шипка например. Споделете не само снимки, а и Вашите мисли за празника, както и думите, с които го описвате пред децата си\", пише в съобщението на Министерството на туризма.\n                    \n                    \n                \r\nОт ведомството призовават хората да публикуват своите снимки и видео от 3 март на Министерството на туризма или на имейл press@tourism.government.bg.\n\r\nНай-впечатляващите преживявания ще бъдат публикувани в youtube и фейсбук страницата на МТ. Репортажи могат да бъдат изпращани до 10 март включително.", "date": "2019.03.02", "title": "С българското знаме, на Шипка... Снимайте вашия 3 март"}
{"url": "https://www.dnes.bg/science/2019/03/02/space-h-izstrelia-kapsula-s-manekena-ripli-kym-mks.403574", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nSpace Х успешно изстреля космическа капсула с манекен. Ако мисията бъде успешна, Съединените щати ще направят важна крачка към възраждане на полетите на американски астронавти в Космоса след 8-годишно прекъсване.\n\r\nКосмическата капсула \"Дракон\" беше изстреляна с ракета Фалкън от космическия център Кенеди във Флорида в присъствието на собственика на Space Х – Илън Мъск, пише .\n\r\nНа борда е манекенът Рипли, кръстен на името на героинята на Сигорни Уивър от филма \"Пришълецът\". Рипли е с човешки размер. Той е със специален костюм със сензори за изследване на човешките реакции както и за следене на промените в средата на космическия кораб.\n                    \n                    \n                \r\nСлед излитането, изпълнителният директор на Space-X Илън Мъск заяви, че компанията вероятно ще търси търговски клиенти в бъдеще, но засега фокусът остава върху увеличаване на надеждността, безопасността и обслужването на нуждите на НАСА.\n\r\nЦелта на мисията е да се тества поддържането на жизнените показатели и други системи, необходими за превозване на астронавти.\n\r\nПолетът ще е по-продължителен от обичайното, за да се направят различни изпитания преди скачването с международната космическа станция. Това трябва да се случи утре на височина около 400 км от повърхността на Земята.\n\r\nАко мисията бъде успешна, ще отбележи възраждането на американската космическа програма за астронавти, след като през 2011 година полетите със совалки бяха спрени.", "date": "2019.03.02", "title": "Space Х изстреля капсула с манекена Рипли към МКС"}
{"url": "https://www.dnes.bg/notifikacii/2019/03/02/legendata-na-botev-dinko-dermedjiev-e-v-bolnica.403575", "text": "Легендата на Ботев (Пловдив) и на българския футбол Динко Дерменджиев-Чико е приет в Клиниката по нервни болести на УМБАЛ \"Свети Георги\" в Пловдив днес преди обяд, съобщиха от здравното заведение. \r\nИма съмнение за инсулт.\r\nНа Дерменджиев му прилошало сутринта в заведение и веднага бил откаран в болницата.\r\nЛекарите полагат всички грижи за стабилизирането на състоянието му.", "date": "2019.03.02", "title": "Легендата на \"Ботев\" Динко Дермеджиев е в болница"}
{"url": "https://www.dnes.bg/notifikacii/2019/03/02/samolet-se-vriaza-v-sgrada-vyv-florida-pilotyt-zagina.403558", "text": "Самолет се вряза в 18-етажна сграда в град Форт Лодърдейл в американския щат Флорида. Пилотът е загинал, пише .\r\nМашината се е врязала в сградата и e паднала до басейн. В момента там се извършвали ремонтни дейности, които започнали преди повече от година.\r\nОколо 100 души в района са били евакуирани. \r\nМного американци направиха аналог с фаталния 11 септември 2001 година, когато два самолета се врязаха в Кулите близнаци в Ню Йорк.", "date": "2019.03.02", "title": "Самолет се вряза в сграда във Флорида, пилотът загина"}
{"url": "https://www.dnes.bg/notifikacii/2019/03/02/jyltite-jiletki-pak-na-protest-sreshtu-ikonomicheskata-politika.403559", "text": "Полицията в Париж засили мерките за сигурност в района на Шанз-Елизе във връзка с днешните акции на движението на \"жълтите жилетки\", които протестират за 16-и пореден път в столицата и други френски градове, предаде Асошиейтед прес, цитирана от БТА.\n\r\nДемонстрантите искат да покажат, че все още са мобилизирани срещу икономическата политика на правителството, която смятат, че облагодетелства богатите.\n\r\nВ Париж няколко хиляди \"жълти жилетки\" се събраха при Триумфалната арка и се отправиха в колона през богатите западни квартали към площад Данфер Рошро в 14-ти район, съобщи ТАСС.\n\r\nДо Триумфалната арка са разположени два бронетранспортьора и шест микробуса на жандармерията, а част от централния булевард е затворена с железни заграждения.\n                \n                \r\nДопълнителни сили на органите на реда и техника - две водни оръдия и около 20 полицейски автомобили, са съсредоточени край изложбения център Гран пале.\n\r\nОбстановката по булевард Шанз-Елизе е спокойна и магазините и заведенията работят, посочва ТАСС.\n\r\nДругият сборен пункт на \"жълтите жилетки\" е на Марсово поле в седми район, където демонстрантите смятат да организират \"голям пикник за гражданите\".\n\r\nВестник \"Фигаро\" пише, че и този уикенд Париж ще е център на протестите. Във Фейсбук близо 5000 души са изразили интерес към събитието. Целта този път е блокиране на площад \"Етоал\" \"за колкото се може по-дълго време\", пише изданието.\n\r\nВ Лил подготвят митинг с международно участие, съобщи \"Фигаро\". Администраторите на групата \"16-о действие: Европа в Лил\" поеха ангажимента да преведат посланието си на английски и немски. Посочва се, че регионалната структура на \"жълтите жилетки\" на 31 януари е призовала всички съмишленици от район От дьо Франс, както и \"жълти жилетки\" от съседните държави: Белгия (Фландрия и Валония), Англия, Люксембург, Холандия, и Северна Германия, да се съберат в Лил за голяма международна демонстрация. Организаторите призовават също другите френски градове да насърчат \"жълтите жилетки\" в Каталуния и Италия да се присъединят към проявата.\n\r\n\"Борбата ни е международна. По целия свят \"жълтите жилетки\" тържествуват\", уверяват те, цитирани от \"Фигаро\".\n\r\nВ Нант няма забрана за прояви в централната част на града, въпреки че преди седмица демонстрантите бяха изтласкани оттам от органите на реда, съобщи префектурата. Взети са обаче \"твърди мерки\" за укрепване на сигурността и предотвратяване на потенциални нарушения на обществения ред, съобщи префектът Клод Аркур.\n\r\nФренският президент Еманюел Макрон вчера отново призова за спокойствие, като посочи, че изблиците на насилие са \"неприемливи\".\n\r\n\"Жълтите жилетки\" казват, че искат да запазят натиска върху правителството, докато \"големият дебат\" с обикновените хора, по инициатива на Макрон, завършва този месец. Президентът се среща с французи по места, за да чуе какво мислят за икономическите и демократичните проблеми в страната.", "date": "2019.03.02", "title": "\"Жълтите жилетки\" пак на протест срещу икономическата политика"}
{"url": "https://www.dnes.bg/notifikacii/2019/03/02/miriani-na-protest-v-petrich-v-zashtita-na-otstranen-sveshtenik.403560", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ петък Петричката духовна околия се събуди с нов архиерейски наместник. Позицията на дългогодишния свещеник Ангел взима отец Павел.\r\nОбяснението на митрополията е напредналата възраст на отец Ангел. Гражданското общество в южния град обаче реагира веднага, предава Bulgaria ON AIR.\r\nВ града се събират и подписи, в подкрепа на отец Ангел.\r\nПрез 80-те години отец Ангел Кочев изгражда най-големия храм в Петрич, след като бил опожарен. Неведнъж свещеникът е помагал с изучаването на библейските текстове, разказват неговите защитници.\r\nУтре в 8 часа е заявен протест пред храма, в който е служил отец Ангел. Там ще бъде и подписката, в негова подкрепа. Засега от Неврокопската митрополия нямат позиция по темата.\r\n ", "date": "2019.03.02", "title": "Миряни на протест в Петрич в защита на отстранен свещеник"}
{"url": "https://www.dnes.bg/obshtestvo/2019/03/02/s-biala-riza-papiionka-razkaz-za-posledniia-foto-portret-na-levski.403561", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Последният фото портрет на Васил Левски е направен в Букурещ, а Апостола така и не получава копие от снимката. Предполага се, че османските власти издирват революционера именно по тази снимка.\n\r\nСлед важно Общо събрание на Българския революционен централен комитет в Букурещ, Васил Левски се отправя към известното фото ателие, за да си направи снимка. Апостола е с цивилни дрехи - бяла риза, черна папийонка и черно сако, разказва .\n\r\nСнимката така и не стига до ръцете на Васил Левски. Преди три месеца български изследователи я откриха в Османския архив на Истанбул. Днес фотоателието пък се е превърнало в бирария.\n                    \n                    \n                \r\nОригиналната снимка, за която ни разказва проф. Велчов, той е изложил в скромна рамка в сградата на Демократичния съюз на българите в Румъния. Тя свидетелства за участниците във втората Българска легия в Белград.\n\r\nДоскоро се смяташе, че снимката е правена именно там. Оказва се обаче, че тя, както и наскоро намерената последна снимка на Апостола, е дело на именития Карол поп де Сатмари в неговото ателие в Букурещ.\n\r\nТака общо фотографиите, на които е запечатан образът на Левски и които са достигнали до нас, стават осем.", "date": "2019.03.02", "title": "С бяла риза, папийонка... Разказ за последния фото портрет на Левски"}
{"url": "https://www.dnes.bg/stranata/2019/03/02/pytuvane-v-posledniia-moment-praznichniiat-trafik-prodylji-i-dnes.403562", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНатоварен остана трафикът и през днешния ден. Допълнителни вагони за почивните дни около националния празник осигуриха от БДЖ.\n\r\nОбстановката е натоварена на АМ \"Хемус\", тъй като хората, които не са успели да се изтеглят от София за почивните дни, правят това днес. От сутринта до обяд колоната от коли бе около шест километра, предава .\n\r\nЕдна от причините е поредният ремонт на Витиня, заради който целият трафик преминава през един от тунелите. Последните 1-2 километра на магистралата движението се извършва в една лента.\n\r\nГлобата за преминаване през аварийната лента е 1000 лева, така че е по-добре шофьорите да не опитват да надхитрят останалите.\n                    \n                    \n                \r\nЗасилен е и потокът от пътници на Автогара София. По данни на центъра за продажба на билети няма заявени извънредни курсове с изключение на два допълнителни автобуса в посока Сливен.\n\r\nПътуващите признават, че лесно са успели да се сдобият с билети в последния момент, а по данни на превозвачите снощи и рано тази сутрин е бил пикът на заминаващите си от големите градове.", "date": "2019.03.02", "title": "Пътуване в последния момент, празничният трафик продължи и днес"}
{"url": "https://www.dnes.bg/science/2019/03/02/aparatyt-insait-na-nasa-zapochna-da-kopae-na-mars.403563", "text": "Космическият апарат \"ИнСайт\" на НАСА започна да копае в марсианската повърхност, но попадна на скали, предаде Асошиейтед прес, цитирана от БТА.\n\r\nОт Германския аерокосмически център оповестиха, че бормашината на \"ИнСайт\" се натъкнала на онова, което вероятно са два камъка. Тя успяла да копае на дълбочина едва 18 см и 50 см, т.е. на съвсем малка дълбочина в сравнение с първоначално обявената цел.\n\r\nСлед време се очаква да бъдат извършени изкопни работи на дълбочина 5 метра. \"ИнСайт\" копае в почвата, за да изследва вътрешната температура на Марс.\n\r\nКосмическият апарат кацна на Червената планета през ноември м.г. В четвъртък специалисти от Лабораторията за реактивни двигатели на НАСА в Калифорния изпратиха команди до \"ИнСайт\" да започне да копае. Той ще направи малка почивка, преди да започне отново да копае.\n                    \n                    \n                \r\nКосмическият апарат наскоро позиционира сеизмометъра си на марсианската повърхност, чрез който ще следи за евентуални сеизмични сигнали.", "date": "2019.03.02", "title": "Апаратът \"ИнСайт\" на НАСА започна да копае на Марс"}
{"url": "https://www.dnes.bg/politika/2019/03/02/putin-trymp-makron-lideri-ot-cial-sviat-ni-pozdraviavat-za-3-mart.403549", "text": "Президентът Румен Радев получи поздравителни писма от редица държавни глави по повод предстоящото отбелязване на Националния празник на България - 3 март, съобщиха от прессекретариата на държавния глава. \n\r\nПисма до българския държавен глава изпратиха президентите и държавните ръководители на Руската федерация, САЩ, Френската република, Федерална република Германия, кралят на белгийците Филип, кралят на Испания Фелипе VI, императорът на Япония Акихито, кралят на Саудитска Арабия Салман бин Абдулазиз Ал Сауд, кралят на Хашемитско кралство Йордания Абдула II бин ал-Хусейн, президентът на Република Естония, на Арабска република Египет, Република Хърватия, Република Унгария, Румъния, Република Ирландия, Република Азербайджан, Република Корея, Босна и Херцеговина, Палестина, Суверенния военен орден на хоспиталиерите на свети Йоан, от Йерусалим, Родос и Малта, както и много други. \n\n\"Приемете сърдечни поздравления по случай Националния празник на Република България - Денят на Освобождението от османското иго\", заявява в писмото си президентът на Руската федерация Владимир Путин. \n                    \n                    \n                \r\n\"В паметта на народите ни завинаги ще остане безсмъртният подвиг на руските войници и българските опълченци, които героически се сражаваха за свободата и независимостта на България\", се казва още в писмото на руския президент. Владимир Путин изразява увереност, че общите исторически традиции на братското приятелство и взаимопомощ, културна и духовна близост, ще продължават да бъдат надеждна основа за развитието на всестранното сътрудничество между двете държави. \n\r\n\"От името на народа на Съединените американски щати поздравявам българския народ по повод Освобождението на България - 3 март. България е важен съюзник в НАТО и ние ценим нашето продължително сътрудничество и приятелство\", заявява в писмото си президентът на САЩ Доналд Тръмп. \n\r\n\"По повод Националния празник на Република България имам удоволствието от името на френския народ да отправя към Вас и Вашите съграждани моите искрени поздравления. Щастлив съм, че 140-те години от установяването на дипломатически отношения между нашите две страни ни дават повод да подчертаем силата на френско-българското историческо приятелство\", заявява в писмото си до българския държавен глава президентът на Френската република Еманюел Макрон. \n\r\nТой изразява увереност, че двете страни ще продължат да работят заедно за укрепване на Европейския съюз и за неговия принос за закрила на гражданите, за икономическото и социално сближаване и за върховенство на закона. \"Съюзът трябва да остане на висота на международната сцена. Оценявам ролята на България в полза на стабилността в региона на Западните Балкани и вашия личен ангажимент за напредък в областта на европейската отбрана\", се казва още в писмото на френския президент.\n\r\nФедералният президент на Федерална република Германия Франк-Валтер Щайнмайер поздравява най-сърдечно президента Румен Радев и българските граждани по случай Националния празник на Република България. \"Нашите страни са обединени от дългогодишно и изпълнено с доверие партньорство. С оглед на разнообразните предизвикателства, пред които заедно сме изправени в Европа, се надявам че и в бъдеще приятелството между България и Германия ще остане силно свързващо звено и ще допринесе за единен и суверен Европейски съюз\", заявява германският президент. \n\r\nФранк-Валтер Щайнмайер подчертава, че ще се радва диалогът между двете страни да бъде задълбочен още повече по време на посещението му в България през следващия месец. \n\r\n\"Отбелязването на Националния празник на Република България ми дава възможност да изразя на Ваше Превъзходителство моите топли поздравления, както и пожелания за благоденствие и просперитет на Вас и на Вашите сънародници\", се казва в поздравителното писмо на Н.В. Филип, крал на белгийците. В писмото си Крал Филип изразява надежда, че отношенията на приятелство и сътрудничество между двете страни ще продължават да се развиват. \n\r\nКралят на Испания Фелипе VI пожелава от името на правителството и на испанския народ най-добри пожелания за мир и просперитет на българския народ по случай Националния празник на Република България. \n\r\n\"По повод Националния празник на България за мен е огромно удоволствие да отправя към Вас моите най-топли поздравления\", заявява президентът на Република Корея Мун Дже-Ин. \"С течение на годините нашите две страни постоянно развиват приятелски отношения като работят заедно в различни области. Очаквам с нетърпение по-нататъшното задълбочаване и укрепване на двустранните отношения от взаимен интерес и по ориентиран към бъдещето начин\", се казва още в писмото на президента Мун Дже-Ин. \n\r\n\"По повод Националния празник на Вашата страна имам удоволствието да отправя от свое име и от името на правителството и народа на Саудитска Арабия най-искрените ни поздравления и благопожелания към Вас за крепко здраве и щастие, както и благопожеланията ни към правителството и народа на Република България за по-нататъшен прогрес и благоденствие\", заявява Н.В. Салман бин Абдулазиз Ал Сауд, крал на Кралство Саудитска Арабия. \n\r\n\"За мен е огромно удоволствие да изпратя моите най-топли поздравления по случай отбелязването на Вашия Национален празник, както и моите най-добри пожелания за здраве и щастие на българския народ\", се казва в поздравлението на президента на Арабска република Египет Абдел Фатах Ал-Сиси. \"Използвам възможността да заявя, че се надявам да продължим да насърчаваме развитието на отношенията между нашите две страни от взаимен интерес\", заявява в писмото си египетският президент. \n\r\nМинистър-председателят Бойко Борисов пък получи поздравително писмо от президента на Турция Реджеп Тайип Ердоган по повод националния празник на България, съобщи пресслужбата на кабинета. \n\r\nВ писмото турският президент Ердоган изразява увереност, че достиженията и сътрудничеството във всяка една област между България и Турция, постигнати по време на настоящото правителство на премиера Борисов, ще продължат да се развиват на основата на взаимен интерес. \"За реализирането на тази цел, пожелавам да продължим съвместната ни работа с решителност\", се посочва още в писмото на президента на Турция.\n\r\nВ поздравителното писмо Реджеп Тайип Ердоган пожелава още благополучие и просперитет на \"приятелския български народ\".", "date": "2019.03.02", "title": "Путин, Тръмп, Макрон... Лидери от цял свят ни поздравяват за 3 март"}
{"url": "https://www.dnes.bg/health/2019/03/02/znaci-che-bybrecite-vi-se-nujdaiat-ot-detoks.403511", "text": "Бъбреците са жизненоважни органи, без които тялото не може да живее. Тяхната функция е свързана с филтрирането на токсините от организма, стимулацията на синтеза на кръвни клетки, хормони, регулацията на кръвното налягане, контрола на водно-солевия (електролитния) баланс в тялото, както и нивата на pH, като бъбреците имат за задача да предпазват от прекалено киселинна среда в организма, опасна за здравето.\r\nКогато е налице инфекция или бъбречно заболяване, всички тези функции започват да се затрудняват. Преди да настъпят необратими промени във функционалната тъкан на бъбреците обаче има някои признаци, че те се нуждаят от детокс. Ако им обърнете внимание, ще можете навременно да предприемете детоксикиране на тези важни органи, за да запазите здравето си.\r\n                    \n                    \n                \r\n – при тях бъбреците изпитват постоянно затруднение в изпълнение на функциите си. Ето защо при подобно страдание е добре периодично да правите детокс режим на бъбреците.\r\n – кожните проблеми могат да се свържат с различни състояния и могат да са предизвикани от многобройни причини, една от които обаче е здравето на бъбреците. Когато те не могат да извеждат качествено токсините от тялото и са прекалено натоварени е възможно по кожата да се появят гнойни пъпки, замърсявания, обриви, зачервявания.\r\n\r\n ", "date": "2019.03.02", "title": "Знаци, че бъбреците ви се нуждаят от детокс"}
{"url": "https://www.dnes.bg/obshtestvo/2019/03/02/praznichniiat-3-mart-oblachen-no-sravnitelno-topyl.403550", "text": "Облачно, но сравнително топло ще бъде времето на националния празник 3 март, сочи прогнозата за времето на НИМХ.\n\r\nАтмосферното налягане ще се повишава и ще стане близко до средното за март. През нощта ще преобладава облачно време със слаби превалявания от дъжд на места, главно в Централна България. \n\r\nПрез деня облачността ще е разкъсана, често значителна, но без съществени валежи. Вятърът ще е слаб от запад-северозапад, в източните райони от югоизток. Температурите ще се понижат и минималните ще са предимно между минус 2 и 3 градуса, а максималните - между 5 и 10 градуса, в северозападните райони до 12-13 градуса.\n\r\nНад Черноморието ще има разкъсана облачност. Вятърът ще е слаб, от югоизток. Максималните температури ще са 7 - 9 градуса, температурата на морската вода е 6 градуса. Вълнението на морето ще бъде 2 бала.\n                    \n                    \n                \r\nНад планините ще е предимно облачно. На отделни места ще превали слаб сняг. Ще духа умерен северозападен вятър. Температурите ще се понижат, максималната на височина 1200 метра ще е около 2 градуса, а на 2000 метра - около минус 5 градуса.\n\r\nВ понеделник времето ще се затопли, ще бъде слънчево и градусите ще се покачат.", "date": "2019.03.02", "title": "Празничният 3 март – облачен, но сравнително топъл"}
{"url": "https://www.dnes.bg/stranata/2019/03/02/mercedes-i-bager-se-udariha-v-harmanli-vodachite-postradaha.403551", "text": "\n\r\nЛек автомобил \"Мерцедес\" и багер се удариха в Харманли. Инцидентът е станал днес на кръстовище на булевард \"България\", видя репортер на Булфото.\r\nМногофункционалният багер е излизал на главния път, след като е заредил на близката бензиностанцията. Точно в този момент от изток е идвал автомобил, който се е ударил в него.\r\nИ двамата водачи са пострадали, а шофьорът на лекия автомобил е със сериозни травми.", "date": "2019.03.02", "title": "Мерцедес и багер се удариха в Харманли, водачите пострадаха"}
{"url": "https://www.dnes.bg/mish-mash/2019/03/02/kak-da-razberete-dali-ste-na-prav-pyt-v-jivota.403401", "text": " Чудили ли сте се някога дали сте на прав път в живота? Всеки човек си задава този въпрос на един или друг етап от житейския си път. Ако мислите за това твърде често, може би нещата не ви вървят много добре. И обратно – ако по-рядко се питате дали се движите в правилната посока, вероятно нещата ви вървят с лекота и/или се развиват както трябва.\r\n \r\n\r\n\r\n\r\n \r\nКогато сте поели правия курс, вие ще имате усещането, че сякаш Вселената ви помага и ви се случват точно нещата, от които имате нужда, за да постигнете целите си. Появяват се точните хора и/или събития, които ви помагат да постигнете каузата си. Парите, които са ви необходими се появяват чрез дарение, наследство или от неочакван източник. Нещата просто си идват на място.\r\n \r\n\r\n \r\nДа бъдеш на правия път не означава, че всичко ще бъде автоматично на мястото си в 100% от времето. Но ако когато възникнат препятствия, вие намирате „творчески“ решения, за да ги преодолеете или заобиколите, то животът ви върви добре. Например, имали сте гадна работа и точно когато всичко ви се е струвало черно, се е появила нова възможност, която ви е осигурила перфектно извинение да напуснете.\r\n \r\nАко сте на прав път, препятствията, които се появяват, не са нищо повече от нова врата, която трябва да отворите, за да можете да продължите към мечтата си.\r\n \r\n\r\n \r\nАко вече не търсите одобрението на други хора и нямате нужда да получавате потвърждение дали това, което правите, е приемливо или не, значи вие усещате, че се движите напред. Ако критиките от страна на скептиците вече не ви вълнуват толкова много, значи се движите към успеха.\r\n \r\n\r\n \r\nАко се гордеете с това, което правите, ако се вълнувате много от работата си и обичате да говорите с другите хора за нея, това е много добър знак. Вероятно правите това, което трябва да правите!\r\n\r\n", "date": "2019.03.02", "title": "Как да разберете дали сте на прав път в живота?"}
{"url": "https://www.dnes.bg/sport/2019/03/02/nepokorniiat-kepa-peika-i-sreshtu-fulym.403553", "text": "Вратарят на Челси Кепа Арисабалага е много вероятно да остане на пейката и за предстоящия двубой срещу Фулъм от Висшата лига в неделя.\n\r\nМениджърът Маурицио Сари обяви, че скандалът между двамата е приключен, но все още не е решил на кого да заложи срещу \"котиджърс\".\n\r\nСлед като футболистът отказа да бъде заменен във финала за Купата на Лигата, той изгледа от трибуните победата над Тотнъм с 2:0, при която Вили Кабайеро бе под рамката, но не му се наложи да прави някакви сериозни спасявания.\n\r\n\"С Кепа ситуацията е изяснена и остава назад. Той е нашият първи вратар, но в лицето на Вили ние имаме играч, който е способен да бъде на ниво във всеки двубой. Все още не съм решил кой ще играе в неделя, но Кепа ще бъде на вратата в някой от следващите два мача\" коментира Сари.\n                    \n                    \n                \r\nЧелси ще играе с Динамо Киев в четвъртък в двубой от Лига Европа, когато е по-вероятно Кепа да заеме мястото си под рамката отново.\n\r\n", "date": "2019.03.02", "title": "Непокорният Кепа \"пейка\" и срещу Фулъм"}
{"url": "https://www.dnes.bg/politika/2019/03/02/nfsb-iadosani-na-radev-govoril-na-angliiski-s-shefa-na-nato.403556", "text": "НФСБ изрази възмущение и недоволство от поведението на президента Румен Радев при срещата му с генералния секретар на НАТО Йенс Столтенберг. Проблемът според националистите е, че държавният глава е говорил с госта си на английски език. \n\"Ние, членовете на Националния изпълнителен комитет на НФСБ, изразяваме възмущението си от грубото погазване от Президента на Република България Румен Радев на чл. 3 от Конституцията, гласящ, че „Официалният език в републиката е българския\", пишат от партията на Валери Симеонов в позиция, започваща с цитат от Паисий - \"О, неразумни и юроде\".\r\n \r\n\"На 01.03.2019г. в Президентството на Република България Президентът Радев разговаря с Генералния секретар на НАТО г-н Йенс Столтенберг не на официалния български език, а на чужд език – английски. Унизително, цинично и арогантно! Като, че ли българското Президентство е столова в централата на НАТО!\", пише в позицията на НФСБ.\r\n \r\nСпоред националистите езикът на един народ отразява неговото сърце, разум и дух, \"защото езикът е единствената форма, чрез която се материализира човешката мисъл\". \n                    \n                    \n                \r\n\"Винаги и за всеки народ той е свещен. С поведението си Президентът Радев унижи не само свещеният език на Вазов, Ботев и Хайтов, \"език свещен на нашите деди\", но и целия български народ, който по Конституцията е призван да представлява“, смятат от НФСБ.\r\n \r\nЗатова от партията на Валери Симеонов искат от държавния глава а се извини за своите действия. \n\r\n ", "date": "2019.03.02", "title": "НФСБ ядосани на Радев – говорил на английски с шефа на НАТО"}
{"url": "https://www.dnes.bg/notifikacii/2019/03/02/istinskiiat-ad-ujasite-na-dvama-poliaci-nasilvani-ot-sveshtenici.403552", "text": "Марек и Мариус са само две имена в дългия списък с децата, станали жертва на свещеници с педофилски наклонности.  двамата разказват за ужасите, които са преживели. \n\n\nМарек Лисински никога няма да забрави този ден - 13 декември 1981 година, последната нощ, която прекарва при своя насилник. 13-годишният по онова време Марек решава да сподели своята тайна пред майка си и баба си. Разказва им, че местният свещеник му причинява \"лоши неща\".\r\n                \n                Но въпросният ден е съдбовен не само за Марек - тъкмо на този ден генерал Войчех Ярузелски обявява извънредно положение в Полша. Телевизията не спира да излъчва откъси от речта му, семейството на Марек е силно разтревожено - твърде пресни са все още спомените за нацистката окупация на Полша. В цялата тази тревожна ситуация изповедта на момчето остава нечута. \"Днес осъзнавам какво е било положението, но дълги години не можех да им простя\", спомня си Марек Лисински.\n\r\nМомчето е силно травматизирано, на 14-годишна възраст започва да пие, става алкохолик. В продължение на цели 30 години не отронва и дума за сексуалния тормоз, на който е бил подложен от местния свещеник. Едва 43-годишен намира сили да проговори, започва и терапия, която продължава до днес. Спомените за преживяното обаче така и не му дават мира. 51-годишният днес Марек все още сънува кошмари, в които отново и отново изживява нанесения му тормоз. А извършителят? Отецът бил отстранен от поста си за три години, но днес отново работи като свещеник. Гражданското дело срещу него още не е приключило.\n\r\n\n\r\nЛисински все пак успява да се съвземе от травмата. От 15 години насам вече не пие, а през 2013-а дори решава да основе организация в помощ на жертвите на сексуални посегателства. Една от тези жертви е Мариус Милевски. Неговият мъчител подхождал хитро, възползвайки се от информациите, които научавал от семейството в изповедалнята. Свещеникът знаел например, че 9-годишният тогава Мариус израства в проблемно семейство, в чийто дом няма дори баня. \"Веднъж отецът ме покани в дома си и ме попита дали искам да се изкъпя. Съгласих се, защото вкъщи нямахме дори течаща вода. Но веднага се почувствах много неприятно, защото свещеникът започна да ме къпе. А после ме принуди към орален секс\", спомня си Мариус, който днес е на 28 години. Сексуалните посегателства продължили цели девет години, а Мариус не отронил и дума. Защо? \"Та кой би повярвал на едно дете от семейство на алкохолици?\", отговаря той.\r\nСвещеници с педофилски наклонности често си избират именно такива жертви. И хладнокръвно упражняват психологически натиск върху тях, казвайки им например: \"Ако проговориш, майка ти ще умре\". Теоложката Дорис Вагнер нарича този коварен подход \"спиритуално посегателство\". Така е озаглавила и книгата си, в която разказва за сексуалния тормоз, на който е била подложена като дете.\n\r\nКакто Лисински, така и Милевски и до днес не могат да се отърват от чувството за вина, от комплекса за малоценност - типични последици от тормоза, на който са били подложени. Двамата са преживели и още едно унижение - църковния процес срещу свещениците, издевателствали над тях. За самите жертви той бил истински ад: \"Всички бяха срещу мен, дори и свещеникът, който уж трябваше да защитава моите права\", спомня си Милевски. \"Църквата искаше да ме покаже като човек, който лъже, за да вземе някакви пари\", добавя той.\n\r\nВ края на църковния процес свещеникът дори бил оправдан. Делото в гражданския съд обаче приключило по друг начин - там свещеникът бил признат за виновен: три години затвор и забрана да работи с деца и младежи в продължение на десет години. \"Поне държавата защити моите права\", казва Милевски с видимо облекчение.\n\r\n\n\r\nЖертвите на сексуални посегателства, извършени от свещеници, подчертават единодушно, че поведението на църковния клир по този въпрос е точно толкова травматизиращо за тях, колкото и самото престъпление. \"Чак след 38 години попаднах на представител на църквата, който ми повярва. След като му разказах какво съм преживял, той се просълзи и ми целуна ръка за прошка. За първи път от 38 години се почувствах свободен. За първи път не изпитвах нито вина, нито срам\", споделя Лисински. Човекът, за когото говори, е не друг, а самият папа Франциск.\r\n", "date": "2019.03.02", "title": "Истинският ад: Ужасите на двама поляци, насилвани от свещеници"}
{"url": "https://www.dnes.bg/sofia/2019/03/02/so-tyrsi-shofiori-s-bezplatni-noshtuvki-i-visoki-zaplati.403555", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед протестите в столичния градски транспорт, общината готви нови мерки за решаването на кризата с шофьорите. \n\r\nДостатъчно желаещи в София няма, затова на кандидатите от страната се предлага нова екстра - безплатни нощувки в общежитие. Както и заплата от 1800 лева и нови автобуси.\n\r\nСтефан Желев върти волана на градски автобуси на Бургас вече 11 години. Бил е шофьор и в Прага, така че големият град не го плаши, но не би се преместил на работа в София, защото определя като тежки условията в столицата.\n\r\nОколо 300 шофьори и ватмани не достигат в столичния градски транспорт. За да направят работата по-привлекателна, експерти подготвя законодателни инициативи. Една от тях предвижда общините да упражняват контрол по Закона за движение по пътищата, наравно с КАТ.\n                    \n                    \n                \r\nВ столицата тече и процедура по закупуването на стационарни камери, които да контролират скоростта и нарушенията в бус лентите.\r\n\r\n ", "date": "2019.03.02", "title": "СО търси шофьори с безплатни нощувки и високи заплати"}
{"url": "https://www.dnes.bg/akoshtete-vqrvaite/2019/03/02/neshta-koito-ne-triabva-da-dyrjite-v-portfeila-si.403515", "text": "Големият, красив и удобен портфейл е мястото, в което повечето от нас държат всичките си документи, карти, бележки наред с банкнотите и монетите, за които най-вече е предназначен. Наистина е удобно и е разбираемо, че го правим, но при евентуална кражба на портмонето ви всичко ценно заедно с парите отива в ръцете на крадците. Представете си колко главоболия ще ви донесе това неприятно събитие, а освен това може да последват и още неприятности в зависимост от съдържанието на откраднатия портфейл и информацията, която се крие в него.\r\nЕто защо има някои неща, които е наистина по-добре да не носите в портфейла си. Кои са те?\r\n\r\nХората, които разполагат с допълнително здравно осигуряване към частен здравноосигурителен фонд или застрахователна компания имат карти с лична информация и осигурителен номер, изписан върху картата. Избягвайте да държите този документ в портмонето си, не толкова защото възстановяването на картата е трудно, а защото в периода, в който тече процедурата по възстановяване може да ви се наложи да ползвате здравна помощ и това да ви забави. Не поемайте този риск.\r\n\r\nАко лекарят ви е предписал рецепта за важно лекарство, което трябва да взимате, по-добре не дръжте рецептата в портфейла. Носете я в отделна папка или подразделение на чантата си, когато се налага да купите медикамента. Иначе бихте останали без лечение известно време, докато отидете отново на лекар, той да ви даде друга рецепта, още повече ако се касае за лечение, което не търпи отлагане, а внезапно станете жертва на кражба.\r\n", "date": "2019.03.02", "title": "Неща, които не трябва да държите в портфейла си"}
{"url": "https://www.dnes.bg/notifikacii/2019/03/02/edin-ot-nai-izdirvanite-ispanski-narkotrafikanti-zaloven-u-nas.403557", "text": "Испанската Гражданска гвардия съобщи днес, че в България е арестуван един от най-издирваните испански наркотрафиканти, който променил външния си вид, като значително увеличил килограмите си и се готвел да избяга във Венецуела, предаде Франс прес, цитирана от БТА.\n\r\nИспанецът с инициали J.S.A. според Гражданската гвардия играел много важна роля в \"опасна престъпна организация, която вкарвала в Испания и в останалата част на Европа големи количества кокаин от Южна Америка и се занимавала с пране на пари\". Той бил издирван от 2013 г. от испанските съдебни власти и бил един от десетте най-издирвани хора от Гражданската гвардия, гласи съобщение, публикувано в Мадрид.\n\r\nВ началото на февруари агенти, специализирани в издирването на бегълци в Испания научили, че той е в българския пристанищен град Варна. \n                \n                \r\nТе допуснали, че е \"възможно той да носи огнестрелно оръжие при пътуванията си и значително да е променил външния си вид, като е напълнял с повече от 50 килограма\", добавя Гражданската гвардия. Според нея българската полиция потвърдила това и извършила ареста.\n\r\nВ момента на ареста заподозреният наркотрафикант имал фалшиви испански документи за самоличност и смятал да напусне България и да отпътува към Венецуела в следващите дни, се посочва в съобщението, цитирано от Франс прес.", "date": "2019.03.02", "title": "Един от най-издирваните испански наркотрафиканти заловен у нас"}
{"url": "https://www.dnes.bg/politika/2019/03/02/veto-promeni-po-kakvi-pravila-shte-se-provedat-evroizborite.403564", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГЕРБ и ОП се разбраха да отхвърлят ветото на президента срещу текстове от изборния закон. БСП отказват да се върнат в пленарната зала. \r\nКакви ще са правилата, по които ще се проведат предстоящите евроизбори, защо законът се променя в последния момент, защо въпреки призивите на президента, БСП отказват да се върнат в пленарната зала на парламента, къде ще се гласува машинно и има ли шанс електронното дистанционно гласуване, за което настояват българите в чужбина - вижте дебата в студиото на предаването \"Брюксел 1\" по Bulgaria ON AIR с водещ Милена Милотинова между депутатите Мария Илиева от ГЕРБ и Петър Витанов от БСП за България.", "date": "2019.03.02", "title": "Вето, промени... По какви правила ще се проведат евроизборите?"}
{"url": "https://www.dnes.bg/notifikacii/2019/03/02/mule-predotvrati-alo-izmama-za-blizo-10-bona-v-razgrad.403565", "text": "Човек, нает за \"муле\" на ало апаши, предотврати телефонна измама за близо 10 000 лв, съобщиха от полицията в Разград. \r\nОколо 12.00 часа на 1 март 74-годишна жена получила обаждане по телефона за провеждаща се полицейска операция по залавяне на телефонни измамници. За да \"съдейства на органите на реда\", възрастната жена оставила чанта с близо 10 000 лв. и златни накити в района на Колодрума в Градския парк. \r\nЛицето, изпратено на прибере парите, било наето чрез обява в сайт за търговия с коли. Когато 29-годишният мъж отишъл да изпълни поръчката, се усъмнил, че става дума за измама. \r\nТой сигнализирал в полицията и предал намереното. \r\nПредстои средствата да бъдат върнати на потърпевшата. \r\nПо случая се води досъдебно производство. ", "date": "2019.03.02", "title": "\"Муле\" предотврати ало измама за близо 10 бона в Разград"}
{"url": "https://www.dnes.bg/notifikacii/2019/03/02/es-gotov-da-dade-garancii-za-sporazumenieto-za-brexit.403566", "text": "Европейският съюз е готов да предостави на Великобритания допълнителни гаранции за споразумението за Брекзита, заяви главният европейски преговарящ Мишел Барние в интервю за няколко европейски вестници, предаде Франс прес, цитирана от БТА.\n\r\n\"Можем да намерим допълнителни гаранции, за да потвърдим, изясним и гарантираме добрите намерения и добросъвестността на европейците, с ангажименти, които ще имат реална юридическа сила, защото ще бъдат съвместни. Работим по това ден и нощ\", заяви Барние в интервю за вестниците \"Еко\", \"Велт\", \"Стампа\" и \"Мундо\".\n\r\n\"Тези уверения могат да бъдат дадени в тълкувателен документ, чиято форма предстои да бъде определена, който ще бъде добавен към договора за излизане на Великобритания от ЕС и политическата декларация\", добави европейският преговарящ. \n                \n                \r\nСпоред него съществува недоразумение, свързано с предпазната клауза, целяща да предотврати връщането към \"твърда\" гранична инфраструктура между членката на ЕС Ирландия и британска Северна Ирландия след Брекзита, който е предвиден за 29 март.\n\r\n\"Някои британци твърдят, че се опасяват, че европейците може да я използват, за да ги задържат за безсрочен период в общо митническо пространство. Нямаме и не сме имали подобно намерение\", подчерта Барние.\n\r\nВ началото на годината британският парламент отхвърли споразумението за напускане на ЕС, по което Брюксел и Лондон преговаряха в продължение на две години, именно заради предпазната клауза. Премиерът Тереза Мей поиска промени, като ограничаването на действието й във времето, или правото да прекрати действието й едностранно.\n\r\n\"Ограничаването й по време или въвеждането на едностранна клауза за прекратяването й би поставило под съмнение надеждността\" на предпазната клауза, заявява Барние в интервюто. \"Действието й ще спре, когато се стигне или до общо споразумение за бъдещите отношения, или конкретно споразумение с Ирландия\".\n\r\nЕвропейският преговарящ намекна, че следващата седмица ще се срещне с британския министър по въпросите на Брекзита Стивън Баркли и с главния прокурор Джефри Кокс, който дава правни съвети на британското правителство. Според източник от ЕС, срещата може да се състои във вторник в Брюксел.", "date": "2019.03.02", "title": "ЕС готов да даде гаранции за споразумението за Brexit"}
{"url": "https://www.dnes.bg/politika/2019/03/02/vmro-gotovi-da-sa-sami-na-evrovota-ako-nfsb-reshi-dobre-doshli.403548", "text": "След като нашите коалиционни партньори не могат да се съберат и организират, за да проведем един сериозен разговор по темата евроизбори, ние си образуваме свой предизборен щаб и започваме кампания, обяви вицепремиерът и лидер на ВМРО Красимир Каракачанов в предаването \"Тази събота\" по bTV. \n\n\n\n\"Ако НФСБ желаят да се включат към разговора, са добре дошли\", допълни военният министър и продължи: \"Нали се сещате, че вече сме 2 март и до 2 май няма как да се чакаме да си говорим. Ако колегите желаят да участваме заедно на евроизборите, нека да бъдат така добри на следващия коалиционен съвет, първо да дойдат и след това да се държат конструктивно\".\n                    \n                    \n                \r\nСпоред Каракачанов, след като има няколко кандидатури за евролистата, е по-добре да се направят вътрешни избори и там да се види какво ще кажат избирателите на \"Обединени патриоти\". \n\r\nВицепремиерът увери, че евроизборите не могат да са причина да се развали управлението на страната. \"Коалиция \"Обединени патриоти\" в парламента има 27 депутати и те подкрепят правителството на премиера Бойко Борисов. Как ще се явим на изборите - дали заедно или поотделно, зависи от наши ум и разум. Умното и разумното е без значение кой се явява на евроизборите, коалицията на \"Обединени патриоти\", заедно с парламентарната група на ГЕРБ, да продължат да управляват страната\", категоричен бе той.\n\r\nПопитан дали е притеснен от факта, че президент и премиер водят различна политика във външнополитически план, Каракачанов посочи: \"Както виждате, когато една немалка част от нашите партньори в НАТО и в ЕС започнаха да гонят руски дипломати, България не го направи. В същото време, България се опитва да развива пълноценно своите икономически отношения с Русия, без това да ни пречи да бъдем членове на ЕС и НАТО\".\n\r\n\"За пореден път в Брюксел наблюдаваме една риторика, която е двоен стандарт, защото от една страна някои европейски държави говорят много ярко против Русия, а в същото време виждаме, че те реализират огромни инвестиционни проекти за милиарди и си развиват икономическите отношения. Значи за някои големи европейски държави може, а за България не може. Каква е логиката?\", попита посочи министърът на отбраната и добави, че България преди всичко трябва да следва своя национален интерес.", "date": "2019.03.02", "title": "ВМРО готови да са сами на евровота, ако НФСБ реши – добре дошли"}
{"url": "https://www.dnes.bg/index/2019/03/02/receptata-dnes-amerikanski-palachinki.403398", "text": "Ако искате да изненадате с вкусна закусва вашите близки, вижте нашето предложение - пухкави американски палачинки. С тях всички ще си оближат пръстите :)\r\n\r\n3 яйца\r\n \r\n1 ч.ч (240мл.) прясно мляко\r\n \r\n2 с.л олио или разтопено масло\r\n \r\n2 с.л захар\r\n \r\nщипка сол\r\n \r\n2 ч.ч. брашно\r\n \r\n1 пакетче бакпулвер\r\n \r\nВ купа разбиваме яйцата, млякото, захарта, солта и мазнината.След това добавяме брашното смесено с бакпулвера и разбиваме отново до хомогенна смес. Сместа е доста по-гъста от тази за традиционните палачинки.\r\n \r\nЗагряваме тиган с незалепващо дъно и сипваме по малко от сместа, като гледаме да оформим кръгове.За целта аз ползвах метална лъжица за сладолед, но може и с черпак. След като по повърхността на палачинката започнат да се появяват балончета се обръща внимателно с шпатула, за да се изпече и от другата страна.\r\n \r\nАко се страхувате да не ви залепнат може да намажете с масло дъното на тигана.\r\n \r\n", "date": "2019.03.02", "title": "Рецептата Dnes: Американски палачинки"}
{"url": "https://www.dnes.bg/politika/2019/03/02/evrovotyt-kraiygylen-kamyk-karaiancheva-sigurna-v-pobedata-na-gerb.403531", "text": "Eвроизборите са крайъгълен камък, обяви в Кърджали председателят на Народното събрание Цвета Караянчева, цитирана от пресцентъра на партията. \n\n\n\"Евроизборите ще опровергаят социологическите проучвания, че се стопява дистанцията между нас и опозицията. Ще обърнем летоброенето на вота и на местните избори ще имаме кметове в Кърджали\", изрази увереност шефката на НС.\n\r\n\"Построихме своята къща тухла по тухла, от основи до покрив, 12 години. Тежко ни беше, тук в Кърджалийско, регионът беше бастион на една политическа сила, но сега никой не употребява тази дума. Моят пост като председател на Народното събрание е признание за всички вас. Благодаря ви. Благодаря и на г-н Цветанов за доверието и подкрепата\", каза още Караянчева пред структурите на ГЕРБ в областта. \n                    \n                    \n                \r\n\"Битката за Кърджали е кауза, а не битка за облаги и тя ще ни доведе до успех. Виждате как се промени България при кметовете на ГЕРБ\", отчете още тя.\n\r\nКъм активистите на ГЕРБ се обърна и евродепутатът от ГЕЕРБ/ЕНП Асим Адемов. Той подчерта, че България се радва на изключително висок авторитет в ЕС, след успешното си европредседателство, а Борисов и Цветанов са сред водещите лидери в Европа. \n\r\n\"Нека подкрепим европейската десница и Манфред Вебер\", призова в заключение Адемов.\r\n ", "date": "2019.03.02", "title": "Eвровотът - крайъгълен камък. Караянчева сигурна в победата на ГЕРБ"}
{"url": "https://www.dnes.bg/obshtestvo/2019/03/02/v-navecherieto-na-3-mart-400-pametnika-ni-napomniat-za-osvobojdenieto.403532", "text": "Близо 400 паметника увековечават подвига на героите за Освобождението на България. 20 от тях са в София, съобщава \"Монитор\". След столицата по брой паметници следват Плевен и Стара Загора – двата града, около които са се разиграли най-кървавите битки през Руско-турската освободителна война.\n\r\nНе са малко обаче и паметниците, които са били издигнати през годините, но вече на практика липсват.\n\r\nМонументите, които не са стигнали до наши дни, едва ли са унищожени умишлено – никой не би посегнал на подобни паметници: съсипали са ги най-вероятно ерозията на времето и прословутата нашенска немарливост, смятат известните ни скулптори проф. Емил Попов и доц. Цветослав Христов.\n                    \n                    \n                \r\nИзданието припомня, че има два пика в строежа на паметници, свързани с бележитата дата 3 март – единият от тях е непосредствено след Освобождението до Балканската война, а другият – в периода 1975-85-та, когато се честват 100-годишнината от войната и 1300 години от създаването на българската държава.\n\r\nВ началото повечето паметници са поръчани и дарени от Русия, като дори надписите на тях са на руски език. Те започват още от Свищов, където император Александър ІІ е стъпил на дунавския бряг и е имал щаб.\n\r\nНай-емблематичният паметник на българската свобода – този на връх Шипка, датира от 1926 година, когато се обявява конкурс за изграждането на монумента.Творческият колектив, спечелил конкурса, обаче се отказва да го построи заради заради суровите условия горе в планината. В крайна сметка той е построен от друг екип и е официално открит през 1934 г. в присъствието на цар Борис ІІІ.", "date": "2019.03.02", "title": "В навечерието на 3 март: 400 паметника ни напомнят за Освобождението"}
{"url": "https://www.dnes.bg/obshtestvo/2019/03/02/da-pochetem-pochinalite-blizki-dnes-e-zadushnica.403534", "text": "На днешната събота отбелязваме голямата Задушница преди Великия пост.\r\nПо традиция в съботата срещу Неделя месопустна (Месни заговезни) - на голямата Задушница преди Великия пост, всички българи извършват помен в памет на мъртвите. Или, както името \"Задушница\" показва, това е ден за възпоменаване на душите на починалитe.\r\nЗа помена се приготвя варено, подсладено жито. Българската традиция включва още хляб и вино. В по-ново време се прибавят дребни сладки и соленки.\r\nПоменът се прави на гроба, в църква или у дома. Задушниците винаги са в събота, защото в седмичния празничен цикъл църквата е определила съботата за ден на покойните. На тези дни близките на починалите посещават гроба, преливат го с вино, прекадяват го с тамян и след това раздават на присъстващите жито и храна за \"Бог да прости мъртвите души\".", "date": "2019.03.02", "title": "Да почетем починалите близки – днес е Задушница"}
{"url": "https://www.dnes.bg/notifikacii/2019/03/02/trymp-obvini-kndr-za-smyrtta-na-amerikanski-student.403535", "text": "Родителите на Ото Уормбиър, американски студент, който почина след 17 месеца в севернокорейски затвор, обвиниха \"режима на злото\" в Пхенян, след като президентът Доналд Тръмп похвали лидерството на Ким Чен-ун и заяви, че вярва на твърдението му, че не е знаел как е бил третиран младежът, предаде Ройтерс. \n\n\n\"Ким и неговият режим на злото са отговорни за смъртта на нашия син Ото. Ким и неговият режим на злото са отговорни за невъобразима жестокост и безчовечност. Никакви извинения или разточителни похвали не могат да променят това\", се казва в острото изявление на Фред и Синди Уормбиър, разпространено преди ден.\n                \n                \r\nМалко по-късно Тръмп реагира в Туитър, като се оправда, че е бил разбран погрешно и също обвини Северна Корея, но без да спомене Ким. \n\r\n\"Винаги мразя да бъда интерпретиран погрешно, но особено когато става дума за Ото Уормбиър и страхотното му семейство. Разбира се, смятам Северна Корея за отговорна за малтретирането и смъртта на Ото\", написа президентът.", "date": "2019.03.02", "title": "Тръмп обвини КНДР за смъртта на американски студент"}
{"url": "https://www.dnes.bg/kino/2019/03/02/vyzmojno-li-e-da-oceleesh-s-vylci.402216", "text": "В годините на Втората световна война ни връща Вера Белмон с \"Да оцелееш с вълци\".  Историята е разказана през гледната точка на Миша Дефонсека.\r\nПрез 1942 година малкото еврейско момиче Миша, майка ѝ Геруша и баща ѝ Рувен се крият от немците в малка къща в Арденес, Белгия. Когато родителите ѝ са заловени от нацистите, а семейството, което я подслонява, е арестувано заради това, Миша тръгва да търси родителите си.\r\nПо време на пътуването си през Германия, Полша и Украйна, момичето живее и оцелява с глутница вълци. След дълги перипетии Миша успява да се завърне в родния си град, но среща ли се отново с родителите си?\r\nБелмон рисува детайлна картина по това време, покрай героинята му, която извървява пеш половин Европа. Светът, който среща детето е негостоприемен, неуютен, неудобен, а най-верните му приятели стават глутница вълци.\r\n                    \n                    \n                Ролите са поверени на Матилд Гофар, Ги Бедо и Мишел Берние. Гледайте \"Да оцелееш с вълци\" на 2 март от 23.00 часа по телевизия .", "date": "2019.03.02", "title": "Възможно ли е \"Да оцелееш с вълци\""}
{"url": "https://www.dnes.bg/notifikacii/2019/03/02/germaniia-niama-da-lishava-ot-grajdanstvo-boici-ot-idil.403536", "text": "Правителството в Берлин не възнамерява да лишава от германско гражданство екстремисти от \"Ислямска държава\" с двойно гражданство, които понастоящем са в плен в Сирия, предаде ДПА.\n\r\nУправляващите християндемократи по-рано през седмицата настояха за нов закон, който да лиши екстремистите от германско гражданство, ако са също и граждани на друга държава. Но правителството даде ясно да се разбере, че макар подобно законодателство да е в процес на изработване, то няма да важи със задна дата за бойците, които сега са в плен.\n\r\nАмериканският президент Доналд Тръмп призова Германия и други европейски страни да приемат завръщането на над 800 бойци от \"Ислямска държава\", пленени от кюрдските милиции от Сирийските демократични сили, припомня ДПА. \n                \n                \r\nОколо една трета от германците, заминали за Близкия изток, за да се присъединят към \"Ислямска държава\", имат двойно гражданство. На тези, които имат само германско гражданство, трябва да бъде разрешено да се върнат в Германия в съответствие с конституцията.\n\r\nМинистърът на вътрешните работи Хорст Зеехофер и министърката на правосъдието Катарина Барли са се съгласили, че преговорите за проектозакон за лишаване на бъдещи екстремисти от гражданство трябва да бъдат завършени скоро, заяви говорител на правосъдното министерство. \n\r\nХристияндемократите бяха упрекнали Барли, че не е подготвила закона по-рано, припомня БТА.", "date": "2019.03.02", "title": "Германия няма да лишава от гражданство бойци от ИДИЛ"}
{"url": "https://www.dnes.bg/sofia/2019/03/02/na-3-mart-nvim-predstavia-simvolite-na-svobodata.403537", "text": "С Ден на отворени врати и специален показ на експонати - символ на извоюваната свобода, Националният военноисторически музей (НВИМ) ще отбележи 3 март, съобщиха от институцията. \nПо традиция в празничния ден НВИМ ще работи от 10.00 до 17.00 часа с вход свободен за постоянната хронологична и външната експозиция, както и за временните си изложби. \n\r\nСамо на 3 март посетителите ще се докоснат до емблематични вещи на Опълчението и доброволческите чети, участвали в Руско-турската война, които символизират устрема на народа за извоюване на свободата си. Сред артефактите, пренесли през годините спомена за себеотдадеността на предците ни, са сабята на Жельо войвода, на която със златни букви е изписано \"Българино, братко мой, ти от турчин се не бой, вземи сабля, върви на бой\", пушката на Ильо войвода, който на 72 години се включва в Руско-турската война със своя чета, мушкетонът на Панайот Хитов и други. \n                    \n                    \n                \r\nСпоменът за кръвопролитните боеве при Стара Загора ще бъде пресъздаден с оригиналната пика на Самарското знаме, която в боя е огъната под напора на мъртвото тяло на подполковник Калитин.\n\r\nСвободата през призмата на почитта и благодарността към всички, чиито усилия и саможертва водят до успешния край на войната, ще бъде представена чрез някои от възпоменателните знамена, изработени от обществени комитети в освободените български градове, и сребърни чаши, подарени от руския император на останалите живи опълченци по повод 25-ата годишнина от Руско-турска война. \n\r\nСред експонатите се откроява и символичният ключ на един от най-разпознаваемите символи на свободата - паметника на връх Шипка, поднесен на цар Борис III при откриването на монумента. \n\r\nВ навечерието на националния празник, на 2 март НВИМ ще получи като дарение личния печат на граф Николай Игнатиев - един от четиримата представители на Руската и Османската империя, подписали Санстефанския мирен договор, само месец след като Великите сили се споразумяват на Балканите да не се създава голяма славянска държава. \n\r\nПечатът, който ще може да бъде видян от широката публика още на 3 март, ще бъде предаден от правнука на руския генерал и дипломат - Дмитрий Игнатиев, който пристига в България специално за този повод.", "date": "2019.03.02", "title": "На 3 март НВИМ представя символите на свободата"}
{"url": "https://www.dnes.bg/notifikacii/2019/03/02/kaliari-iznenada-inter-despodov-specheli-duzpa.403538", "text": "Каляри поднесе първата изненада в 26-ия кръг на Серия \"А\", след като победи с 2:1 Интер у дома. Футболист №1 на България за 2018 г. Кирил Десподов се появи на терена в 81-ата минута и в края спечели дузпа, която Николо Барела изпусна.\r\nВсички голове в Сардиния паднаха през първото полувреме. В 31-ата минута домакините поведоха чрез капитана си Лука Чепители, който се разписа с глава. После домакините можеха да удвоят аванса си, ако не беше чудесната намеса на Самир Ханданович.\r\nМалко по-късно Лаутаро Мартинес изравни след асистенция на Раджа Наинголан, но в 43-ата минута Леонардо Паволети донесе успеха за Каляри. След почивката мачът беше доста по-скучен, което се оказа по вкуса на Каляри, защото нов гол нямаше.", "date": "2019.03.02", "title": "Каляри изненада Интер, Десподов спечели дузпа"}
{"url": "https://www.dnes.bg/sofia/2019/03/02/avanta-bez-sinia-i-zelena-zona-v-ponedelnik.403539", "text": "Във връзка с Националния празник на България - 3 март, зоните за почасово платено паркиране \"Синя\" и \"Зелена\" няма да работят в понеделник на 4 март, съобщиха от \"Центъра за градска мобилност\".\r\nДвете зони ще бъдат платени отново от вторник.\r\nДнес обаче \"синята\" зона ще работи с обичайното си работно време в часовия диапазон от 08.30 до 18.00 часа.", "date": "2019.03.02", "title": "Аванта: Без \"синя\" и \"зелена\" зона в понеделник"}
{"url": "https://www.dnes.bg/politika/2019/03/02/siderov-s-uprek-syjaliavam-che-vmro-trygna-da-razcepva-patriotite.403541", "text": "От моя страна няма никакви знаци и действия за край на тази коалиция. Мога да кажа, че съм бил моторът да се направи през 2016 г., а успехът й беше, че изместихме ДПС като трета политическа сила в парламента, обяви лидерът на \"Атака\" Волен Сидеров в предаването \"Събуди се\" по Нова телевизия. \n\n\n\n\"Съжалявам, че ВМРО тръгна да разцепва тази коалиция, но така са решили\", допълни още Сидеров.\n\r\nТой поиска независимо как ще се явят на изборите трите патриотични партии, лидерите им да дадат уверение, че управленската програма на правителството ще се изпълни докрай. \"И да не свързваме автоматично евроизборите с управлението\", уточни лидерът на \"Атака\". \n                    \n                    \n                \r\nСидеров коментира и писмото от НФСБ към ВМРО, в което от НФСБ предлагат да се върнат на масата за преговори, след като от ВМРО решиха, че ще се явяват самостоятелно на евроизборите. Попитан защо той не е бил поканен, Сидеров заяви: \"Може да не ме харесват вече\".\n\r\nЛидерът на \"Атака\" отрече, че е настоявал да бъде водач на листата за евроизборите. \"Нещата трябва да се решават по мъжки, а не с писма в стил – прелъстена и изоставена ученичка, която пише на гаджето си\", заяви Сидеров. \n\r\nТой бе категоричен, че голямата коалиция е стабилна, въпреки случващото се в малкия коалиционен партньор. \n\r\n\"Няма никакъв трус, не търсете трусове. Нека и трите партии, и тримата лидери потвърдят, че независимо от начина на явяване на изборите, управленската програма докрай, Борисов ще изкара най-накрая един мандат докрай и ние ще бъдем гарант за това\", каза лидерът на \"Атака\".", "date": "2019.03.02", "title": "Сидеров с упрек: Съжалявам, че ВМРО тръгна да разцепва Патриотите"}
{"url": "https://www.dnes.bg/notifikacii/2019/03/02/jivi-li-sa-te-otkradnatite-deca-na-gdr.403533", "text": "Карин Раниш от самото начало не вярва, че двегодишният й син е починал в болница в ГДР. Заедно с други майки тя тръгва да търси истината. И разкрива един потресаващ разказ за откраднатите деца на ГДР, пише в свой материал .\r\nКарин Раниш, съпругът й Бернд и трите им дъщери са в напрегнато очакване - предстои ексхумацията на Кристоф, първородния син в семейството. През юни 1975 г. той е бил обявен за мъртъв в една болница в Дрезден. Тогава детето е само на две години. Дрезден е част от комунистическата ГДР. \"Израснахме със системата и с идеята, че трябва да вярваме на всичко, което ни се казва. Разбира се, имаше много неща, в които не вярвахме, но не можехме да действаме срещу системата\", разказва Карин Раниш. Това, в което тя обаче от самото начало не може да повярва, е историята за смъртта на малкия ѝ син.\n                \n                \r\nПрез 1960-те години семейството държи малко шивашко ателие в Дрезден, а малко преди издигането на Берлинската стена, сестрата на Карин избягва в Западна Германия. Според Ивон Раниш, най-голямата от трите дъщери, поради тези обстоятелства родителите й вероятно са били нарочени от властите. Карин и съпругът й гледали все пак да не се набиват много на очи и водели нормален живот… до сутринта на 22 юни 1975 година. Тогава 2-годишният им син Кристоф неволно се залива с вряла вода. Засегнати са предната част на тялото и бедрата. \"В линейката попитах докторите дали има опасност за живота му и те ми отвърнаха, че са виждали деца с много по-тежки изгаряния да оцеляват\", спомня си Карин. \n\r\nДетето е откарано в университетската клиника в Дрезден, където лекарите отново уверяват Карин, че раните не са фатални и че детето ще се оправи. След това жената е отпратена у дома. Не й е позволено да остане в болницата, но й е разрешено да се обади по-късно по телефона, за да й кажат как е синът й. \"Лекарите казаха, че момчето ни се справя сравнително добре\", спомня си тежките дни Карин.\n\r\nНа следващата сутрин обаче майката и бащата са извикани спешно в болницата, където им казват, че Кристоф е починал. \"Лекарите не проявиха никакво съчувствие, никакво съпричастие, просто ни казаха: мъртъв е, и толкова\", спомня си Карин. Молбата на родителите да видят тялото му е грубо отхвърлена; казват им, че трупът вече бил преместен в патоанатомията. На следващия ден отново им е отказан достъп.\n\r\n\"Когато сте в шок, не сте в състояние да задавате допълнителни въпроси. Бяхме напълно безпомощни\", разказва Карин. Тя и съпругът й никога повече не виждат детето си. Дори на погребението, защото ковчегът е запечатан.\n\r\nТова, че не им е позволено да видят тялото, както и издаването на два смъртни акта, в които се посочват две различни причини за смъртта, а именно - изгаряне и остър белодробен оток,  карат Карин да се усъмни. \"Винаги съм чувствала, че той е жив някъде, че не е възможно да е мъртъв, просто в цялата история има толкова много несъответствия.\" Само че режимът в тогавашната ГДР е такъв, че Карин няма право да задава въпроси на лекарите или на властите. \"Лекарите бяха богове в бели мантии, никога не биваше да се съмняваме в онова, което ни казват. Всичко, което ни казваха, се смяташе за правилно. А пък ако не си съгласен, можеше да ти се случи нещо”, допълва дъщерята Ивон.\n\r\nИвон е родена година след смъртта на Кристоф. Когато други родители започват да споделят вярата си, че децата им, обявени в източногерманските болници за мъртви, вероятно все още са живи, майка й за първи път се престрашава също да сподели своите съмнения. \"Бях шокирана, дори не се замислях, че такова нещо е възможно. Казах на майка ми, че трябва да направим нещо\", разказва Ивон.\n\r\nПрез 2014 г. Ивон създава група, наречена \"Откраднатите деца на ГДР\". Днес групата има 1 750 членове. Една трета от тези хора издирват деца, насилствено взети от родители, считани за политически неблагонадеждни и осиновени от верни на режима семейства. В Германия това все още е една неизследвана част от историята; предполага се, че случаите с насилствено отнети от родителите им деца са стотици и дори хиляди.\n\r\nОстаналата част от членовете на групата се опасяват, че предполагаемите смъртни случаи на децата им в източногерманските клиники навярно са били фалшифицирани - и техните деца в действителност са били откраднати от режима и може би също дадени за осиновяване. Сред тези членове на групата има много майки, на които - малко след раждането на детето им - е било казано, че детето е умряло, но не им било позволено да видят телцето му.\n\r\nПисмени доказателства, че болничният персонал или държавните органи са отвличали бебета, за да ги дават или продават на други семейства, няма. Въпреки това говорителят на групата Франк Шуман смята, че е съществувала система, която вероятно е била свързана с трафик на деца, търговия с органи или дори с медицински опити. \"Те на практика са извършвали всичко това без писмени указания и са създали такава система с помощта на държавните тайни служби\", смята Шуман.\n\r\nГрупата е извършила пет ексхумации през последните пет месеца, но нито една от тях не е довела до убедителни резултати. В един от гробовете не са открити никакви останки, а в друг са намерени само животински кости. Шуман предупреждава семействата, тръгнали по този път, да бъдат подготвени за онова, което може да ги очаква. \"Ако си имал съмнения цели 40 години и изведнъж истината се изправи пред теб, трябва да си наясно как да се правиш с нея\", казва той. \n\r\n\n\r\nСемейство Раниш вярват, че ексхумацията и ДНК тестът са най-добрите им възможности в момента. \"Искаме да имаме яснота\", казва Ивон и признава, че дори в гроба да се намират тленните останки на брат й, те никога няма да разберат как точно е умрял. Резултатите ще бъдат изпратени в лаборатория по съдебна медицина в Бон, заедно с ДНК проба от Карин. Ако тестът за ДНК се окаже неубедителен или няма съвпадение, Карин казва, че ще продължат с търсенето. \"Не знам дали ще открием нещо, това ще бъде много трудно, ще видим какво ще се случи, но определено няма да се откажем\".\n\r\nФлориан Щийгър, който е директор на Института по история, философия и етика на медицината в университета в Улм в Южна Германия, ръководи научен проект, чиято цел е да хвърли светлина върху случаите на деца, които вероятно не са починали в болницата, а са били отнети от родителите им. През последните месеци той провежда интервюта със семействата, преглежда свидетелства за раждане и смърт, доклади от аутопсии и документи на Щази и възнамерява да публикува резултатите в средата на 2019 г.\r\nДосега, казва Щийгър, не са открити никакви доказателства за системност на случаите. Но той не изключва и теорията на Франк Шуман - ако тя обаче е вярна, това би означавало, че системата е подсигурявала мълчанието на много хора. \"В такъв случай мнозина трябва да са били поставени под толкова голям натиск от страна на държавата, че са били принудени да извършат подобно престъпление. Вероятно държавата е трябвало да полага много усилия, за да бъде напълно сигурна, че всички участници в схемата ще си мълчат.\"\n\r\nПубличността около тези случаи доведе до някои развития. През септември миналата година парламентарната група на канцлерката Ангела Меркел заяви, че се занимава с изработването на законодателни мерки за удължаването на сроковете за съхранение на архиви в болниците, в центровете за осиновяване и регистрите за раждане и смърт.\n\r\nПредлага се също така създаването на база данни, в която потенциално засегнатите родители или деца да могат да представят своята ДНК за сравнение.\r\n", "date": "2019.03.02", "title": "Живи ли са те? Откраднатите деца на ГДР"}
{"url": "https://www.dnes.bg/politika/2019/03/02/medvedev-chestiti-na-borisov-3-mart-s-pismo.403543", "text": "Министър-председателят Бойко Борисов получи поздравително писмо от председателя на правителството на Руската федерация Дмитрий Медведев по повод националния празник на страната ни – 141 години от Освобождението на България. \n\"В този знаменателен ден ние си спомняме за мъжеството на руските войни и българските опълченци, които се сражаваха на Шипка и под Плевен за свободата и независимостта на България. Техният подвиг завинаги ще остане в историята на нашите страни\", се посочва в поздравителното писмо до българския премиер. \n\r\nДмитрий Медведев изразява увереност, че активната работа на правителствата на Русия и България ще продължи да подпомага за укрепването на взаимодействието в търговско-икономическата и инвестиционната сфера и ще създаде благоприятни условия за напредъка по проекти в областта на енергетиката, инфраструктурата, промишлеността, науката и културата.\n                    \n                    \n                \r\nВ писмото до българския министър-председател Борисов премиерът на Руската федерация пожелава още щастие и просперитет на българския народ.", "date": "2019.03.02", "title": "Медведев честити на Борисов 3 март с писмо"}
{"url": "https://www.dnes.bg/notifikacii/2019/03/02/petima-zaginaha-pri-pojar-v-niurnberg.403544", "text": "Петима души загинаха рано тази сутрин в пожар в южния германски град Нюрнберг, предаде ДПА, като се позова на полицията.\r\n\"Общо девет души са били в сградата, където избухна пожар тази сутрин. Още не можем да кажем какво е предизвикало пожара\", каза говорителка на полицията.\r\nНа този етап от полицията не съобщават информация за състоянието на четиримата спасени от огъня.", "date": "2019.03.02", "title": "Петима загинаха при пожар в Нюрнберг"}
{"url": "https://www.dnes.bg/kino/2019/03/02/i-mechtaniiat-oskar-e-v-toaletnata.403246", "text": "Всички актьори мечтаят за \"Оскар“. Получили веднъж заветната статуетка те дълго се снимат с нея, благодарят на близки, роднини, на снимачния екип и на кого ли още не, но какво става с приза след като премине суматохата? Къде звездите държат „Оскар“-ите...\r\nАктрисата се сдоби със съвсем пресен \"Оскар\" за изпълнението си във филма „Фаворитката“. Пред журналисти тя сподели, че ще го съхранява в леглото си. \"Ще го сложа между мен и мъжа ми. Той още не знае това, но съм уверена, че няма да има нищо против.\r\nАктрисата има прости решения за важните неща. Тя съхранява своя \"Оскар\" на рафта у дома и кани всичките си гости да го подържат.\r\nВижте къде крият \"Оскар\"-ите си други звезди в", "date": "2019.03.02", "title": "И мечтаният \"Оскар\" е... в тоалетната"}
{"url": "https://www.dnes.bg/stranata/2019/03/02/mlada-jena-s-opasnost-za-jivota-padna-ot-most-v-burgas.403545", "text": "Млада жена е с опасност за живота, след като е паднала от моста на централния плаж в Бургас, съобщиха от Областната дирекция на МВР в града.\r\nИнцидентът е станал около 8,20 часа тази сутрин. Случаен минувач е видял как жената пада от моста и се хвърлил в морето, за да я спаси. \r\nПодаден е сигнал на телефон 112. Жената, която е на 28 години, е откарана в УМБАЛ-Бургас и е настанена в отделението по \"Реанимация\".", "date": "2019.03.02", "title": "Млада жена с опасност за живота, падна от мост в Бургас"}
{"url": "https://www.dnes.bg/notifikacii/2019/03/02/kradec-schupi-ryka-na-prodavachka-otmykna-700-lv-i-izbiaga.403546", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКрадец нападна и остави в безпомощно състояние продавачка в заведение за бързо хранене в Козлодуй. За да открадне 700-те лева от касата на заведение, мъжът счупил ръката на продавачката и избягал. След кратко издирване е открит и задържан за 24 часа.\r\nКрадецът влязъл в магазина, когато нямало хора. Нахвърлил се върху продавачката и докато й взима парите, счупил ръката й. Бутнал я и падайки тя се нарязала на бутилка. Станало толкова бързо, че от съседните магазини дори не разбрали.\r\nПродавачите на пазара споделят, че всеки се спасява по свой начин. Нападнатата жена още е в шок, но вярва, че ще има справедлив процес и се въздържа да коментира случилото се.\r\n26-годишният нападател е рецидивист и затова случаят е поет от Окръжна прокуратура, съобщава ", "date": "2019.03.02", "title": "Крадец счупи ръка на продавачка, отмъкна 700 лв. и избяга"}
{"url": "https://www.dnes.bg/notifikacii/2019/03/02/arestuvaha-mlad-myj-za-ubiistvo-na-syselianin-vyv-varnensko.403547", "text": "38-годишен мъж е задържан за убийство в село Езерово, съобщават от Областната дирекция на МВР във Варна.\r\nСигналът за престъплението е подаден около 19.30 часа на 1 март. Жертвата е 54-годишен мъж от същото село. \r\nЗа броени часове в резултат от предприетите оперативно-издирвателни дейности и при тясното сътрудничество с дежурен прокурор от Окръжна прокуратура - Варна е установен и задържан извършителят - на 38 години. \r\nДействията по доказване и документиране на престъплението продължават под надзора на Окръжната прокуратура. Образувано е досъдебно производство. \r\n ", "date": "2019.03.02", "title": "Арестуваха млад мъж за убийство на съселянин във Варненско"}
