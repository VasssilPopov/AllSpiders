{"url": "https://www.dnes.bg/notifikacii/2018/10/18/dunavskiiat-region-nad-2-mln-turisti-prez-2018-a.390948", "text": "Дунавският регион е изключително важен за българския туризъм. Повече от 2,8 милиона туристи през първите 8 месеца на годината са именно от този регион, отчете министърът на туризма Николина Ангелкова на Седмия годишен форум на Стратегията на ЕС за Дунавския регион.\r\nПо отношение на туризма и в частност по приоритетна ос 3 на  Дунавската стратегия Ангелкова напомни, че страната ни е  съкоординатор заедно с Румъния и подчерта, че за България е важно да се  подготвят съвместно проекти със сектора, партнирайки с 14-те  държави-членки на Дунавската стратегия.\r\nДо момента ние сме изработили и  участваме в около пет одобрени проекта и още три са в етап на  подготовка. Сред тях е проект за изграждане на дунавски обсерватории с  идеята да се обединят усилията на туристическия бранш и университетите,  за да се създаде база данни, която да ползват всички държави от  Дунавската стратегията.\r\n                \n                Ангелкова постави акцент върху популяризирането на бранд \"Дунав\", което е печеливша стратегия за далечните, но перспективни пазари. Тя отбеляза, че туризмът е генератор на растеж в Европа с над 600 млн. туристически посещение през последните години, като 125 млн. от тях са в региона на Дунав.\r\nАко искаме да използваме напълно възможностите на Дунав и да има по-голямо социално и икономическо сближаване, трябва да се партнира в транспорта, околната среда, сигурността и икономиката, културата, при създаването на общи туристически продукти и проекти с участието на бизнеса от държавите членки на стратегията, каза министър Ангелкова.\r\nТя напомни, че в приетата по-рано днес декларация на ресорните министри от региона е изразена готовност за общи маршрути за културно-историческото наследство, природните забележителности и за развитие на креативните индустрии.\r\nМинистърът на регионалното развитие и благоустройството Петя Аврамова каза, че след 2020 г. би било удачно да се осигурят нови допълващи и гъвкави форми на финансиране на Дунавската стратегия. Нужна е силна политическа подкрепа от всички държави и институции при познаване на основните стратегически приоритети и осигуряване на инвестиции за тяхното изпълнение чрез комбиниране на различни финансови механизми, на европейско ниво трябва да търсим тази промяна заедно, каза министърът.\r\nТя посочи, че хората очакват по-видими резултати. Очевидно е назрял моментът за промяна в стратегията, заяви министър Аврамова. Сега чрез транснационалната програма Дунав се осъществяват множество малки проекти с локален характер, а регионът има нужда от големи инвестиции с висока добавена стойност. За да се развива туризъм, е нужна по-добра свързаност - добра плаваемост по Дунав, важно е и доизграждането на коридорите 4, 8, 9 и 10.\r\nСтроителството на трети мост над Дунав при Русе и още няколко алтернативни моста, пресичащи тази река, не са проекти с локално значение, те за важни за целия регион и заради трафика по коридор 9, който се увеличава непрекъснато, изтъкна министър Аврамова. Важно е и изграждането на наша територия на скоростния път Видим - Ботевград, който е част от коридор 4, както и довършването на магистрала \"Хемус\", каза министърът, цитирана от БТА.", "date": "2018.10.18", "title": "Дунавският регион: Над 2 млн. туристи през 2018-а"}
{"url": "https://www.dnes.bg/politika/2018/10/18/knsb-brani-otpuskata-na-maikite-zashtiteni-sa-v-konstituciiata.390931", "text": "Правата на бременните жени и майките, включително и уредените в Кодекса на труда, са свързани с Конституцията, която прогласява един съществен принцип \"жената-майка се ползва от особената закрила на държавата\", настоя Конфедерацията на независимите синдикати в България.\r\nТака зад правните норми от Кодекса на труда се крият конституционни, а не законодателни измерения. Това се казва в позиция на КНСБ по повод искането на АОРБ за изменения в Кодeкса на труда.\r\nАсоциацията на организациите на българските работодатели настоява времето на отпуск, през който не е полаган труд по причини, които не са извън волята на работника, да не се взема предвид при изчисляване на полагаемия се платен годишен отпуск и изплащане на обезщетения при прекратяване на трудовото правоотношение.\n\n\r\n                    \n                    \n                От бизнеса уточняват, че визират основно родителския отпуск. В момента за времето на отпуск по майчинство се начислява и редовен платен годишен отпуск.\r\nПозицията на работодателите е след решение на Съда на ЕС, съгласно което периодът на родителски отпуск не може да се приравни на период на действително полагане на труд.\r\n\"Зад конституционните права на майките стои демографска политика на държавата, а не обичайна и необходима регулация на трудови отношения. Затова подобни искания трябва да бъдат оставени без последствия\", се казва още в становището на КНСБ.\r\nВ него се допълва още, че едва ли настоящето състояние на националната ни демографска картина дава основание да се правят нови ерозиращи интервенции в нея с оглед егоистични интереси на определени субекти.\r\nОт КНСБ отбелязват, че в българското трудово законодателство дадени социални права, вкл. и това на редовен платен годишен отпуск, се основават на категорията \"стаж\" и по специално на \"трудов стаж\".\r\nВ становището се допълва още, че трудовият стаж, като категория, има много по-дълбоки измерения от разбирането за действително полагане на труд. От синдиката допълват, че в Кодекса на труда има уредени редица хипотези, съгласно които конкретно определени периоди от време се признават за трудов стаж, без работникът или служителят да е работил реално.\n\r\nОт КНСБ отбелязват, че в решението на съда на ЕС няма индикации за съответствие или несъответствие на трудов стаж с Директивата на ЕС.", "date": "2018.10.18", "title": "КНСБ брани отпуската на майките: Защитени са в Конституцията!"}
{"url": "https://www.dnes.bg/zvezdi/2018/10/18/babata-na-kulagin-prejiviava-uchastieto-mu-s-insult-e.390940", "text": "След като бе изгонен от предаването \"VIP Brother\", Валентин Кулагин узна, че баба му, от която е отгледан, е преживяла микроинсулт.\r\nГримьорът, който се оказа най-трънливото предизвикателство за съквартирантите, явно е повлиял на емоциите и на своята баба.\r\n\"Бaбa ми e пoлучилa микpoинcулт. Toвa ce e cлучи, дoкaтo глeдa eдин oт eпизoдитe нa \"VIP Brother\" и oтнoшeниeтo нa cъквapтиpaнтитe към мeн.\r\nOт няколкo гoдини тя e инвaлид пъpвa гpупa, нo видянoтo пo тeлeвизиятa я e рaзстрoилo ужacнo и ceгa cъcтoяниeтo ѝ нe e дoбpo.\r\n\"Bъзмoжнo нaй-cкopo щe пътувaм, зa дa я видя. Tя и мaйкa ми ca хopaтa, кoитo нaй-мнoгo oбичaм…\", cпoдeли Baлeнтин Kулaгин пpeд \"Бългapия Днec\".\r\n                    \n                    \n                Кулагин дори се готви да заведе дело срещу някои от съквартирантите в шоуто, но ще си даде време да се възстанови физически от преживяното.\r\n\"Без храна мога да издържа, но бес сън бях на ръба на силите си, умората ми натежа\", сподели той.\r\nПо думите му цялото му тяло било в травми, но благодарение на желязната си психика никой не е могъл да го пречупи.\r\nВижте какво казва още Кулагин в ", "date": "2018.10.18", "title": "Бабата на Кулагин преживява участието му: С инсулт е!"}
{"url": "https://www.dnes.bg/obshtestvo/2018/10/18/cenata-na-grajdanskata-moje-da-skochi-do-3-pyti.390958", "text": "Ако не се въведат лимити за обезщетенията за неимуществени вреди, които се изплащат на наследниците на загинал при пътнотранспортно произшествие, това може да доведе до скок на цената по задължителната застраховка \"Гражданска отговорност\". За това алармираха от Асоциацията на българските застрахователи (АБЗ) по време на дебатите по Кодекса на застраховането, който беше приет на първо четене от парламентарната Комисия по бюджет и финанси, съобщава .\r\nОт асоциацията предлагат да бъде въведен таван, като ограничението трябва да е до около 40 хил. лв. за най-близките роднини, а за останалите значително по-малко. Става дума за обезщетенията за неимуществени вреди, които са компенсация за претърпени болки и страдания от загубата на близък и се изплащат по задължителната полица. \n\nДо казусът се стигна след като тълкувателно решение на ВКС разшири кръга на лицата, които имат право на компенсации при смърт на близък. Така на практика освен съпрузи, деца и родители на загинали, за обезщетение за неимуществени вреди може да претендират също така братя, сестри, баби, дядовци, внуци и хора, с които преди смъртта си починалият е създал \"трайна и дълга емоционална връзка\", обясни пред депутатите Светла Несторова, председател на управителния съвет на АБЗ.\r\n                    \n                    \n                Именно това е и причината стойността на задължителната полица да се увеличи с между 50 и 60 лв. това лято, като кръгът на лицата, на които се изплаща обезщетение, вече е почти неограничен. Преди решението на ВКС застрахователите заделяха резерви за около 2,5 наследници.\r\nНесторова обясни още, че са разработени два варианта при средна цена на обезщетение, което се присъжда от съда в момента 95 хил. лв. на човек и средно по 650-700 смъртни случая на година.  Единният е да се разглежда увеличаване на броя на сегашните лица с право на обезщетения с нови 2,5 наследници. Това ще коства на бранша допълнителни 800 млн. лв. \"Ако лицата, претендиращи за обезщетение станат с 4 повече, то разходите на застрахователите ще набъбнат до 1,3 млрд. лв. Разбирате, че това няма как да бъде покрито единствено с покачване на цената на \"Гражданска отговорност\", каза Несторова.\r\nТя е категорична, че българските семейства и домакинства не биха могли да понесат цена на задължителната полица от порядъка на 800 лв. \"Затова е изключително важно и спешно да бъде изградена методика за решаването на този казус. В много държави няма обезщетения за нанесени неимуществени вреди, защото се счита, че човешкият живот не е икономически измерим фактор. Но пък в много страни обезщетенията по нанесени материални вреди са в пъти по-високи, отколкото в България\", посочи тя.\r\nВ рамките на месец трябва да бъде намерено решение, защото папките с дела по съдилищата се трупат с новозаведени искове. Всеки адвокат, който е работил в последните 5 години по смъртен случай в дадено семейство в момента прозвънява да провери дали има кръг от роднини, който не е покрит, обясниха още от АБЗ пред журналисти.  \r\nОт Асоциацията на застрахователните брокери също призоваха за бързо намиране на решение.\r\n\"Ние обрахме негативите от предходното поскъпване на ГО, представете си какво ще стане, ако сега цената скочи тройно. Ще ни изядат\", коментираха от асоциацията.\r\nОт Комисията за финансов надзор (КФН) коментираха, че са запознати с проблема и са готови за дебат за намирането на реше с цел да се защити максимално интересът на застрахованите лица. \"Казусът е ясен, работи се активно с експерти от МФ за подготовка на текстове, които да решат проблема и да ни доближат до европейските практики. Надяваме се да има компромис по тектовете между двете четенения\", каза председателят на бюджетната комисия Менда Стоянова.\r\n", "date": "2018.10.18", "title": "Цената на \"Гражданската\" може да скочи до 3 пъти "}
{"url": "https://www.dnes.bg/stranata/2018/10/18/71-godishen-zagina-padnal-ot-okolo-2-metra-visochina.390953", "text": "71-годишен мъж е загинал при извършване на ремонтна дейност, съобщиха от полицията в Смолян. \r\nВ 12.05 часа е получен сигнал, че 71-годишен мъж от град Смолян е паднал от височина около 2 метра и се е ударил в областта на главата. \r\nИнцидентът е станал в бивша производствена база при извършване на строително-ремонтна работа. \r\nМъжът е транспортиран от екип на ЦСПП до МБАЛ-Смолян, където по-късно починал.\r\nМестопроизшествието е посетено от дежурна оперативна група при Окръжен следствен отдел-Смолян, РУ и ОДМВР-Смолян. По случая е образувано следствено дело.", "date": "2018.10.18", "title": "71-годишен загина, паднал от около 2 метра височина"}
{"url": "https://www.dnes.bg/knigi/2018/10/18/ot-it-kariera-v-chikago-do-pisane-na-prikazki-v-malko-bylgarsko-selo.390912", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИмало едно време живот без технологии. Живот, в който развлечението било в книгите, а играта била навън. Време, в което не е имало компютри, а телевизията не е имала целодневна програма.\r\nВреме, в което въображението не е познавало граници. Време, в което можем дори да кажем, че се появява идеята за видеоигрите, без дори да има видео.\r\nКнигите игри се появяват в България през 90-те години. Те позволяват на читателя сам да избере изхода от историята. Построени са на принципа на връзките и предоставят на любителите на литературата повече от 20 различни варианта, по които историята може да се развие.\r\nПосле се появяват настолните приключенски игри, после компютрите... и книгите игри май... отиват на задния рафт в библиотеката на съзнанието.\r\n                    \n                    \n                Николай Райков е един от авторите, които отказват да пораснат. Творчеството му за възрастни получава признания и награди, но той става истински популярен със своите детски книги-игри. Само за няколко години се превръща в един от най-популярните и обичани детски писатели.\r\nНаписва първата си експериментална приказка-игра \"Голямото приключение на малкото таласъмче\" заедно със съпругата си и най-големия си критик – своя син. Книгата жъне огромен успех, а малко след това се появява и втората му творба - \"Още по-голямото приключение на малкото таласъмче\", с която става най-младият автор, печелил националното отличие \"Константин Константинов\" на Министерство на културата – най-престижната награда за детско творчество в страната.\r\nЗа своята книга \"Добросъците\" печели наградата \"Бисерче вълшебно\" с рекорден брой гласове на деца в историята на наградата – 648. Електронните издания на книгите му се превеждат от доброволци по цял свят, а \"Голямото приключение на малкото таласъмче\" е публикувана и в Латвия.\r\nА големите признания идват, след като решава да се завърне в България, за да потърси щастието си.\r\nНиколай Райков заминава за Чикаго през 1999 г., където завършва Информационни технологии. След известно скитане в САЩ и разочарованието от мирогледа на американците, разбира, че животът там е твърде различен за неговите представи и решава да се върне, за да намери щастието си тук, в България.\r\nОткрива го в малкото старозагорско село Арнаутито, където живее със семейството си и създава вълшебните си светове.\r\nЗа живота си на село, за мечтите, писането и въображението: Николай Райков разказва пред камерата на \"Завърналите се\" по телевизия .", "date": "2018.10.18", "title": "От IT кариера в Чикаго до писане на приказки в малко българско село "}
{"url": "https://www.dnes.bg/akoshtete-vqrvaite/2018/10/18/zodiite-koito-ne-biha-se-sybrali-s-bivshata.390939", "text": "Повечето раздели включват много сложни чувства и в двете страни. Освен това навикът и привързаността между двама души също пречат много на лекия завършек на връзката им. Обикновено, поне единият от двама наскоро скъсали партньори, си задава въпроса дали да не  даде втори шанс на бившия си.\n\r\nВярвайте или не, астрологията помага в това решение. Има няколко зодиакални знака, представителите на които, не биха се върнали към стара любов, по една или друга причина. Хората от тези зодии не биха подлагали на съмнение свое решение, което са сметнали за категорично.\n\r\nЕто и кои са тези 5 зодии, които не биха допуснали да бъдат наранени повторно от един и същи човек:\n\r\n\n                    \n                    \n                \r\nХората от тази зодия обичат да доминират в повечето аспекти на живота си, включително и в своите романтични отношения. Лъвовете са уверени в себе си и искат да бъдат третирани като кралски особи. Те смятат, че е унизително да искат или да дават втори шанс на експоловинката си. Истинският Лъв е горд и ако е бил наранен от бившия си партньор, егото му никога няма да му позволи да се събере с този човек. А колкото повече бившето му гадже се опитва да си го спечели обратно, толкова по-самоуверен се чувства Лъвът. Той смята, че заслужава най-доброто в живота и никога не би повторил своя мъчителна грешка.\n\r\n\n\r\nВсеки, който има представител на зодия Скорпион в приятелския си кръг, знае, че хората от този знак са много злопаметни. Те никога не биха дали втори шанс на човек, който ги е подвел или наранил, особено пък в романтичен план. Скорпионът никога не поглежда назад, след като веднъж доверието му е било предадено. Представителите на тази зодия мразят лъжата и я надушват от километри. Освен това те ненавиждат сложните, драматични взаимоотношения – те им действат антиромантично, тоест Скорпионът лесно разлюбва човек, който го натоварва излишно с негативна енергия. А и силният Скорпион се придържа яростно към всяко едно свое решение.\r\nВижте кои са останалите зодии в", "date": "2018.10.18", "title": "Зодиите, които не биха се събрали с бившата"}
{"url": "https://www.dnes.bg/notifikacii/2018/10/18/putin-pri-iadrena-voina-rusnacite-shte-idat-v-raia.390967", "text": "Руснаците ще идат в рая в случай на евентуална ядрена война, защитавайки се с войнска решимост, увери руският президент Владимир Путин, но подчерта, че всеки агресор, използвал атомно оръжие срещу неговата страна, ще бъде унищожен, предаде Франс прес.\r\n\"Агресорът трябва да разбере, че наказанието ще бъде неизбежно и че ще бъде унищожен. А ние, като жертви на агресия, като мъченици, ще отидем в рая. А те, те просто ще умрат, дори няма да имат време да се покаят\", заяви Путин на форума на клуб \"Валдай\" в град Сочи.\r\nАко се стигне до ядрена война, Русия \"не може да бъде инициаторка на подобна катастрофа, защото ние нямаме концепция за превантивен удар\", подчерта руският президент. Той добави, че в подобна ситуация Москва ще изчака да се увери, че е обект на ядрено нападение, но няма да използва първа тези оръжия.\r\n                \n                Русия смята, че новата ядрена доктрина на САЩ, приета в началото на тази година, е войнствена и антируска. През 2016 г. Путин разпореди засилване на руските ядрени сили и модернизация на въоръженията в отговор на засилването на военното присъствие на НАТО по границите на Русия, което Москва приема като заплаха, припомня АФП.\r\nПрез март руският президент похвали в реч пред парламента новите оръжия, разработени от неговата страна и ги определи като непобедими. Това предизвика опасения за нова надпревара във въоръжаването със САЩ.\r\nПутин коментира въпрос от публиката дали американският президент Доналд Тръмп чува само себе си. Той отговори, че това не е вярно и че той подкрепя стабилизирането на двустранните отношения, предаде Ройтерс.\r\n\"Може той да се държи така с някои други, но тогава те сами са си виновни. Аз имам напълно нормален и професионален диалог с него и разбира се, той се вслушва в мен. Виждам, че реагира на аргументите на своя събеседник\", заяви Путин, цитиран от Ройтерс.\r\nПо случая \"Хашоги\" Путин каза, че Русия ще изчака резултатите от разследването за изчезването на журналиста, преди да реши какво отражение може да има съдбата на дисидента върху отношенията със Саудитска Арабия, предаде Асошиейтед прес.\r\nРуският президент заяви, че \"САЩ носят определена отговорност\" за това, което се е случило с Хашоги, който е саудитски гражданин, но е заминал доброволно в изгнание в Америка.\r\nПутин приветства усилията на Турция за установяване на демилитаризирана зона в северната сирийска провинция Идлиб, съобщи Асошиейтед прес. Въпреки че крайният срок за изтегляне на сирийските радикални групировки и тежките въоръжения от зоната, определен за 15 октомври, не е бил спазен, Русия вижда как Турция прави всичко по-силите си за постигане на тази цел, каза той.\r\nРуският президент каза също, че от Русия зависи да убеди Иран да изтегли войските си от Сирия и че правителствата, призоваващи Иран да го стори, трябва да дадат гаранции за ненамеса във вътрешните работи на Сирия, добави Ройтерс.\r\nРуският президент каза, че терористите от \"Ислямска държава\" (ИД) държат близо 700 заложници в части от Сирия, контролирани от подкрепяните от САЩ сили на опозицията. Те са екзекутирали някои от тях и са обещали да убиват още, предаде Ройтерс.\r\nПо думите му сред заложниците има няколко американски и европейски граждани. Той добави, че ИД разширява влиянието си в райони по левия бряг на река Ефрат, намиращ се под контрола на САЩ и подкрепяните от тях бунтовнически сили. Путин не уточни какви са исканията на терористите.\r\n\"Те отправиха ултиматуми, конкретни искания и заплашиха, че ако ултиматумите не бъдат изпълнени, ще екзекутират по 10 души на ден. Онзи ден те са екзекутирали 10 човека\", каза руският президент.\r\nТАСС уточнява, че терористите от ИД са взели за заложници 700 души в сирийската провинция Дейр аз Зур след атака срещу бежански лагер на 13 октомври в район, контролиран от подкрепяните от САЩ бунтовници. Според ТАСС терористите са отвлекли около 130 семейства и са ги завели в град Хаджин. (БТА)", "date": "2018.10.18", "title": "Путин: При ядрена война руснаците ще идат в рая!"}
{"url": "https://www.dnes.bg/notifikacii/2018/10/18/sauditski-princ-shtiaha-da-me-ubiiat-za-da-splashat-ostanalite.390914", "text": "Саудитски дисиденти в изгнание са изчезвали ненадейно много преди журналистът Джамал Кашоги да изчезне преди две седмици в Турция. Сега саудитски принц, живеещ в Германия, разказва как той също за малко е избегнал отвличане само няколко дни преди Хашоги.\n\r\nВ един слънчев и прашен ден в Кайро в края на септември в хотел в египетската столица се проведе тайна среща.\n\r\nСлужители на саудитското посолство влязоха в лобито на хотела с чек на стойност \"няколко милиона\", разказва саудитският принц Халед бин Фархан Ал Сауд.\n\r\nВ интервю за ДПА принц Халед, който живее в изгнание в Германия и критикува саудитския режим, каза, че служителите от посолството са се срещнали с негов роднина и са му направили предложение.\n                \n                \r\n\"Те казаха на моя роднина, че искат да ми помогнат, защото вече нямам пари\", каза той и добави: \"Само трябваше да отида в саудитското посолство в Кайро да взема чека. Но аз знаех, че това е капан\".\n\n\n\n\r\nНяколко дни по-късно, на 2 октомври в саудитското посолство в друг град - Истанбул, изчезна саудитският журналист Джамал Кашоги.\n\r\nМалко след обед критикът на саудитския режим, който живее във Вашингтон, отиде в посолството, за да вземе документи, необходими за да сключи брак.\r\nОттогава той е в неизвестност, а турски следователи смятат, че изтъкнатият журналист от в. \"Вашингтон пост\" е бил убит от саудитски наказателен отряд.\r\nПринц Халед е уверен, че същата участ е щяла да застигне и него, ако се беше оставил да го примамят в саудитското посолство в Кайро.\n\r\n\"Щяха да ме убият по някакъв нехуманен начин, за да сплашат останалите\", каза 41-годишният принц, който казва, че живее в изгнание в Германия от 2004 г. и междувременно е получил германско гражданство.\n\r\nНо Саудитска Арабия следи изкъсо своите принцове. Според информация, достигнала до ДПА, миналата година кралството се е свързало с германски представители по случая с принц Халед, за да обсъдят възможността за неговата екстрадиция. Германската страна не е отговорила на запитването.\r\nПринц Халед казва, че представители на Федералната служба за защита на конституцията (BfV) в Дюселдорф, където живее, от години комуникират с него, а германската федерална полиция също следи случая му.\n\r\nИзчезването на Кашоги хвърли светлина върху начина, по който богатото на петрол кралство се отнася с дисидентите си.\n\r\nСпоред експерти, наблюдаващи кралството, откакто саудитският монарх крал Салман бин Абдул Азиз Ал Сауд дойде на власт в началото на 2015 г., репресиите са нараснали.\n\r\nКралят направи сина си Мохамед най-могъщия човек в кралството. Това, че той няма да толерира никакво неподчинение, вече бе усетено от духовниците, бизнесмените и активистките за права на жените.\n\r\nБи Би Си е документирала три случая, при които критикуващите монархията саудитски принцове, живеещи в чужбина, са изчезвали. Принц Султан бин Турки изчезна, когато искаше да посети баща си в Кайро от Париж през януари 2016 г. Саудитското консулство му осигури частен самолет, но вместо в Кайро той отлетя за Рияд.\n\r\nДвама други принцове - Турки бин Бандар и Сауд бин Сейф Ал Насер изчезнаха в Европа. В тези случаи също е имало признаци на отвличане, твърдят от Би Би Си.\n\r\nПодобни обяснения съответстват на информацията, която наскоро съобщи в.\"Вашингтон пост\" във връзка със случая \"Кашоги\".\n\r\nПрехванати разговори на саудитски служители показват, че управляващите в Рияд са искали да го примамят от изгнанието му в САЩ обратно в кралството и там да го арестуват.\n\r\nПринц Халид смята, че и той е на челно място в списъка на мишените на саудитските власти. Той казва, че е изпаднал в немилост в Саудитска Арабия, след като е обвинил настоящия крал Салман, по времето когато той все още е бил емир на Рияд, в корупция.\n\r\nМладият принц, който в миналото е бил саудитски дипломат на различни места, включително в Кайро, е трябвало да напусне страната.\n\r\nНо дори в изгнание в Германия той не е в безопасност от \"дългата ръка\" на Рияд.\n\r\nПървоначално е бил следен, но това е намаляло, въпреки че още продължава да получава много анонимни заплахи за убийство.\n\r\nСъщевременно саудитските власти са се свързвали с него повече от 50 пъти през годините.\n\r\n\"Срещал съм се 10 пъти със саудитския посланик в Берлин, но винаги в кафенета\", каза Халед бин Фархан.\n\r\nДипломатът му е предлагал няколко пъти да го изпрати със самолет у дома, за да обсъдят нещата със саудитския крал - предложения, които отклонявал.\n\r\n\"Ако го бях направил, сега нямаше да разговаряте с мен\", каза той.\n\r\nСега след случая с Хашоги тревогите на дисидентите нараснаха. \"Разбира се, че се страхувам. Властите в Рияд няма да се спрат пред нищо\", каза принцът.\n\r\nВ миналото Саудитска Арабия упорито отхвърляше обвиненията за отвличания, още повече за убийства на нейни критици. Молбите на ДПА за отговор на твърденията на принц Халед досега остават без отговор.\n\r\nХалед бин Фархан Ал Сауд казва, че се чувства в безопасност в Дюселдорф и добавя: \"Продължавам да казвам, слава Богу, че живея в Германия\".\n\r\nНо дори в новия си дом принцът винаги е нащрек. Адвокатът му е в постоянна връзка с полицията. За всеки случай. \r\n/БТА/", "date": "2018.10.18", "title": "Саудитски принц: Щяха да ме убият, за да сплашат останалите!"}
{"url": "https://www.dnes.bg/temida/2018/10/18/postoianen-arest-za-myja-zastrelial-goshko-v-gorata.390946", "text": "Окръжният съд в Монтана издаде постоянна мярка за задържане за 38-годишния Георги Р. от областния град, който е заподозрян за убийството на 17-годишния Гошко Г., станало на 9 октомври тази година в гора край Монтана.\n\r\nОсвен за убийството, Георги Р. е разследван и за притежание на наркотици и за незаконно оръжие, което беше открито ден след трагичния инцидент с момчето, пише БТА.\r\nГеорги Р. е криминално проявен и има условна присъда за наркотици.\r\nНа 9 октомври Гошко Г. и 58-годишният му дядо събирали сено и дърва в местността \"Младата ливада\" край Монтана.\r\nОт някъде проехтял изстрел и куршумът улучил в главата Гошко Г., който починал на място.\r\n                    \n                    \n                Полицията пристигнала веднага и започнала претърсване на местността със следови кучета. В гора, недалеч от мястото на инцидента, бил открит Георги Р., който веднага е задържан.\r\nРазследването на случая продължава, чака се резултата от балистични експертизи, които да дадат отговор с кое оръжие е произведен фаталният за момчето изстрел.\r\n ", "date": "2018.10.18", "title": "Постоянен арест за мъжа, застрелял Гошко в гората"}
{"url": "https://www.dnes.bg/crime/2018/10/18/otkriha-mente-banderoli-v-turski-tir-na-kapitan-andreevo.390933", "text": "Митничари откриха 3 816 000 броя акцизни бандероли за алкохол с надписи на Република Украйна в товарен автомобил на Митнически пункт Капитан Андреево.\r\nАкцизните бандероли са намерени при проверка в камион с турска регистрация, управляван от турски гражданин, съобщиха от митниците.\r\nТоварният автомобил е пристигнал на пункта на трасе \"Входящи товарни автомобили\" във вторник на път от Турция за Украйна.\r\nШофьорът представил редовни документи за превозваната стока - сушени кайсии и заявил, че не пренася други стоки, валута или лични вещи, освен декларирания товар. Превозното средство е селектирано за проверка със специализирана рентгенова апаратура, при която се установява подозрителна плътност и съдържание в задната част на товарното помещение.\r\n                    \n                    \n                При последвалата физическа проверка, митничарите открили между кашоните със сушени кайсии, 318 кашона, обвити с фолио и кафява хартия, пълни с общо 3 816 000 броя акцизни бандероли за алкохол на Република Украйна. \r\nАкцизните бандероли са задържани с протокол. Срещу шофьора на камиона - турски гражданин е съставен акт за нарушение на Закона за митниците.\r\nТоварният автомобил е задържан като средство, послужило за укриване и превозване на акцизните бандероли през държавната граница на страната без знанието и разрешението на митническите органи. Работата по случая продължава.", "date": "2018.10.18", "title": "Откриха менте бандероли в турски ТИР на Капитан Андреево"}
{"url": "https://www.dnes.bg/obshtestvo/2018/10/18/semeen-jivot-kakva-e-prichinata-za-razvodite.390968", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        През изминалата 2017 година у нас е регистриран 13-годишен ръст на сключените бракове. Броят на разводите намалява, показва изследване на Националния статистически институт.\n\r\nСредната продължителност на брака трае близо 16 години, показват още данните.\r\nПосещението на семеен консултант обаче все още се смята за срамно у нас. Това е и причината двойките по-често да предпочитат да решават проблемите си сами.\n\r\nКога проблемите в семейството стават причина за развод - коментар в предаването \"Директно\" по телевизия Bulgaria ON AIR на сексолога доц. д-р Румен Бостанджиев.\n\r\n\"Счита се, че бракът е легитимен ясен знак, че тези двама души са решили да поемат по общ път.  Днес бракът вече не се възприема като задължително условие да живеят заедно. Сега сме на етап, в който много хора предпочитат да създават семейство, без да имат тази легитимизация\", коментира специалистът. \n                    \n                    \n                \r\nПо думите му двойките се договорят какви са правилата, ангажиментите... Много често обаче се оказва така, че не са се разбрали както трябва.  \n\r\n ", "date": "2018.10.18", "title": "Семеен живот: Каква е причината за разводите? "}
{"url": "https://www.dnes.bg/stranata/2018/10/18/60-godishen-pochina-zad-volana-pytuval-za-plovdiv.390934", "text": "60-годишен мъж почина зад волана, но в последния момент е успял да спре колата и да избегне друга катастрофа.\r\nМъжът е шофирал своя автомобил Фолксваген Голф по пътя от Чепеларе към Пловдив, пише \"\".\n\n\r\nБил сам в колата, когато му прилошава и опитвайки се да спре, леко е ударил колата.\r\nПочиналият шофьор е намерен в автомобила си от преминаващи автомобили. Колата била отстрани на пътя, на прав участък в района на разклона за чепеларското село Забърдо.\r\nПочиналият е от Чепеларе. Тялото му е откарано за аутопсия в МБАЛ - Смолян. Данни за насилствена смърт не са установени, съобщи смолянската полиция.\r\n                    \n                    \n                Предполага се, че мъжът е издъхнал от масивен инфаркт. По случая е образувано досъдебно производство.\r\nПрипомняме, че в понеделник 54-годишен шофьор на училищен микробус, пълен с ученици почина зад волана.\r\nВ последния си миг водачът успял да овладее автобуса и да предотврати тежък инцидент.\r\n ", "date": "2018.10.18", "title": "60-годишен почина зад волана, пътувал за Пловдив"}
{"url": "https://www.dnes.bg/rusia/2018/10/18/internet-i-socialnite-mreji-vinovni-za-ujasa-v-krim.390955", "text": "Масовото убийство в Крим, при което загинаха 20 души, а десетки други бяха ранени, е резултат от глобализацията и вредното за младежите съдържание в социалните мрежи и Интернет. Това заяви руския държавен глава Владимир Путин по повод трагедията, която се разигра вчера, пишат от БТА. \n\r\nСпоред него по всичко личи, че масовото убийство е резултат от именно тези процеси, колкото и да е странно.\r\n\"Виждаме, че в социалните мрежи, в интернет, са създадени цели общности, всичко започна с известните трагични събития в училища в Съединените щати\", каза още Путин на пленарно заседание на Международния дискусионен клуб \"Валдай\".\n\r\n                    \n                    \n                Руският президент разкритикува недостатъчната според него глобална реакция на променящите се условия в света, включително във виртуалното пространство.\r\n\"Това означава, че ние не създаваме необходимото, интересно и полезно съдържание за младите хора, и те прибягват до ето такъв сурогат на героизма. Това води до тграгедии от подобен род\", заключи Путин.\r\nТой освен това подчерта, че опитите за оспорване на принадлежността на Крим към Русия, както и изборът на неговия народ, са обречени.\r\n\"Крим е наш. А защо? Не защото ние отидохме и го отхапахме. Хората в Крим излязоха на референдум и гласуваха: искаме да бъдем независими, а на следващ етап - в състава на Руската федерация\", припомни Путин.\r\nТой заключи, че \"това е истинската демокрация\". \r\n ", "date": "2018.10.18", "title": "Интернет и социалните мрежи – виновни за ужаса в Крим"}
{"url": "https://www.dnes.bg/cars/2018/10/18/nissan-stiaga-elektricheski-naslednici-na-gt-r-i-370z.390927", "text": "Японският производител Nissan обмисля сериозна промяна за основните си спортни модели GT-R и 370Z, които ще се превърнат в електромобили.\r\nДвата култови спортни автомобила ще станат основна част от плановете на марката, които предвижват през 2020 г. близо 40% от предлаганите модели да бъдат с електрическо задвижване. Един от ръководителите на маркетинговия отдел на Nissan - Жан-Пиер Дирназ коментира, че подобни намерения не бива да бъдат приемани като крачка назад, а точно обратното, защото най-вероятно това ще се окаже печеливш ход.\n\r\nДирназ допълни, че засега бъдещето на модела 370Z все още е неясно. Въпреки това въпросът не е \"дали\", а \"кога\" наследникът на двуместния спортен автомобил ще се появи.\n                    \n                    \n                \r\n\"Не всичко е потвърдено, що се отнася до сроковете за излизане на модела. Спортните коли са част от нашата същност, така че тяхното продължение ще стане реалност\", коментира мениджърът от Nissan.\n\r\nЩо се отнася до технологиите, на които Nissan ще разчита за модернизирането на своята гама, то те ще бъдат взаимствани от Formula E. Ще бъдат използвани и компоненти от партньори като Renault, Mitsubishi и Mercedes-Benz.\r\n\r\n ", "date": "2018.10.18", "title": "Nissan стяга електрически наследници на GT-R и 370Z"}
{"url": "https://www.dnes.bg/snimka-na-denia/2018/10/18/esenta-i-zimata-idvat-nakup-pyrvo-dyjd-posle-sniag-i-stud.390916", "text": "Циганското лято, на което се радвахме през последните дни, вече е към края си. Още днес очакваме превалявания, които ще започнат първоначално в Югоизточна България.\n\r\nВ западната половина на страната ще остане предимно сухо, но облачно. Температурите през деня ще са до 23 градуса в най-южните райони, сочи  на НИМХ.\r\nВ планините валежите ще са в Странджа, Сакар, източните Родопи и източните дялове на Стара планина. В по-ниските планински райони термометрите ще гонят 15-16 градуса, а по по-високите места - около 9.\n\r\nПрез уикенда ще навлезе хладен въздух от север, благодарение на антициклон над Централна Европа. В началото на седмицата в източните части на Средиземноморието ще се развие и мощен циклон. \n                \n                \r\nВ резултат на всичко това дневните температури ще паднат до към 13-16 градуса, а в Западна и Южна България ще се излеят първите по-значителни есенни дъждове.\n\r\nПървият сняг ще падне до средата на следващата седмица. Комбинацията от антициклон на север и циклон на юг ще донесе валежи от дъжд и доста по-ниски температури. \n\r\nВ по-високите части на планините, над 1500 метра, температурата ще падне драстично в понеделник и вторник. Тогава там се очакват слаби валежи от сняг с покривка до няколко сантиметра. Ще побелее в Рила, Пирин, Западните Родопи и Централна Стара планина.\n\r\nВ края на другата седмица, след 28 октомври, предстои силен приток на студен арктически въздух от север. \n\r\nТемпературите и в по-ниските части на Западна България ще паднат около и под нулата. \n\r\nОтново се очаква снеговалеж, като покривката в планините може да достигне до 6-7 сантиметра.", "date": "2018.10.18", "title": "Есента и зимата идват накуп! Първо дъжд – после сняг и студ"}
{"url": "https://www.dnes.bg/politika/2018/10/18/elizabet-ii-prie-radev-toi-pyk-ia-pokani-v-bylgariia.390950", "text": "\nСлед аудиенцията си при британската кралица Елизабет II президентът Румен Радев съобщи, че я е поканил на посещение у нас.\n\r\nАко тя не можела, да дойдел член на кралското семейство във връзка и със 140-годишнината от установяването на дипломатическите взаимоотношения с Великобритания, която ще бъде отбелязана догодина.\r\n\"На място да се запознае с нашата богата история, с вековните културни традиции на нашия народ, които присъстват и в Британския музей и в Британската библиотека\", каза държавният глава.\r\nТой обаче отговори уклончиво на въпроса дали кралица Елизабет II е приела поканата.\r\n                    \n                    \n                \"Ще разберете\", локонично каза Радев.\r\nИначе според него аудиенцията при кралица Елизабет II не ражда новини, тя е новина сама по себе си.\r\n\"Тя е знак за приятелските отношения между България и Великобритания, между тях има стратегическо партньорство и отличен политически диалог, има активно сътрудничество в редица области. Поканата за аудиенция е знак за уважение между двете страни, за чието развитие работят нашите държави. Това беше потвърдено и по време на тази аудиенция\", заяви държавният глава.\r\nРумен Радев коментира още, че отношенията между Великобритания и ЕС са важни за двете страни и Brexit не може да промени тази даденост.\r\nРумен Радев е четвъртият български президент, който се среща с Елизабет II.  \n\r\nНа аудиенця при Нейно Величество са били Петър Стоянов и Росен Плевнелиев. Желю Желев е присъствал на обяд с Елизабет II, а Георги Първанов се е срещал само с представители на кралската фамилия. \r\nКралският протокол е изключително строг, не само за външния вид, но и за поведението. Трябва да се спазва дискретност за разговорите, които са водени по време на аудиенцията – не се обсъждат лични въпроси и остри политически въпроси.", "date": "2018.10.18", "title": "Елизабет II прие Радев, той пък я покани в България"}
{"url": "https://www.dnes.bg/politika/2018/10/18/pari-za-pensii-imalo-bsp-iska-oshte-1-mlrd-za-tiah.390930", "text": "Червената шефка Корнелия Нинова се срещна с пенсионерските организации и пресметна, че преизчислението на пенсиите ще струва на бюджета за следващата година над 1 млрд. лв.\n\r\nСпоред нея управляващите ще оправдаят отказа си да вдигнат парите на всички възрастни хора с липсата на пари, но това не било така. \r\n\"Пари има и доказателство са последните няколко години, когато лично премиерът Бойко Борисов харчи извън бюджетни, по негово усмотрение, средства над 1,5 млрд. Пари има, важно е какви приоритети си поставя един политик, една партия за изразходването на тези пари. За нас грижата за възрастните хора е един от основните приоритети\", каза Нинова.\r\n                    \n                    \n                Тя отрече БСП да стои зад протеста на пенсионерите, които се проведе вчера пред Министерския съвет. \r\n\"С действия сме доказали, че ние стоим зад тази политика и зад тези отношения на възрастните хора\", отсече тя.\r\nСпоред нея решението на проблемите на пенсионерите трябва да стане с приемането на Закона за възрастните хора, какъвто е написала левицата. \r\nВалентина Николова, председател на Съюза на пенсионерите-2004 г., призова всички пенсионерски организации и пенсионерски структури да застанат за исканията за преизчисляване на пенсиите, за Закон за възрастните хора, който досега е предлаган пет пъти и е отхвърлян дори след първо четене. \r\n\"От 12 години се опитваме да променим статута на българския пенисонер, оказа се много тежка процедура\", допълни още тя.\r\nНационалният координатор на \"Социална солидарност\" и председател на Националния пенсионерски съвет Венелин Новаков увери, че протестът на възрастните хора не е политически ориентиран.", "date": "2018.10.18", "title": "Пари за пенсии имало, БСП иска още 1 млрд. за тях"}
{"url": "https://www.dnes.bg/cars/2018/10/18/putin-povozi-egipetskiia-prezident-v-noviia-si-avtomobil.390938", "text": "Президентът на Русия Владимир Путин за първи път седна зад волана на автомобил от новата марка Aurus. Това става в Сочи, където държавният глава пристигна заедно с египетския си колега Абдел Фатах ас Сиси.\n\r\nПутин първо показа автомобила на госта си, след което завъртя една обиколка на пистата, на която се провежда кръг от световния шампионат във Формула 1. \n\r\nТой управлява седана Auris, оборудван с 4,4-литров V8 с турбо, развиващ 600 к.с. Двигателят работи в комбинация с 9-степенна автоматична скоростна кутия и система за задвижване на четирите колела, пише\n                    \n                    \n                \r\nМашината на руския президент е част от проекта „Кортеж”, в рамките на който се разработват автомобили за руския елит. Първият от тях беше лимузина, предназначена за държавния глава. Тя беше представена при инагурацията на президента на 7 май 2018 г.\n\r\nКолите от проекта са кръстени на кулите на Кремъл. Седанът и лимузината сe казldj „Сенат”, миниванът – „Арсенал”, а кросоувърът, който ще се появи догодина, ще се казва „Комендант”. През 2019 г. трябва да бъде готов и прототип на компактен кросоувър, който в момента се разработва, а година по-късно ще излезе и кабриолет. Предвижда се и мотоциклет, който ще се предлага под марката „ИЖ”.\n\r\nПродажбите на автомобилите Aurus стартират през януари 2019 г., като освен на пазара в Русия те ще се предлагат поне в още 6 държави.\n\r\n\r\n \r\n", "date": "2018.10.18", "title": "Путин повози египетския президент в новия си автомобил"}
{"url": "https://www.dnes.bg/obshtestvo/2018/10/18/gripyt-idva-bavno-bavno-do-kraia-na-oktomvri-shte-go-ima-i-tuk.390935", "text": "До края на месеца може да се очаква начална циркулация на грип у нас, обяви проф. Тодор Кантарджиев, директор на Националния център по заразни и паразитни болести.\r\nЕкспертът подчерта, че през предстоящия грипен сезон не се очаква нещо необичайно. \r\nПо думите му към момента циркулация на грипни вируси има в Скандинвските държави и Великобритания, но скоро ще започне да се засича и на юг.\r\nГлавният държавен здравен инспектор д-р Ангел Кунчев припомни, че заболяването е най-опасно за деца, възрастни с хронични заболявания и бременни. \r\nБолестта се разпространява бързо - по въздушно-капков път или чрез докосване на замърсени повърхности.\r\nНай-добрата защита от грип осигуряват ваксините, но едва 3 на сто от българите се имунизират срещу грип, каза още главният държавен здравен инспектор. Очаква се обаче от следващата година ваксината срещу грип за хората над 65-годишна възраст да бъде плащана от НЗОК.\r\nНа българския пазар този сезон има две противогрипни ваксини.\r\n ", "date": "2018.10.18", "title": "Грипът идва бавно-бавно. До края на октомври ще го има и тук"}
{"url": "https://www.dnes.bg/temida/2018/10/18/priiatelka-na-ubitiia-georgi-v-borisovata-v-syda.390944", "text": "\n\r\nС приемане на експертизи и разпит на свидетели в Софийския градски съд продължава делото на убийство на 15-годишния Георги Игнатов.\n\n\n\r\nТой беше смъртоносно прободен на 2 юни 2015 година на пейка в столичната \"Борисова градина\". Близо 20 месеца по-късно прокуратурата обвини за това студента Йоан Матев. \r\nВ съдебната зала днес бяха изслушани записите от спешния телефон 112 - около 12 по обед, когато Георги беше открит от приятелката му на пейка в Борисовата градина.\r\nЛора е и първата, която се обажда с треперещ глас, за да съобщи за намушкания с нож младеж. Повтаря няколко пъти: \"Бързо!\"\r\n                    \n                    \n                След нея на 112 се обажда и приятелят на убитото момче - Константин, който упътва линейката към мястото, където лежи Георги.\r\nСред разпитаните днес свидетели бяха приятелка на убития Георги и съученик на подсъдимия Йоан, допълва БНР.\r\nВ списъка на призованите е и Патрик Първев, един от двамата младежи, които бяха осъдени на шест години затвор за побой на 3-годишно дете, за което е трябвало да се грижат. \r\nСпоред запознати Първев и Матев са се запознали в следствения арест.", "date": "2018.10.18", "title": "Приятелка на убития Георги в \"Борисовата\" –  в съда"}
{"url": "https://www.dnes.bg/stranata/2018/10/18/oficialno-severin-s-obvineniia-za-iznasilvane-i-ubiistvo.390963", "text": "Официално повдигнаха обвинения за изнасилване и убийство на задържания за убийството на журналистката Виктория Маринова - Северин Красимиров.\r\nКрасимиров беше конвоиран по-рано днес до следствения арест в Русе.\n\nРазпитът в полицията продължава повече от три часа, предаде bTV.\r\nПри разпита той направил важни разкрития, след които от полицията са намерили телефона на убитата журналистка. \r\nВзета е ДНК проба на Северин в следствения арест. Установени са всички травми, които има по него, отбеляза съдебният лекар Пламен Димитров.\r\nМярката за неотклонение на Северин вероятно ще се гледа утре.", "date": "2018.10.18", "title": "Официално: Северин с обвинения за изнасилване и убийство"}
{"url": "https://www.dnes.bg/obshtestvo/2018/10/18/strah-zaradi-severin-blizkite-mu-ne-pokazvat-nosa-si-navyn.390899", "text": "Близките на Северин Красимиров се изпокриха и не подават носа си навън от страх. Жена му Емел се е преместила да живее заедно с майка си Айше при баба си по майчина линия в близко до Русе село.\r\nЕмел разказа пред \"Монитор\", че се притеснява за живота си и не знае как ще продължи по-нататък, защото ромите от двете махали – \"Тракцията\" и \"Селеметя\", не я искат при тях.\n\n\n\n\n\r\n\"Прибрахме се с майка ми в квартал \"Тракцията\", където последно живяхме със Селяйдин при леля му, но циганите ни заплашиха, че ще ни пребият, убият или запалят. Изгониха ни, спала съм навън тази нощ. Избягахме и не можах да си взема нищо – дрехи нямам, нищо нямам. Не ме пуснаха в собствената ми къща да се прибера. Аз каква вина имам, да не съм го извършила аз туй нещо\", оплаква се от поведението на съкварталците си Емел.\r\n                    \n                    \n                От къщата, където е сега, се страхува да излиза, за да не си навлече гняв и тук, а иначе не искала да живее на село.\r\nКазва, че Северин й се обадил от Германия, когато пристигнал там. Готвела се да замине при него и щяла да тръгне веднага, но личната й карта не била готова и това я възпрепятствало. От две години живеели заедно без брак, обичала го и нямала да го изостави, каквото и да се случи с него.\r\nГледала по новините, че го връщат в България в сряда вечерта и искала да го види, но се страхува да не я линчуват. Разказва, че се разбирали и парите им стигали. Северин изкарвал по някой лев, като разтоварвал стоки.\r\n\"Не знам какво точно – кашони с обувки, други такива неща разтоварваше от камиони. На частно го викаха, отиваше за час – два и се връщаше с пари\", обяснява жената.\r\nЗа рода на Северин знае, че родният му баща е умрял в затвора, където лежал за кражби, но не може да каже дали е от болест или се е самоубил.\r\nЧичото на Северин и брат на баща му в момента бил в затвора, лежал там от \"бая време\", имал още една година и щял да излезе на свобода. Чичото бил осъден за кражби на злато и пари.\r\nЕмел разказва и за деня, в който Северин се върнал в дома на леля си с окървавени дрехи.\r\n\"Кръв имаше по дънките му и по долните му гащи. Хвърли ги за пране, ама аз нямах време да ги изпера, щото имах друга работа. Не е докарвал никакви вещи. Седна на леглото, плака, беше целият червен. Аз му казах: \"Какво стана?\", той започна да вика \"Не знам, не знам, не знам\". Не викаше на мене, така си викаше. Каза, че ударил едно момче и туй, взе да вика: \"Айде да излизаме\", пък аз: \"Къде, бе, да излизаме\". Не вярвам Селяйдин да е извършил туй нещо, не искам да лежи в затвора\", разказва Емел. Ако обаче получел присъда, щяла да му ходи на свиждане.", "date": "2018.10.18", "title": "Страх, заради Северин: Близките му не показват носа си навън!"}
{"url": "https://www.dnes.bg/sofia/2018/10/18/reshenie-kato-prah-v-ochite-policai-pak-si-parkirat-bezplatno.390915", "text": "\n\r\nПреди няколко месеца ви разказахме как служител на МВР паркира в \"Зелена зона\" в центъра на София без да заплаща за това.\r\nСигналът беше изпратен към  и Столичната община, а няколко месеца по-късно проблемът беше решен.\r\nСтава въпрос за паркиране на лични автомобили на служители на МВР на ул. \"Крум Попов\" и ул. \"Св. Теодосий Търновски\" без да заплащат такса, нито пък разполагат със стикер. В същото време никога не биват санкционирани от органите на ЦГМ.\n\n\r\n                    \n                    \n                \"След като беше обработен сигналът и бяха сезирани Столична община, директорите на 4-то РПУ и на Център за Градска мобилност, автомобилите на служители от МВР преустановиха неправомерното паркиране за срок от 2-3 месеца\", пише в пореден сигнал бдителният гражданин.\r\nЗа съжаление се оказва, че решението на проблема е било само \"хвърляне на прах в очите\".\r\n\"В момента старата песен се свири на нов глас и отново служителите на 4-то РПУ си паркират личните автомобили на ул. \"Крум Попов\", ул. \"Теодосий Търновски\", ул. \"Лозенец\" и др., без да заплащат за \"Зелена зона\", пише още в сигнала.\r\nЗа сметка на това на автомобилите са оставени талони, които обаче не отговарят нито на дата, нито на час. Въпреки отразяването в медиите, ефектът беше краткосрочен.\r\n\"Ако Община Лозенец не вземе мерки, случаят ще бъде ескалиран до по-високо ниво\", заканва се сигнализиращият.\n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в HelpBook на Investor Media Group!\n\r\nПлатформата ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.10.18", "title": "Решение като прах в очите... Полицаи пак си паркират безплатно!"}
{"url": "https://www.dnes.bg/sofia/2018/10/18/jena-padna-ot-avtobus-v-sofiia-toi-premaza-krakata-i.390964", "text": "Жена е пострадала при слизане от автобус на градския транспорт в София, съобщиха от пресцентъра на МВР.\r\nСигналът за инцидента, станал на ул. \"Стефан Тошев\", е подаден малко след 16.00 часа. Жената е паднала, след като се е подхлъзнала.\nВодачът  на превозното средство не е забелязал това и е потеглил, при което е  минал през краката й. Пострадалата е закарана в болница, в тежко състояние е. \r\nТежко пострадала е и жената, която по-рано бе блъсната от автобус заедно с бебето си в Пловдив, съобщи \"Фокус\".\r\n33-годишната жена е била приета в Клиниката по анестезиология и интензивно лечение (КАИЛ) на УМБАЛ \"Св. Георги\" - Пловдив с множество травми.\r\n38-годишен моторист също е пострадал при пътно произшествие, станало около 16.10 ч. на Кукленско шосе в Пловдив. По първоначални данни мотоциклетът е бил блъснат от автомобил \"Мерцедес\".\r\nНа ранения се оказва медицинска помощ в болница.", "date": "2018.10.18", "title": "Жена падна от автобус в София, той премаза краката й"}
{"url": "https://www.dnes.bg/akoshtete-vqrvaite/2018/10/18/za-da-ste-po-motivirani-dush-sled-stavane.390897", "text": "Какво правите първо, когато станете сутрин? Някои се запътват към кухнята и пускат кафемашината, други започват да приготвят закуска, трети директно отиват да си вземат душ, а има хора, които първо проветряват и си оправят леглото.\r\nАко сте от тези, които първо влизат в банята и се къпят, това разкрива определени неща за характера ви, пишат от Elite Daily. Не само, че държите на добрата хигиена и искате да се разсъните бързо, но и че опитвате да се мотивирате, за да имате ползотворен ден. Така смята Робърт Глатер, професор в болницата Lenox Hill в Ню Йорк.\r\nЕстествено, за някои хора просто е най-удобно да се окъпят сутрин, защото графикът им е такъв. Но професорът казва, че действително мотивацията ви може да се подобри, ако взимате душ рано и често променяте температурата на водата - от хладка към топла и обратното.\r\n                    \n                    \n                \"Ако първо се насладите на успокояващ, топъл душ, а после на кратък, студен душ, ще започнете деня си перфектно\", коментира проф. Глатер.\r\n\"По-хладната вода накрая помага за стимулирането на кръвообращението и засилването на имунитета\", посочва той.\r\nХората, които се къпят рано сутрин и често се мият с хладка вода са и по-спокойни, ако им предстои напрегнат ден.\n\r\n", "date": "2018.10.18", "title": "За да сте по-мотивирани: Душ след ставане!"}
{"url": "https://www.dnes.bg/sofia/2018/10/18/posred-bial-den-myj-opita-da-iznasili-iuristka-v-ofis.390965", "text": "Адвокатката Валентина Каменарска беше нападната в офиса ѝ на бул. \"Цар Борис III\" в София.\r\nСигналът за инцидента е подаден в полицията към 16 часа. \r\nМъж отишъл в кантората и се представил с име, което се оказало фалшиво. Той нападнал юристката и я вкарал в тоалетната в опит да я изнасили, твърдят източници от МВР пред .\r\nЖената се развикала и нападателят избягал. Полицията го издирва, иззети са записи от камери.\r\nЖената е в болница, за да я освидетелстват.", "date": "2018.10.18", "title": "Посред бял ден: Мъж опита да изнасили юристка в офис"}
{"url": "https://www.dnes.bg/zvezdi/2018/10/18/pochnaha-zalozi-za-imeto-na-bebeto-na-megan-i-hari.390941", "text": "По традиция, след новината за очаквано бебе в кралския двор, на Острова обявиха залози за бъдещото име на наследника на принц Хари и Меган Маркъл. Двамата обявиха от далечна Австралия, че ще станат родители през 2019 г.\r\nВъв Великобритания букмейкъри започнаха да приемат залози за възможното име на бъдещото дете на херцозите на Съсекс, съобщава в. \"Индипендънт\".\r\nИма вероятност принц Хари и съпругата му Меган да не разгласят пола на бебето до раждането му, както направиха херцозите на Кеймбридж принц Уилям и съпругата му Катрин.\n\r\nНо мнозина са склонни да предположат, че ако на бял свят се появи момиченце, Хари и Меган могат да го кръстят с името на покойната майка на принца, Даяна. Голямата британска букмейкърска кантора \"Уилям Хил\" и борсата за залагания \"Бетфеър\" потвърждават този вариант със залози 10 към 1 в първия случай (да се роди момиченце) и 8 към 1 във втория (името да е Даяна).\n                    \n                    \n                \r\nСпоред букмейкърите от \"Пади Пауър\" освен Даяна, възможни са и други популярни имена, сред които най-много се открояват Артър и Алис, Албърт, Едуард, Чарлз, Елизабет и Мери.\r\nВижте още за звездите в ", "date": "2018.10.18", "title": "Почнаха: Залози за името на бебето на Меган и Хари!"}
{"url": "https://www.dnes.bg/temida/2018/10/18/ivancheva-i-zamestnichkata-i-pusnati-pod-domashen-arest.390966", "text": "Специализираният съд пусна под \"домашен арест\" бившия кмет на кв. \"Младост\" Десислава Иванчева и заместничката й Биляна Петрова.\r\nВ ареста обаче остава Петко Дюлгеров. Това стана ясно след днешното второ заседание по делото.\nТримата са обвинени за взимане на подкуп в особено големи размери чрез изнудване, посредством злоупотреба със служебно положение.\r\nОпределението на съда подлежи на обжалване и протест в 7-дневен срок от днес, предаде БТА.", "date": "2018.10.18", "title": "Иванчева и заместничката й - пуснати под домашен арест"}
{"url": "https://www.dnes.bg/stranata/2018/10/18/zakonyt-za-horata-s-uvrejdaniia-v-ns-idva-li-kraiat.390894", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБитката продължава – утре законът за хората с увреждания трябва да бъде входиран в Народното събрание. От няколко месеца там е и законът за личната помощ, който беше написан от родителите на деца с увреждания заедно с омбудсмана Мая Манолова. \n\r\nЩе постигнат ли най-накрая целта си протестиращите и ще спази ли обещанието си към тях правителството? \n\r\n\"Толкова пъти сме лъгани. Непрекъснато трябва да сме в готовност да реагираме. Знаем, че за един ден промените не могат да се случат, но не може повече да се дават едни пари и те да не помагат на никого\", коментира пред \"България сутрин\" Вера Иванова, която е активен участник в протестите от 1 юни. \n\n\r\n                    \n                    \n                Според нея парите за хората с увреждания трябва да са в ръцете на Министерство на здравеопазването, а от своя страна те да спрат да бъдат причислявани към социално слабите. \n\r\n\"Тези хора не са бедни по презумция!\", категорична беше още Иванова. \n\r\nПо думите и промяната няма да бъде ефективна, докато не бъде премахнат ТЕЛК-а и те ще продължат да протестират. \n\r\n\"В новия вариант на ТЕЛК трябва да се вади какво може човекът, а не какво не може. Децата ни сега стават негодни зад държавата пенсионери\", изтъкна още Вера Иванова. \n\r\nВ студиото на \"България сутрин\" зам.-министърът на труда и социалната политика Зорница Русинова подчерта, че от ведомството й много държат на хората с увреждания.\n\r\n\"България все още има доста проблеми с интеграцията на тези хора. Именно там Министерството на труда и социалната политика подема промени. Тази седмица бе обявен за обсъждане и законът за социалните услуги. Когато имаме работещи социални услуги – тогава ще се променим като общество\", коментира още тя. \n\r\nПо думите и към момента изпълнителната агенция към Социалното министерство не може да има ефект над всички останали институции и подчерта, че е важно исканията на всички хора с увреждания да бъдат чути. \n\r\n\"Опитваме се да помогнем на работодателите, които искат да вземат човек с увреждания на работа. За 3 години ние изплащаме минималната заплата на работодателя. Наш ангажимент е и да осигурим стабилна пенсионна система. Засега стъпките, които са приети, са консенсусни и достатъчно адекватни. Поставяме и силен акцент върху домовете за възрастни хора\", обобщи за финал зам.-министър Русинова пред .", "date": "2018.10.18", "title": "Законът за хората с увреждания в НС! Идва ли краят? "}
{"url": "https://www.dnes.bg/politika/2018/10/18/rund-poreden-trus-v-troinata-koaliciia.390887", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРунд пореден. Тежки скандали разтърсват тройната партийна коалиция на патриотите, след като НФСБ на Валери Симеонов излезе с решение, че сваля доверието си от Волен Сидеров като председател на парламентарната група на коалицията.\n\n\n\r\nСамият Симеонов обяви, че не е изключено да напуснат коалицията \"Обединени патриоти\". Причината за това били недопустимите, според него, нападки на лидера на \"Атака\", отправяни от ефира на партийната телевизия.\r\n\"Тази ситуация несъмнено ще се отрази върху правителството. Въпросът е обаче дали ще предизвика агония и какво ще се случи с определени ресурси. Към момента всичко това е свързано по-скоро с електоралното позициониране на партиите\", коментира в студиото на \"България сутрин\" политологът Татяна Буруджиева.\r\n                    \n                    \n                По думите ѝ евроизборите са необходими за една определена легитимация на \"Атака\", а целта на Волен Сидеров била да стигне до Европейския парламент, за да разшири мрежата си от партньорство и влияние, след което да се завърне за националните избори в България. \"Обединените патриоти\" от своя страна пък искали да покажат, че са най-силната партия в коалицията.\r\nПред  анализаторът проф. Михаил Константинов отбеляза, че влизането в ЕП не е нещо тривиално, но ако тройната патриотична коалиция се разпадне, всяка една от партиите ще имат много сериозни проблеми.\n\r\n\r\n ", "date": "2018.10.18", "title": "Рунд пореден: Трус в тройната коалиция"}
{"url": "https://www.dnes.bg/zvezdi/2018/10/18/krisko-i-cveti-otnovo-razpuskat-v-dubai.390893", "text": "Криско и приятелката му, Цветелина Петрова, са избягали от есента у нас и от няколко дни са на почивка в Дубай, разбира се от снимките в профилите им в социалните мрежи Facebook и Instagram. \r\n \r\nРапърът и стюардесата показаха впечатляващата гледка към басейна в хотела, който са отседнали от стаята им.\r\n \r\nНа една от снимките, на които е в басейна, се разбира, че изпълнителят на \"Лош или добър\" пък вече е с нова прическа - станал е блондин. Цвети също беше публикувала снимка с изрусена коса преди около седмица, но на снимките от Дубай, тя е с тъмна грива.\r\n \r\nВаканцията на влюбените обаче изглежда няма да продължи много дълго, тъй като рапърът има участие в Нова Загора на 19 октомври.\r\n \r\nВидеото на един от хитовете на Криско - \"Още един танц\" беше заснето именно в Дубай преди около 2 години, а то е със специалното участие на Цвети.\r\n \r\n", "date": "2018.10.18", "title": "Криско и Цвети отново разпускат в Дубай"}
{"url": "https://www.dnes.bg/akoshtete-vqrvaite/2018/10/18/priianka-i-nik-vdigat-svatba-v-indiia-sled-mesec.390891", "text": "Според изданието \"The Times Of India\" Ник Джонас и Приянка Чопра ще се оженят доста по-скоро от очакваното. Датата, предвидена за щастливото събитие, е 30 ноември.\r\n\"Ник и Приянка скоро бяха в Индия и дори отидоха до Джодхпур (наречен още \"Синият град\"). Тъкмо тогава те решиха прекрасният дворец Umaid Bhawan, намиращ се там, да бъде мястото за приказната сватба. Ще имат списък с малък брой гости, ще са 200 човека - само близките им приятели и семействата\", казват източници на сайта FilmFare.com.\r\nМного от приятелите на актрисата и певецът живеят в Ню Йорк, затова са доста развълнувани, че ще могат да посетят екзотичната страна и да разгледат Джодхпур. \r\nПриянка би трябвало да направи булчинското си парти в Индия, което също е добра новина за нейните приятелки. \r\n", "date": "2018.10.18", "title": "Приянка и Ник вдигат сватба в Индия след месец?"}
{"url": "https://www.dnes.bg/politika/2018/10/18/kasko-grajdanska-100-bona-za-deputatski-zastrahovki.390903", "text": "100 000 лева ще похарчи парламентът за застраховки за следващата година.\r\nАдминистрацията на Народното събрание е пуснала обществената поръчка, за да намери застраховател за автопарка и имотите, които ползват народните избраници за 2019 г.\r\nЩе бъде сключена и застраховка \"Гражданска отговорност\" за 97 шофьори.\r\nОтделно и \"Каско\", която да покрива всички видове рискове за общо 102 коли, ползвани от законотворците - Мерцедеси, ВМW-та, Фолсваген, Пежо, Сузики, Ситроен и джипове Лендроувър.\r\n589 пътници във возилата също ще бъдат застраховани срещу злополука.\r\n250 имота на парламента пък ще бъдат застраховани срещу пожар и природни бедствия. В това число са включени и апартаментите, които ползват депутатите от провинцията в столичните квартали \"Изток\", \"Център\", \"Овча купел\", \"Витоша\", \"Лагера\", \"Редута\", \"Красно село\", \"Мотописта\" и \"Люлин\".\r\n                    \n                    \n                Гаражите за колите на народните избраници също ще бъдат застраховани, както и почивните бази в Банско и Велинград.\r\n ", "date": "2018.10.18", "title": "Каско, Гражданска... 100 бона за депутатски застраховки"}
{"url": "https://www.dnes.bg/cars/2018/10/18/kola-na-staro-cakat-ni-v-parametri-i-razhod-na-gorivo.390895", "text": "При покупка на автомобил втора ръка у нас потребителите най-често стават жертва на измама относно неговите технически параметри, цена и разход на гориво, обяви председателят на Комисията за защита на потребителите (КЗП) Димитър Маргаритов. \r\nПовод за коментара му стана публикувания от Европейската комисия индекс за развитие на пазарите на дребно от 2018 г., според който потребителското доверие към сектора на автомобилите втора употреба все още е относително ниско. \r\n\"Потребителите на ниво Европейски съюз посочват, че срещат проблеми при осъществяването на сделки от този тип. Ние още през миналата година, знаейки че нашият пазар е такъв, че на него преобладават сделките с автомобили втора употреба, извършихме мащабно проучване на този пазар. Установихме някои типични нелоялни търговски практики, които санкционирахме\", заяви Маргаритов пред Канал 3. Той все пак уточни, че констатираните нарушения не са били голям процент спрямо обема на извършените проверки.\r\n                    \n                    \n                Председателят на КЗП посъветва купувачите за какво да внимават при покупката на автомобили втора употреба, включително и по интернет от чужда държава. \r\n\"За да си спестят излишни разходи, потребителите е добре да проверят дали валидността на офертата касае територията на Република България, както и какъв ще бъде дължимият ДДС, който варира в различните държави\". Маргаритов потвърди и друг важен факт, когато говорим за употребявани автомобили – по закон потребителите имат право на рекламация и при покупката на стар автомобил, а търговецът е длъжен да я приеме.\r\nКомисията за защита на потребителите е проверила и общите условия на застрахователните компании, които предлагат автомобилни застраховки. Маргаритов обясни, че основните нарушения са свързани с опит от страна на застрахователите излишно да затруднят потребителя да предяви своята претенция за получаване на застрахователно обезщетение. \r\n\"Ние решихме, че потребителят има право на застрахователно обезщетение в случаите, когато документът за автомобила е бил вътре по време на кражбата\", даде пример той.", "date": "2018.10.18", "title": "Кола на старо – цакат ни в параметри и разход на гориво"}
{"url": "https://www.dnes.bg/balkani/2018/10/18/makedoniia-oficialno-zapochva-pregovori-za-chlenstvo-v-nato.390904", "text": "С посещение на членовете на Комисията за интеграция в НАТО и Работната комисия за взаимодействие в централата на НАТО в Брюксел днес и утре започват предприсъединителните преговори за членството на Македония в най-големия военно-политически съюз в света, съобщи МИА.\r\nМакедония официално получи покана за членство в НАТО през юли на срещата на върха на алианса в Брюксел, но условие за влизане в организацията е осъществяването на договора от Преспа.\r\nС тази серия разговори в Брюксел Македония де факто отваря последната фаза в отношенията си с НАТО преди членството в алианса, посочва македонската агенция, цитирана от БТА.", "date": "2018.10.18", "title": "Македония официално започва преговори за членство в НАТО"}
{"url": "https://www.dnes.bg/rusia/2018/10/18/strelecyt-ot-kerch-krotyk-neagresiven-no-ubi-19-dushi.390878", "text": "Двайсет са по последни данни загиналите в политехническия колеж в Керч на Кримския полуостров, съобщи министърът на здравеопазването на Руската федерация Вероника Скворцова.\n\r\nОсвен извършителя - 18-годишния Владислав Росляков, учил в същото учебно заведение, който се застрелял със своята пушка-помпа \"Бекас\", сред жертвите са още 14 ученици, 11 от тях - непълнолетни, и петима служители.\n\r\nСемействата на жертвите ще получат по един милион рубли, пострадалите - по петстотин хиляди. Учебните занятия ще продължат; край всяко училище ще патрулират бойци от Росгвардия (бившите вътрешни войски), посочва \"Росийская газета\".\n\r\nВестник \"Новие известия\" цитира президента Владимир Путин, който обеща властите \"да направят всичко\" за възможно най-бързото оздравяване на пострадалите. Мотивите и версиите за трагедията се проучват най-внимателно и резултатите ще бъдат оповестени, увери държавният глава.\n                    \n                    \n                \r\nТрагедията на кримското крайбрежие е най-мащабното в историята на Русия масово убийство в учебно заведение, извършено от стрелец, действал сам, пише \"Известия\".\n\n\n\n\n\r\nВ болница остават 44-ма ранени, 10 от тях са в тежко състояние в реанимация. В Крим е обявен тридневен траур. Мотивите за престъплението, безпрецедентно за Русия, ще се проучват от разследващ екип начело с генерал-майор Сергей Голкин, който е наблюдавал разследванията на миналогодишния атентат в метрото на Санкт Петербург и пожара в мола \"Зимна вишна\" в сибирския град Кемерово през март, пише \"Комерсант\".\n\r\nСледствието вече установи, че Росляков е израснал в неблагополучно семейство. Баща му, инвалид, не е живял заедно с майка му, санитарка в ракова болница. Смятали я за член на сектата \"Свидетели на Йехова\", вписана от руското правосъдно министерство в списъка с екстремистки организации. \n\r\nСамият Владислав минавал за кротък младеж, имал среден успех в колежа, няколко пъти бил задържан, след като пил бира с приятели, разказва изданието.\n\r\nСпоред негови източници обаче криминалистите и тайните служби \"засилено проверяват\" дали убиецът не е поддържал връзки с екстремисти, но не религиозни, а от забранените в Русия украински националистически организации \"Десен сектор\" и УНА-УНСО (\"Украинска национална асамблея - Украинска народна самоотбрана\"). Последната била вече уличавана в подготовка на атентат в учебно заведение в Русия.\n\r\nЗасега обаче предположенията, че Росляков може да е бил екстремист, не са потвърдени с нищо конкретно, допълва \"Комерсант\".\n\r\nБащата на Владислав Росляков, е дал показания пред следователите, пише \"Известия\". По думите му бащата е признал, че му е било трудно да общува със сина си. Той не е разказвал нищо за колежа. Бащата на Владислав е казал също, че синът му не е имал приятели – преди си е общувал само с приятел от детството, но вече е изгубил връзка и с него. \n\r\nКато цяло бащата е описал момчето като възпитан и неагресивен, но много затворен човек. Росляков-старши е добавил, че е знаел за увлечението на сина си по компютърни игри и оръжия. Владислав не е живеел заедно с баща си. \n\r\nМлади хора от групата, в която е учел Владислав Росляков, разказаха, че той не е имал проблем с ученето и с останалите студенти. Те го определиха като тих и спокоен. Видими причини за масовото убийство той не е имал, смятат неговите познати. \n\r\nРазследването се контролира от председателя на руското федерално следствие Александър Бастрикин, а шефът на Федералната служба за сигурност Александър Бортников е изпратил в Крим водещи експерти в разкриването на терористични атентати, се казва в статията.\n\r\nЩом се разбра, че извънредното произшествие в техникума в Керч е умишлено престъпление, това породи главния въпрос: кой стои зад него? - пише \"Лента\", цитирана от БТА.\r\nЕлектронният вестник цитира украинския президент Петро Порошенко, заявил, че разследването на подобни случаи е важно за Украйна, \"защото Крим е украинска територия, а украинците, живеещи в окупация на полуострова, са граждани на Украйна\".\n\r\nДържавната дума обсъжда по-строги правила за издаване на разрешителни за оръжие, както и други превантивни мерки срещу подобни трагедии. Например да се блокират интернет ресурси, които могат да подбудят деца към престъпления, съобщи депутатът Анатолий Виборни от ресорната комисия в руския парламент, чиито думи помества на сайта си \"Ведомости\".\n\r\nМасовият убиец от Керч купил пушката - оръдие на престъплението, на свое име, малко след като навършил 18 години. Разрешително за ловно оръжие се издава в Русия, ако подателят на молбата е пълнолетен, има постоянно жителство, справки от нарколог и психиатър, не е осъждан и не е извършвал административни правонарушения през последната година, добавя всекидневникът.\n\r\nПсихиатричният преглед за издаване на такава справка е примитивен, просто една фикция, заявява обаче психоложката Екатерина Блюхтерова пред \"РБК\", цитиран от Би Би Си.\n\r\nАлександър Асмолов, завеждащ катедрата по психология на личността в Московския държавен университет, цитиран от \"Ведомости\", свързва трагедиите от този род с общата ситуация в Русия, където се разпалва омраза и се търсят врагове.\n\r\nРуската федерация \"се държи дръзко на световната арена и е очевидно, че през последните години (в страната) са насаждани ценности, които някой може би възприема като култ на силата. Това отличава страната ни от тихите европейски страни и я прави подобна на САЩ - око за око, зъб за зъб. Щом силата се възприема като неотменимо качество, като единственото нещо, будещо уважение, нищо друго не бива да се очаква\", коментира\r\nполитологът Константин Калачов.", "date": "2018.10.18", "title": "Стрелецът от Керч – кротък, неагресивен. Но уби 19 души!"}
{"url": "https://www.dnes.bg/cars/2018/10/18/za-po-chist-vyzduh-skok-v-danyka-za-starite-koli-pod-evro-3.390909", "text": "От догодина скача данъкът за старите автомобили, които най-много замърсяват околната среда. Това решиха депутатите на първо четене с промени в Закона за корпоративното подоходно облагане.\n\r\nС поправките ще се ограничи и порочната практика хората да посочват повече от едно жилище като основно с цел да плащат по-нисък данък.\n\r\nСъс законопроекта се променя концепцията за определяне на данъка върху автомобилите, като формулата ще включва два компонента - имуществен и екологичен. Имущественият отчита мощността и годината на производство на колата, а екологичният - екологичната категория.\n\r\n\"Въвежда се коренно различен начин за определяне на данъчната основа. Досегашният имуществен компонент, който се базираше на мощността и годината на производство, се допълва от екологичен компонент. В резултат на коефициента на екологичния компонент по-старите коли с евросертификат под 3 ще имат утежнение в данъка в сравнение с по-новите автомобили с евросертификат 5 и 6\", обясни шефката на бюджетната комисия Менда Стоянова.\n\n\n\r\n                    \n                    \n                По думите й мярката е умерена и ръстът на данъка няма да е толкова непосилен за гражданите. Тя обърна внимание и че трябва да има реални мерки за подобряването на качеството на въздуха.\n\r\n\"Стъпката е доста умерена и не повече от 20-30% ще е ръстът на данъка на по-старите автомобили, които и по принцип са с по-нисък данък. Това няма да е голяма сума, която да утежни хората. Но като общество е крайно време да решим дали искаме да продължаваме да се тровим с този въздух и да продължаваме да даваме повече пари за здраве заради това\", коментира Стоянова.\n\r\nТя обясни и че вече се дава възможност общините да си търсят парите от хората, които са заобикаляли закона и са декларирали повече от едно жилище като основно. Стоянова добави, че това била честа практика, когато имотите са в различни общини.\n\r\n\"Сега прецизираме закона и даваме възможност на общините да си потърсят парите от тези, които досега са заобикаляли закона. Не можеш да имаш 3, 4, 5 основни жилища. Това се случваше, особено когато жилищата са в различни общини, защото общините не си обменят информация\", заключи Менда Стоянова.\n\r\nВъпреки че поправките минаха без дебати в пленарна зала, соцдепутатът Иван Иванов разкритикува законопроекта в отрицателен вот.\n\r\n\"Подложихте на още едно изпитание най-уязвимите. Колко граждани могат да си позволят да купят нов автомобил. От БСП подкрепяме екологията, но кой мисли за гражданите, на които ще им се увеличат данъците?\", запита депутатът от левицата.", "date": "2018.10.18", "title": "За по-чист въздух: Скок в данъка за старите коли под Евро 3"}
{"url": "https://www.dnes.bg/stranata/2018/10/18/tovaren-bus-vleze-na-jp-prelez-udari-go-vlaka.390918", "text": "Влак е ударил товарен бус на жп прелез край радневското село Знаменосец, съобщиха от МВР. \r\nИнцидентът се е случил вчера малко преди обяд, уточняват от полицията.\r\nНа място е установено, че 29-годишен водач от Раднево е преминал през жп прелеза, като не се съобразил с автоматичната прелезна сигнализация - мигаща червена светлина и звук, и е бил ударен от товарен влак.\r\nВ резултат на удара са настъпили материални щети по автоматичната прелезна сигнализация и товарния автомобил. Няма пострадали лица.\r\nВодачите на автомобила и влаковата композиция са тествани за употреба на алкохол – резултатите са отрицателни.\r\nОбразувано е досъдебно производство.\r\n ", "date": "2018.10.18", "title": "Товарен бус влезе на жп прелез, удари го влака"}
{"url": "https://www.dnes.bg/akoshtete-vqrvaite/2018/10/18/revnivata-kendyl-djenyr-sledi-bivshi-s-falshivi-profili.390892", "text": "Кендъл Дженър призна, че си прави фалшиви профили в социалната мрежа Instagram, за да следи бившите си гаджета и да разбира какво се случва в техния живот. Тя се подложи на детектор на лъжата в предаването Carpool Karaoke.\r\nБеше ѝ зададен въпроса: \"Някога създавали ли сте си фалшив профил в Instagram, за да разберете какво прави ваше бивше гадже?\".\r\nКендъл явно осъзна, че няма смисъл да лъже и отвърна: \"Знаете отговора на това... Да!\".\r\nПреди известно време риалити звездата призна, че ѝ се иска скоро да се омъжи. Тя каза в интервю за Джен Аткин: \"Просто ми се иска да отида в общината и да се омъжа. Просто да го направя спонтанно, на момента\".\r\n", "date": "2018.10.18", "title": "Ревнивата Кендъл Дженър! Следи бивши с фалшиви профили"}
{"url": "https://www.dnes.bg/politika/2018/10/18/ataka-zad-siderov-iskaneto-na-ostavka-losh-vkus.390908", "text": "Депутат от \"Атака\" защити лидера си и определи като проява на лош вкус искането на народните избраници от НФСБ на оставката на Волен Сидеров като шеф на парламентаната група на Обединени патриоти.\n\r\nЗа поредния епизод от сагата с вътрешните противоречия в групата на патриотите се разбра вчера, след като хората на Валери Симеонов свалиха доверието си от Сидеров, защото според тях той е нарушил примирието, което успяха да постигнат през септември след напрежението, което имаха през лятото.\n\n\n\r\nВ сряда в парламента отсъстваха народните представители от \"Атака\", а днес Николай Александров от партията посочи,че това е несериозно.\n                    \n                    \n                \r\n\"Опитвате се да ме накарате да коментирам всяка проява на лош вкус, която може да излезе от страна на моите колеги, а има ясно регламентирани правила, записани в коалиционното споразумение и не мисля, че то е нарушено. Искането за оттегляне на Волен Сидеров като лидер на парламентарната група е несериозно,това е като въпроса има ли сериозен вариант да се оттегли подкрепата към Валери Симеонов като вицепремиер\", настоя той.\n\r\nА заради позицията на вицепремиера Валери Симеонов за признаването на автономността на украинската църква, Александров отсее, че войните в световен мащаб винаги са се водили по две причини – религия и ресурси.\n\r\n\"Не отива на когото и да било – редови депутат, вицепремиер или премиер, да се заиграва с религиозната карта. Оттам нататък всеки сам може да направи анализ на това, което се случва в момента\", коментира той.", "date": "2018.10.18", "title": "\"Атака\" зад Сидеров: Искането на оставка – лош вкус!"}
{"url": "https://www.dnes.bg/notifikacii/2018/10/18/piiana-33-godishna-plovdivchanka-plashi-s-bomba.390911", "text": "33-годишна пловдивчанка е задържана за фалшиво обаждане за бомба на телефон 112, съобщиха от полицията в града.\r\nМинути преди полунощ вчера тя позвънила на спешния телефон и заплашила с взрив. \r\nСлужители от Второ РУП в града веднага локализирали номера й и установили местонахождението й. \r\nОказало се, че жената е била солидно почерпена. Арестувана е за 24 часа и срещу нея е образувано бързо производство.", "date": "2018.10.18", "title": "Пияна 33-годишна пловдивчанка плаши с бомба"}
{"url": "https://www.dnes.bg/notifikacii/2018/10/18/za-nezriashtite-ustroistvoto-koeto-chete-i-poznava-lica.390905", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТехнологичното нововъведение, което се използва в 32 страни в света и помага на незрящи хора в четенето, вече е достъпно и на български език. Технологията разпознава лица и текст, а създателите й са израелска компания.\r\n\"Преди няколко седмици завършихме разработката на устройството на български език. То поддържа 18 езика. Устройството разполага с камера и говорител. По този начин сканира за текст и след това го предава в ухото на носещия. Може да се закачи за всякакви очила с помощта на два малки магнита\", поясни регионалният директор на компанията Ири Мелцер.\r\nПред  той обясни, че устройството разполага с най-модерната технология за разпознаване на текст. Машинката, също така разпознава жестовете на тялото, и по този начин разпознава командите, които носещият го му дава. \r\n                \n                \"Ползвах устройството преди години, но тогава нямаше версия на български. Много се изненадах, че наша StartUp компания ще разпространява продукта. За мое огромно щастие българският език е вече факт. То може да се използва за четене на всякакви неща – от опаковката на продукт в магазина до документи и книги. Устройството разпознава лица и може да те информира, ако предварително запаметиш чертите на някого\", поясни председателят на федерацията \"Спорт за хората със зрителни увреждания\" Иван Янев.", "date": "2018.10.18", "title": "За незрящите: Устройството, което чете и познава лица "}
{"url": "https://www.dnes.bg/stranata/2018/10/18/rusenskiiat-arest-posreshtna-severin-krasimirov.390922", "text": "\n Северин Красимиров, заподозрян за убийството журналистката Виктория Маринова, пристигна днес в 12:35 часа в Следствения арест в Русе, с конвой на Съдебна охрана.\n\n\r\nПредстои на Красимиров да му бъдат повдигнати обвинения и да му бъде наложена мярка за неотклонение, предаде БТА.\r\nОкръжната прокуратура Русе ще предприеме действия по предявяване на постановлението за привличането като обвиняем на Северин Красимиров и за неговия разпит в присъствието на защитник, съобщиха междувременно от Темида.\r\nВ рамките на днешния ден, Окръжната прокуратура в Русе е планирала извършване на освидетелстване на обвиняемия с участието на съдебен лекар.\r\n                    \n                    \n                Повече информация за действията на прокуратурата ще бъде предоставена на по-късен етап.\r\n21-годишният мъж пристигна вчера с пътнически самолет от Германия, а днес стана ясно, че неговите близки се страхуват и за собствения си живот.\r\nЖена му Емел даже е напуснала общия им дом и се е преместила да живее с майка си в село, близо до Русе.", "date": "2018.10.18", "title": "Русенският арест посрещна... Северин Красимиров"}
{"url": "https://www.dnes.bg/knigi/2018/10/18/kogato-kapiat-kestenite-jivot-prez-komunizma.390902", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИсторията, лагерите, комунизмът, любовта и стремежът към свободата са темите, над които разсъждава сценаристът Стефан Коспартов в своята книга \"Когато капят кестените\".\r\n29 години след падането на режима, митовете и легендите около социалистическия рай все още хвърлят сянка върху сезоните.\r\n\"Когато капят кестените\" е внушителен разказ за комунистическия терор и абсурдния живот в България от 1944 до 1989 г., както и за първите години на \"демокрацията\", сподели пред самият автор на книгата и сценарист на филма \"Мярка за неотклонение\".\r\n                    \n                    \n                \"Тази книга е резултат на 35 години мълчание. Преди време, през 70-те години на миналия век, бях решил, че няма публика за моите романи и се бях отказал от писането. След започването на промените в страната ни обаче, реших, че все пак мога да се опитам да сътворя нещо. В резултат на това мое желание се роди \"Когато капят кестените\", разказа още Стефан Коспартов.\r\nПредставянето на романа ще бъде на 24 октомври от 18:30 ч. в \"Барът на кръпките\", който се намира на столичния бул. \"Прага\" 23. Специални гости на събитието ще бъдат музикантът Васил Георгиев-Кръпката, проф. Николай Чернокожев, проф. Михаил Константинов, писателят Захари Карабашлиев и актьорът Юлиан Петров.\n\r\n\r\n ", "date": "2018.10.18", "title": "\"Когато капят кестените\"... Живот през комунизма"}
{"url": "https://www.dnes.bg/obshtestvo/2018/10/18/imash-imoti-50-danychna-ostypka-no-samo-za-osnovniia.390864", "text": "Собственик, който има повече от един имот в България и е посочил пред общината две или повече от едно от тях като основно, да не ползва данъчната отстъпка. Това предлага като промяна в Закона за местните данъци и такси финансовият министър Владислав Горанов. Тристранният съвет и МС вече одобриха поправката и предстои внасянето ѝ в парламента.\n\r\nАко бъде приета без промени, това ще означава, че всеки, който до момента е плащал половината от данъка, като е посочвал повече от едно жилище за основно, вече ще подлежи на санкция, ако продължи да го прави. В мотивите за поправката експертите на финансовия министър са посочили, че се въвежда заради злоупотреба с данъчната отстъпка.\n                    \n                    \n                \r\nПри оценката на въздействието не са посочени суми, които ще влязат в общинските бюджети, когато възможностите за злоупотреби се премахнат, тъй като няма пълна и точна информация за разпространението на тази данъчна хитрост.\n\r\nОт анализите за финансовото състояние на общините, които финансовото министерство е направило, става ясно, че те масово събират не повече от 2/3 от местните си данъци и такси. Проблемът със събираемостта се задълбочи след бума на новото строителство особено в големите градове.\n\r\nВъпреки че всеки нов собственик на имот е длъжен да го декларира до 3 месеца след придобиването му, както и да плаща данък за него, това масово не се прави. Повечето местни власти чакат собствениците да ипотекират имот и тогава да им съберат налога, тъй като за ипотеката трябва документ за платен данък. Или да направят сделка с този имот - да го продадат или някой да го наследи, защото нотариусите също правят справка за платен данък в общината и не изповядват сделка, без тези налози да са платени.\n\r\nХората, които дават под наем необитаемите си жилища, пък са длъжни да обявяват това пред НАП и да плащат авансов данък - или те, или наемателите, ако са фирма.\r\nТри са основните причини за злоупотребата с данъчна отстъпка.\r\nПървата е, че общинските служби, които събират местните данъци и такси, нямат обща база данни в реално време, за да могат да установят кой собственик, посочил жилище като основно в една община, е направил същото и в друга с втория си имот, анализира \n\r\nВтората причина е, че повечето собственици, които са обявили жилището си като основно, масово не декларират новите си имотни придобивки, не живеят в основното си жилище, а в друго, но ползват преференцията. Законът в този случай ги задължава да предекларират собствеността си, като посочат новото жилище, в което живеят над 200 дни в годината, и да отпишат онова, което вече не е такова, а отдавна е дадено под наем.\n\r\nТретата причина е, че много от собствениците отдавна живеят в чужбина, но са преотстъпили правото на наследници и на наематели да се разпореждат с имотите им. Те на свой ред не са проверили какво е вписал собственикът в декларацията за имота, но не го и променят и естествено предпочитат да плащат по-малката сума.\n\r\nОсвен тази злоупотреба върви и друга, която доведе до предложението да не се ползва частична отстъпка за такса смет за необитаемо жилище. Много собственици пестят така от налога, като не плащат за сметосъбиране и сметоизвозване и свалят таксата за битови отпадъци с над 70%. В края на всяка календарна година те подават в общините искания за освобождаване от такса смет с аргумента, че не обитават имота си.\n\r\nКогато бе въведе мярката, НАП правеше контролни проверки чрез данни от водните дружества за показания на водомери и чрез доставчиците на ток за показанията на електромери. Ако в имота се консумират вода и ток, това означава, че имотът не е необитаем, и отстъпката се отнемаше.\n\r\nОбщинските власти обаче нямат такива договори с местните доставчици на битови услуги и очевидно не могат да контролират обитаването на имота. Затова отстъпката от догодина няма да се прилага, предлагат от финансовото министерство.\n\r\nОще през 2016 г., отчитайки проблема със събираемостта на местните данъци и такси, държавата направи опит да стимулира общините да опишат новия сграден фонд, да издирят собствениците от имотните регистри и да ги поканят да декларират собствеността си. Финансовото министерство отпуска по-висока субсидия и безлихвени заеми за всяко кметство, успяло да надмине 68,8% декларирани имоти от всички. Всяка година броят на общините, получили право на това, е различен, но най-често става дума средно за 30-40 от 264 общини.\n\r\nВсяка имотна сделка носи приход за общинските бюджети. Законът за местните данъци и такси е дал право да се събират два вида такси, които заплаща собственикът на имота, предмет на сделката.\n\r\nПървата е 0,1% от стойността на имота, която е нотариална такса, за да бъде вписана смяната на собствеността в регистъра на Агенцията по вписванията.\n\r\nВторият налог е при покупко-продажба, когато се дължи от 0,1 до 3%. Размерът на данъка за всяка община се определя от общинския съвет. Заради дългогодишните игри с ниски данъчни оценки данъкът се начислява върху основа, която е по-високата между двете стойности - данъчната оценка на имота и уговорената цена.\n\r\nЗа целта преди изповядване на сделката собственикът на имота се снабдява с удостоверение за данъчна оценка от общината по местонахождението на имота. Сумите общо се заплащат на нотариуса, като той извършва вписването на нотариалния акт и заплащането на дължимите такси.\n\r\nОблагане с годишен данък на жилищен имот, който не е основно жилище на лицето и се намира на територията на някоя от общините, включени в списъка на курортите на България. Такава промяна в Закона за местните данъци и такси предложиха “Обединени патриоти”. Поправката дори мина на второ четене в комисии. Тя предвижда размерът на данъка да се определя от общинския съвет, като границите, в които ще варира, са от 0,5 до 0,7% от данъчната оценка на имота в планинските и морските курорти от национално значение, или от 0,2 до 0,4% за останалите.\n\r\nДанъкът трябва да се събира от собственици на жилища, които не са ги обявили в съответното кметство като “места за настаняване”, за които не се плаща наем, и не са регистрирани като туристически обекти по Закона за туризма.\n\r\nПри дискусиите стана ясно, че този данък ще се прилага само за онези жилищни имоти в курортите, които обективно могат да се характеризират като места за настаняване на посетители, но не се декларират като такива с аргумента, че пребиваването в тях е безплатно. Ако поправката не се промени заедно със замисляните промени в данъчната отстъпка за основно жилище, за много собственици на курортни имоти поддържането им ще стане нерентабилно.", "date": "2018.10.18", "title": "Имаш имоти? 50% данъчна остъпка, но само за основния!"}
{"url": "https://www.dnes.bg/notifikacii/2018/10/18/nov-sezon-nov-toalet-davame-do-50-leva-na-mesec-za-drehi.390842", "text": "Българите пазаруват по нещо ново за гардероба си при смяната на всеки сезон, а около 40% купуват облекло и веднъж месечно или дори по-често. Най-често българите харчат между 21 и 50 лева на месец за дрехи, като бюджета за облекло намалява с нарастване на възрастта, показва социологическо проучване на агенция \"Естат“. \n\r\n75 на сто от българите пазаруват често в търговски центрове и молове. 60% от българите до 50 години пазаруват в онлайн магазини, които набират все по-голяма популярност. Едва 12 на сто от анкетираните пазаруват често дрехи още от пазарите, други 28 на сто посещават щандовете понякога.\n\r\nПазаруването на дрехи втора ръка става все по-популярно сред българите – през последната една година 50% от тях поне веднъж са пазарували дрехи от физически магазини, базари или онлайн магазини за дрехи втора употреба, коментира Йоанна Ангелова от \"Естат“ пред \"Монитор“.\n                \n                \r\nДелът на пазаруващите поне понякога дрехи втора ръка е сходен в цялата страна, като изключение прави единствено град София, където потреблението е с около 8% по-ниско.\n\r\nНай-често купувачи на дрехи втора ръка са хора над 40 години. Дрехи втора ръка също се купуват най-често на всеки 2-3 месеца, а над 27% от всички пазаруват от магазини втора употреба най-малко веднъж в месеца.\r\nПоловината от пазаруващите от магазини за дрехи втора употреба харчат на тези места не повече от 20 лева на месец, което е ясен ориентир за това, че дрехите са достъпни за хора с всякакви доходи.\n\r\nОчаквано, ниските цени, в сравнение с тези на новите дрехи, са водещият аргумент при закупуването на дрехи втора ръка. Въпреки това, за над 30% от купуващите, причината се крие в качествените, разнообразни и маркови стоки, които се предлагат.\n\r\nЗа софиянци магазините и базарите за втора ръка са места за качествени, брандирани и разнообразни дрехи, а много често и места, на които пазаруването не се сблъсква с грижата им към природата.\n\r\n62% от българите подаряват ненужните си дрехи на близки и познати, а не малка част от тях (37%) оставят облеклата и до контейнерите за смет – практика, която с времето се утвърди в обществото ни. Мъжете много по-често, в сравнение с жените, пазят старите си дрехи вкъщи, дори и да нямат никакви планове да ги носят повече. \n\r\nРазличните форми на социално ангажирано поведение (дарения за домове и църкви, участия в кризисни събирания на дрехи или връщане в контейнери за текстил) са практика сред около 20% от всички. 16% от редовните клиенти на магазини за дрехи втора употреба вече предават излишните облекла, които имат, в контейнери за дрехи.\n\r\nМакар към момента за повечето българи да не е практика, 9 от 10 души биха предавали непотребните дрехи в контейнери за текстил, ако облеклата се даряват или използват повторно по други начини. Рециклирането би мотивирало 80% от анкетираните, като по - склонни да видят ползите за околната среда са лицата на средна възраст. \n\r\nАнкетите са направени онлайн сред 801 пълнолетни българи в началото на миналия месец. Асоциацията на преработвателите и търговците на дрехи втора употреба е поръчала изследването.", "date": "2018.10.18", "title": "Нов сезон – нов тоалет! Даваме до 50 лева на месец за дрехи"}
{"url": "https://www.dnes.bg/zvezdi/2018/10/18/slavi-trifonov-na-52-shoumen-aktior-muzikant.390779", "text": "\n\r\nНа днешния 18 октомври рожден ден празнува популярният шоумен и музикант Слави Трифонов. Роден през 1966 година в Плевен, Станислав Тодоров Трифонов завършва музикалната гимназия в родния си град с виола.\n\r\nНашумява в началото на 90-те години със студентското шоу \"Ку-ку\", а по-късно и в шоуто \"Каналето\".\n\r\nПрез 1998 г. става продуцент и водещ на предаването \"Хъшове\", което остана с едно-единствено излъчване по БНТ на 8 февруари. След това в продължение на 2 години предаването е излъчвано по различни телевизии. \n\r\nОт 2000 година насам шоуменът, заедно с \"Ку-ку бенд\", излъчват \"Шоуто на Слави\" по bTV.\n                    \n                    \n                \r\n\n\r\nИма сестра Петя, която е 3 години по-голяма от него.\n\r\nКръстен е на дядо си Стойо.\n\r\nПървата му поява в телевизионното предаване Ку-ку е в един скеч, пародия на хеви метъл група, сниман в Студио 4 на БНТ през 1992 година. Довежда го Влади Въргала.\n\r\nКато певец от 1993 година до днес, заедно с Ку-Ку бенд, има издадени над 300 песни.\n\r\nШоуменът е участвал и в конкурса за \"Евровизия\" заедно със Софи Маринова, но се отказват от надпреварата след скандал.\n\r\nПреди повече от година Трифонов излезе от пределите на сцената и стана председател на Инициативен комитет за организирането на референдум за промяна на политическата система с шест въпроса. По-късно обяви, че набира хора, които да се включат в политиката.\n\r\nШоуменът не е женен и пази личния си живот в строга тайна.\r\n", "date": "2018.10.18", "title": "Слави Трифонов на 52: Шоумен, актьор, музикант"}
{"url": "https://www.dnes.bg/notifikacii/2018/10/18/bez-napredyk-es-otloji-razvoda-s-london.390863", "text": "Европейските лидери се отказаха от извънредна сбирка през ноември, на която трябваше да одобрят окончателно условията на напускането на Великобритания. След тричасова среща в Брюксел, на част от която присъства и британският премиер Тереза Мей, 27-те президенти и премиери от ЕС решиха, че няма достатъчен напредък в преговорите, който да позволи тяхното приключване и уреждането на напускането.\r\nОктомври беше срокът, който ЕС си беше поставил за уреждането на развода.\n\n\n\r\nОсновният проблем остава границата между Ирландия, която е в ЕС и Северна Ирландия, която ще напусне като част от Обединеното кралство. Не е приключена и работата по юрисдикцията на Съда на ЕС и по участието на Великобритания във вътрешния пазар, обясни холандският премиер Марк Рюте след вечерята.\r\n                \n                Лидерите упълномощиха главния преговарящ на ЕС Мишел Барние да продължи преговорите с Лондон, като си запазиха възможността, ако той постигне сделка, да се съберат, за да я благословят.\r\nНе е ясно колко още ще могат да продължат преговорите. Според дипломати Барние ще има време най-късно до втората половина на декември, тъй като споразумението за излизането трябва да бъде и ратифицирано от британския и Европейския парламент преди 29 март, когато Обединеното кралство ще престане да бъде част от ЕС. Формално обаче краен срок не е поставен.\r\nПредседателят на Европейския парламент Антонио Таяни, който присъства на частта от срещата, на която беше и Тереза Мей, описа атмосферата като “по-спокойна” в сравнение с разговора между нея и останалите в Залцбург преди месец, когато ЕС отхвърли британския план за уреждане на раздялата. Той обаче добави, че в изказването на британския премиер нямало нищо ново, както и че Мей държала на идеята си за създаване на британска митническа зона, която е неприемлива за Европа, тъй като ЕС държи свободата на движение на хора да не се отделя от тази на стоките, капиталите и услугите.\r\nТаяни добави, че Мей не е отхвърлила европейското предложение в случай на сделка да се удължи преходниятя период от 21 на 36 месеца. През прехода цялото европейско законодателство остава в сила във Великобритания, но Лондон губи правото си на глас при вземането на решенията в ЕС. През този период Обединеното кралство ще продължи да внася лептата си в евробюджета, да бъде част от общия пазар и да спазва принципа за свободното движение на хора.\r\nСпоред Брюксел 3-годишният преход е по-реалистичен срок за договаряне на новите търговски отношения между ЕС и Великобритания от предложените от британското правителство 2 г.\r\nТаяни съобщи, че Европейският парламент би ратифицирал споразумението, уреждащо напускането, само ако то гарантира запазването на сегашните права на европейците на Острова, издължаването на всички пари, които Лондон дължи на ЕС и договорка за Ирландия, която изключва физическа граница, разделяща Ирландия.\r\n“Ако някое от трите условия не е изпълнено, Европейският парламент ще гласува против договора”, предупреди Таяни.\r\nМеждувременно европейските посланици взеха формалното решение за изтеглянето на Европейската агенция за лекарствата и Европейският банков орган от Лондон и преместването им съответно в Амстердам и в Париж. След излизането на Великобритания от ЕС тя не може да продължи да е домакин на европейски органи и структури и ще запази само дипломатическо представителство, като трета страна.\n\r\n ", "date": "2018.10.18", "title": "Без напредък: ЕС отложи развода с Лондон"}
{"url": "https://www.dnes.bg/obshtestvo/2018/10/18/baviat-novi-lekarstva-za-lechenie-na-rak-hepatit-s-artrit.390866", "text": "26 нови лекарства за лечение на някои видове рак, хепатит С, диабет тип 2, шизофрения, епилепсия, артрит и ХИВ/СПИН може да не се появят на българския пазар през следващата година и съответно да не се реимбурсират от здравната каса.\n\r\nПричината е, че Комисията по оценка на здравните технологии, която препоръчва заплащането на новите лекарства от НЗОК, не е провела нужните заседания през месец септември и това забавя целия процес, сигнализират от асоциацията на научноизследователските фармацевтични производители (ARPharm).\n\r\nНякои от новите терапии са животоспасяващи, дават повече възможности за лечение за хиляди пациенти, а в някои случаи може дори да са по-изгодни за Националната здравноосигурителна каса (НЗОК). Голяма част от тях от години са утвърдени и широко използвани в повечето европейски държави, посочват оттам.\n                    \n                    \n                \r\nТова би довело и до забавяне на договарянето на отстъпки от НЗОК с производителите на лекарства.\n\r\nВ същото време за 2018 г. фармацевтичните компании ще предоставят на касата компенсация на разходи за лекарства под формата на отстъпки на стойност 140 млн. лв., пише \n\r\nСпоред директора на асоциацията Деян Денев тази компенсация би трябвало да помогне българските пациенти да получат навременен достъп до нови лекарствени терапии, а орязването няма да се налага, ако се спрат станалите публично известни криминални практики, при които НЗОК заплаща лекарства, но продуктите се изнасят и не стигат до пациентите.", "date": "2018.10.18", "title": "Бавят нови лекарства за лечение на рак, хепатит С, артрит..."}
{"url": "https://www.dnes.bg/notifikacii/2018/10/18/kashogi-arabskiiat-sviat-e-izpraven-pred-jeliazna-zavesa.390867", "text": "Вестник \"Вашингтон пост\" публикува последната статия на изчезналия саудитски журналист Джамал Кашоги, в която сътрудникът на изданието говори за нуждата от свободни медии в арабския свят, предаде Франс прес.\r\nСпоред Хашоги, който е постоянно пребиваващ в САЩ, тази свобода остро липсва в арабския свят.\r\n\"Уви, това положение вероятно няма да се промени\", пише изчезналият на 2 октомври в саудитското консулство в Истанбул журналист в коментарната статия, която е била изпратена на \"Вашингтон пост\" в деня след изчезването му.\n\n\n\n\"Едно време журналистите вярваха, че интернет ще освободи информацията от цензурата и контрола над печатните медии. Обаче правителствата, чието съществуване се опира на контрола на информацията, агресивно блокираха интернет. Арабският свят е изправен пред своя версия на Желязната завеса, която е наложена не от външни играчи, а от борещите се за власт национални сили\", пише Кашоги.\r\n                \n                Критично настроеният към властите на Саудитска Арабия журналист дава за пример близкоизточния съперник на Рияд - Катар.\r\n\"Правителството на Катар продължава да подкрепя отразяването на международните новини, за разлика от усилията на съседите му, които се стремят да контролират информацията в полза на стария арабски ред\", пише Кашоги за страната, откъдето се излъчва телевизия \"Ал Джазира\".\r\n\"Вестникът забави публикуването на тази коментарна статия, защото се надявахме, че Джамал ще се върне, за да я редактираме заедно с него. Сега обаче трябва да приема, че това няма да стане. Това ще е последният му принос. Тази коментарна статия чудесно изразява неговата ангажираност и страст към свободата в арабския свят. Свобода, за която той изглежда е дал живота си\", пише коментаторката на \"Вашингтон пост\" Карен Атиа в обстановка на засилващи се подозрения, че Хашоги е бил убит в саудитското консулство в Истанбул. (БТА)\r\n ", "date": "2018.10.18", "title": "Кашоги: Арабският свят е изправен пред Желязна завеса!"}
{"url": "https://www.dnes.bg/snimka-na-denia/2018/10/18/vremeto-dnes-na-mesta-oblaci-i-leki-prevaliavaniia.390868", "text": "Днес облачността над по-голямата част от страната ще е разкъсана, по-значителна над източната половина. На отделни места там ще превали слаб дъжд.\r\nСпоред прогнозата за времето на НИМХ предимно слънчево ще е над западните райони. Ще духа слаб до умерен вятър от изток-североизток. Максималните температури ще са между 18° и 23°. Атмосферното налягане ще се понижава, ще е близко до средното за октомври.\r\nПо Черноморието ще е предимно облачно, със слаби превалявания от дъжд. Ще духа слаб до умерен вятър от север-североизток. Максимални температури на въздуха: 19°-20°. Температурата на морската вода е 18°-19°. Вълнението на морето ще бъде 1-2 бала.\r\nВ планините облачността ще е разкъсана, по-значителна над масивите от източната половина на страната. Там на отделни места е възможно слабо да превали. Ще духа слаб до умерен вятър от изток-югоизток. Максимална температура на височина 1200 метра около 16°, на 2000 метра – около 9°.\r\n ", "date": "2018.10.18", "title": "Времето днес: На места облаци и леки превалявания "}
{"url": "https://www.dnes.bg/notifikacii/2018/10/18/ispanski-narkobos-s-podigravatelen-klip-za-policiiata.390869", "text": "Един от най-издирваните наркотрафиканти в Испания, който се беше подиграл на полицията, появявайки се във видеоклип, беше арестуван в Андалусия, предаде Франс прес, цитирайки говорител на силите на реда.\r\nФрансиско Техон, ръководител на клана \"кастаняс\", \"беше арестуван в Линеа де ла Консепсион, близо до границата с британската територия Гибралтар. Според полицията Франсиско е ръководел основната мрежа за трафик на хашиш в Андалусия, заедно с брат си Антонио, който беше арестуван през юни в същия град.\r\nВ края на 2016 г. двамата братя успяха да се спасят от операция срещу организацията им, довела до ареста на 30 предполагаеми членове. Неотдавна обаче Франсиско Техон се появи усмихнат в клип на кубинския регетон изпълнител Класе А.\r\n                \n                На клипа се вижда как наркобосът слиза от Бентли, къпе се в басейн, пълен с жени по бикини и накрая отива в друга стая, където също го чакат жени. Записът беше публикуван в социалните мрежи, предизвиквайки силна полемика. По-късно изпълнителят го свали от сайта за видеосподеляне YouTube.\r\nТози клип \"показва липсата на уважение към силите за сигурност, което изпитват наркотрафикантите\", заяви тогава пред АФП Хосе Енсина от асоциацията на служителите на силите на реда в провинция Кадис. Провинцията има едно от най-високите нива на безработица в Испания и се намира само на няколко десетки километри от Мароко. Около 40 на сто от конфискуваните в Испания наркотици се залавят в този регион.\r\n ", "date": "2018.10.18", "title": "Испански наркобос с подигравателен клип за полицията"}
{"url": "https://www.dnes.bg/index/2018/10/18/receptata-dnes-liubimiiat-desert-na-zodiia-vodolei.390731", "text": "Водолеите са сред най-освободените и ексцентрични представители на зодиака. Нестандартното е част от тях, дори и когато не искат да си го признаят. Новото, различното е в природата им и това си личи дори и по любимите им храни. Десертът, който е най-подходящ за тях и отговаря напълно на темперамента им е сладоледът. Но не просто сладолед, а микс от различни вкусове, цветове, с добавки към него като шоколад, карамел, кокосови стърготини. Това е десертът, с който може да ги зарадвате и очаровате. Но нищо по-малко от сладка, пъстра експлозия от вкусове.\r\nНашето предложение за десерт е домашно приготвен сладолед, без машина, с горски плодове. Опитайте!\r\n\r\n\n                \r\nВ купа разбийте с миксер сметаната, докато стане пухкава. Добавете кондензираното мляко, ванилията, натрошения шоколад и нарязаните плодове. Разбъркайте добре и поставете сместа в пластмасова кутия с капак. Сложете във фризера за няколко часа. при сервирането може да добавите ядки, бисквити, сироп за сладолед. \r\n", "date": "2018.10.18", "title": "Рецептата Dnes: Любимият десерт на зодия Водолей"}
{"url": "https://www.dnes.bg/rusia/2018/10/18/ubiecyt-ot-kerch-pritejaval-zakonno-oryjie.390871", "text": "Нападателят в колежа в Керч на Кримския полуостров е притежавал законно оръжие, заяви лидерът на Крим Сергей Аксьонов, цитиран от ТАСС.\r\n\"Оръжието му е било притежавано на законни основания\", каза Аксьонов.\n\n\n\n\r\nПо-рано депутатът Александър Хинщайн съобщи, че 18-годишният студент Владислав Росляков е получил разрешително за оръжие миналия месец.\r\nПри нападението е било задействано взривно устройство, а след това нападателят е стрелял с пушка. 19 души са убити, в това число нападателят, който се самоуби. Ранени са 53 души, от които шестима са получили амбулаторно лечение, а останалите са приети в болница. 12 от ранените са в тежко състояние.\r\n                    \n                    \n                Студентът от керченския колеж е изработил взривните си устройства самостоятелно, съобщиха представители на силите на реда. Едно от тях е избухнало при нападението.\r\nНа този етап няма данни нападателят да е имал съучастници, но тази версия все пак се проверява, пише БТА. Засега не е установен мотивът на нападението. Аксьонов посочи, че младежът не е бил свързан с религиозни секти.", "date": "2018.10.18", "title": "Убиецът от Керч притежавал законно оръжие "}
{"url": "https://www.dnes.bg/notifikacii/2018/10/18/glavobolie-bezsynie-6-znaka-che-ste-stresirani.390845", "text": "Главоболие, сърдечни проблеми, безсъние, намалено желание за секс... Една от най-честите причини за появата на тези проблеми е хроничният стрес.\r\nВсеки от нас изпитва известно напрежение в ежедневието си. В работата, у дома, с любимия, с децата... Въпреки че е трудно да го контролираме напълно, стресът, ако не бъде овладян до някаква степен, може да нанесе сериозни поражения върху тялото ни. Стресирано ли е вашето тяло, вижте в следващите редове.\r\n\r\nПсориазис, акне и други кожни заболявания могат да бъдат причинени в резултат на стрес. Според редица изследвания има пряка връзка между високото ниво на психологически стрес и състоянието на кожата. Дори и да не страдате от гореизброените, не забравяйте, че общото стареене на кожата, появата на бръчки също до известна степен се дължат на стреса.\r\n                \n                \r\nНамирате ли някаква промяна в килограмите ви? Редовният стрес е причина за повишаване нивата на стресовия хормон кортизол. Той е много важен за стабилизирането на метаболизма на мазнините и въглехидратите, както и за поддържане нивата на кръвната захар. Когато нивата на кортизола са завишени, тогава обикновено трупаме излишни килограми, особено в областта на талията.\r\nНо в някои случаи, стресът и тревожността може да са причина за рязко понижаване на телесното тегло, заради повишени нива на адреналин. Този хормон ускорява метаболизма, но забавя екскрецията (най-общо казано отделянето) на мазнините.\r\n", "date": "2018.10.18", "title": "Главоболие, безсъние... 6 знака, че сте стресирани"}
{"url": "https://www.dnes.bg/sofia/2018/10/18/nov-epizod-ot-sagata-gaf-na-grafa.390872", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПореден скандал след ремонта на столичната улица ''Граф Игнатиев\".\n\n\r\nФирмата, спечелила търга за ремонта на релсовото трасе на улицата, месец след започване на ремонта използва материали, заради които преди това по време на търга за обществената поръчка е отстранена конкурентна фирма, предаде .\r\nСпоред Закона за обществените поръчки, Столичната община трябва да прекрати настоящата обществена поръчка и да възложи нова. \r\nА според подалите сигнала съществени нарушения има в изпълнението на проекта и изпълнението му с неподходящи материали.\r\nЗаради ремонта в центъра на София столичният електротранспорт губи по 25 000 лева на ден.\r\n ", "date": "2018.10.18", "title": "Нов епизод от сагата \"Гаф на \"Графа\""}
{"url": "https://www.dnes.bg/politika/2018/10/18/radev-kym-bylgarite-v-london-izdigate-imeto-na-bylgariia.390873", "text": "\"В днешния глобален свят е важно, че вие, с вашата работа и успехи издигате името на България като страна, в която има хора, на които може да се разчита, почтени, с талант, умения и усет към новото\", заяви президентът Румен Радев на среща със сънародниците ни в Лондон.\r\n\"Мога да ви гарантирам, че вашият успех не е просто ваш личен успех, а преди всичко успех за България\", посочи снощи Радев.\r\nТой отбеляза, че българската общност тук е внушителна не само като брой, а и като процент трудова заетост.\r\n\"Вие разбихте един мит, че българите идват тук, за да се възползват от социални помощи, статистиката показва, че вие давате голяма добавена стойност и принос към икономиката тук\", допълни държавният глава.\r\n                    \n                    \n                Той каза, че е внушителна и групата българи, които получават образованието си в британски университети и посочи, че силно вярва, че те ще намерят мотивация да се върнат и да вложат своята енергия и талант за развитието на България.\r\n\"Защото страната ни има нужда от хора като вас - високо образовани, интелигентни, събрали знания и опит в редица важни области, вие носите не само познание, но и друг модел обществени отношения\", отбеляза държавният глава.\r\nРумен Радев коментира и Brexit-а: \"Вярвам, че ще се намери едно решение, така че вашите права по никакъв начин да не бъдат ощетени - за това има консенсус във всички български институции\".\r\nХората задаваха различни въпроси - за младите хора, за българските училища, а и какво мисли президентът за ситуацията в България и какво ще се случи. Радев каза, че би сложил въпроса така - не какво ще се случи, а какво ние ще направим.\r\n\"Не само една или две институции, какво ще направим всички граждани на България, така че да имаме едно наистина добро бъдеще\", заяви президентът, цитиран от БТА.\r\nПри идването на президента в посолството ни в Лондон, където беше срещата със сънародниците ни, стояха българи с плакати.\r\n\"Ние сме неформална организация, ще връчим петиция на президента да се ангажира по някакъв начин срещу нещата, които се случват в България\", обясни един от тях - Емил Русанов, издател на вестник \"Будилник\".\r\nСпоред него сме подложени на геноцид и сме нацията с най-висока смъртност и най-ниска раждаемост.\r\n\"Искаме да инициираме референдум за пряко участие на българските граждани в управлението на държавата\", заяви още Русанов.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.10.18", "title": "Радев към българите в Лондон: Издигате името на България!"}
{"url": "https://www.dnes.bg/technology/2018/10/18/3-2-1-soiuz-izlita-kym-kosmosa-razkazyt-za-avariiata-na-nik-heig.390876", "text": "\r\n\r\nПътешествията в Космоса започват с обратно броене преди запалването на двигателите. \n\r\nТова чуват и Ник Хейг и Алексей Овчинин на 11 октомври, миг преди изстрелването на ракетата \"Союз МС-10\". \r\nТака и не стигат до открития Космос, а вместо това минути по-късно се връщат на Земята, след като ракетата им аварира. За щастие, напълно здрави.\n\n\n\r\n\"Представях си, че моето първо пътуване в открития Космос ще е запомнящо се, но не очаквах да е чак толкова паметно\", разказва Ник Хейг. \r\nАмериканският астронавт Ник Хейг и руският му колега Алексей Овчинин трябваше да стигнат до Международната космическа станция, но поради авария в ракетата-носител се наложи да катапултират.\r\n\"Първото нещо, което ми подсказа, че нещо не е наред, е когато всичко започна да се тресе\". \r\nТогава и аварийната лампа в капсулата показва, че има някакъв проблем. \r\nВ този момент мисията му се променя - целта вече не е открития Космос, а безопасно приземяване на Земята. \r\nПреди да се включи в мисията на НАСА, Ник Хейг е бил военен пилот. Опитът му от армията му помага да остане спокоен в критичната ситуация. \r\n\"Най-доброто в тази ситуация, което можеш да направиш, е да останеш спокоен и да правиш онова, което си научил в обучението\", споделя Ник. \r\nАстронватът си спомня, че в началото не вярвал, че аварията се случва. Това е първата неуспешна мисия от 35 години насам. \r\nНеуспешната мисия към Космоса обаче не спира Ник и той е убеден, че отново ще се възползва от възможността, ако тя се появи. \r\n\"Искаме да изследваме отвъд границите на човешкото знание и дори само за това си струва\", обяснява астронавтът.\r\n                    \n                    \n                ", "date": "2018.10.18", "title": "3, 2, 1... \"Союз\" излита към Космоса: Разказът за аварията на Ник Хейг!"}
{"url": "https://www.dnes.bg/knigi/2018/10/18/shte-oceleem-li-vyzmojno-li-e-pytuvane-vyv-vremeto.390874", "text": "Ще  оцелеем ли на Земята? Възможно ли е пътуването във времето? Ще стане ли  изкуственият интелект по-умен от нас? Това са част от въпросите, които  са вълнували Стивън Хокинг в последните дни от живота му. Книгата е сбор  от негови статии и записки и е оформена от близките и академичния му  екип.  \n\n\n                    \n                    \n\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Ще оцелеем ли на Земята? Възможно ли е пътуването във времето? Ще стане ли изкуственият интелект по-умен от нас? Това са част от въпросите, които са вълнували Стивън Хокинг в последните дни от живота му. Книгата е сбор от негови статии и записки и е оформена от близките и академичния му екип, предаде Bulgaria ON AIR.\n\r\nКнигата представя и една от последните шокиращи прогнози на Хокинг. Според него генното инженерство ще доведе до поява на свръххора с изменена ДНК, които постепенно ще унищожат останалата част от човечеството.\n\r\nСемейството на астрофизика се надява последната му творба да се превърне във важна част от неговото наследство. И обещават скоро тя да бъде издадена и като аудиокнига.\n\r\nХокинг почина на 14 март в дома си в Кембридж. Но до последно призовава младите си почитатели да гледат не в краката си, а към звездите.\n\r\n ", "date": "2018.10.18", "title": "Ще оцелеем ли? Възможно ли е пътуване във времето?"}
{"url": "https://www.dnes.bg/rusia/2018/10/18/kyrvavata-ataka-v-krim-pokazva-che-obshtestvoto-ni-e-bolno.390875", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТридневен траур е обявен в памет на жертвите на масовото убийство в Керч. 18-годишният ученик в местния техникум Владислав Росляков вчера откри стрелба и уби 18 души, рани други 50, някои от които са в тежко състояние.\n\r\n\"Не съм склонен да мисля, че това е просто масово убийство, а не терористичен акт. Систематичността на подготовката на подобна жестокост ме навежда на мисълта, че извършителят е имал и съучастници\", коментира в студиото на \"България сутрин\" експертът по сигурност Христо Смоленов.\n\n\n\n\r\nРазследващите все още уточняват мотивите за действията на 18-годишния Владислав Росляков. Извършен е обиск на дома му. До момента е известно само, че младежът, който се самоуби след стрелбата, е притежавал законно оръжие, като е взел разрешително преди месец, посочва .\n                    \n                    \n                \r\n\"Все още липсват достатъчно детайли, които да ни насочат категорично в някаква посока. Това, че се случват подобни събития обаче, показва, че обществото ни е болно. Не само в Русия, а и в Западна Европа\", отбеляза международният анализатор проф. Боян Чуков.\n\r\nКъсно снощи десетки опечалени се събраха пред техникума в Керч, за да поднесат цветя и да запалят свещ в памет на жертвите и да се помолят за бързото възстановяване на пострадалите.", "date": "2018.10.18", "title": "Кървавата атака в Крим показва, че обществото ни е болно!"}
{"url": "https://www.dnes.bg/health/2018/10/18/6-napitki-za-mlada-i-krasiva-koja.390846", "text": "Вероятно няма жена, която не би искала кожата ѝ да бъде красива, здрава и млада възможно най-дълго време. Търсейки начин да постигнем тези неща, купуваме скъпа козметика, посещаваме дерматолог, разкрасителни процедури. Не бива да забравяме за начина си на хранене. Част от здравословния режим са и полезните напитки, които могат да преобразят кожата ни. Такива са водата, сокът от червено цвекло, сутрешната чаша вода с малко лимонов сок.\r\n\r\n\r\nЯбълките имат редица ползи за здравето. Освен че ни помагат да поддържаме желаното тегло, те помагат на кожата да бъде по-красива и здрава. Добавете към менюто си вкусен фреш от ябълки. Освен антистареещи антиоксиданти, фрешът ще ви осигури малки количества колаген, но и ще спомогне за синтеза му, а той е много важен за еластичността на кожата.\r\n                    \n                    \n                \r\nАко сте любителки на червеното вино, знайте, че в умерени количества напитката от древността е абсолютен подарък за вашата кожа. Червеното вино съдържа проантоцианидини (антиоксиданти, открити в червеното грозде), които намаляват вредното влияние на слънчевите лъчи, забавят появата на бръчки и намаляват риска от рак на кожата. Но консумирайте напитката с мярка – не повече от 2-3 чаши седмично. \r\n", "date": "2018.10.18", "title": "6 напитки за млада и красива кожа"}
{"url": "https://www.dnes.bg/stranata/2018/10/18/incidenti-v-arsenal-zanijen-li-e-kontrolyt.390879", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПореден тежък инцидент в оръжейния завод \"Арсенал\" в Казанлък вкара шестима мъже в болница Те са с различни обгаряния и повърхностни наранявания, но без опасност за живота.\r\nПрез 2016 година при три взрива в завода загинаха трима служители. А за тази година това е втори инцидент, при който има пострадали служители в \"Арсенал\".\n\n\r\n\"Контролът е работа на държавата. И тук виждаме занижен контрол. Ако държавата има достатъчно контролни органи. Какви са тези 450 проверки на \"Инспекция по труда\" с нулев резултат?\", попита инж. Петър Пенчев от Асоциация на свободното слово \"Анна Политковская\" пред .\r\n                    \n                    \n                Посочвайки част от нередностите в българските военни заводи, инж. Пенчев даде пример с американски военни, които намират в спрян за проверка кораб противопехотни мини с номера, съответстващи с номерата, които трябва да са в завода в Горни Лом. \r\nПо думите му в документи е записано е, че българските власти са направили проверка и са установили, че това не е истина.\r\n\"Необходимо е на контролните органи да не им се въздейства под масата\", подчерта инж. Пенчев. \r\nТой върна лентата назад и посочи, че една от проверяващите комисии решава, че след трагедията заводът в Горни Лом трябва да се затвори, но по думите му след 20 км път към Монтана получат нареждане, връщат се и правят нов протокол - \"все едно няма нищо\".", "date": "2018.10.18", "title": "Инциденти в \"Арсенал: Занижен ли е контролът?"}
{"url": "https://www.dnes.bg/sofia/2018/10/18/chasti-ot-sofiia-ostavat-bez-voda-v-petyk-vijte-kyde.390883", "text": "\"Софийска вода” временно ще прекъсне водоснабдяването в някои части на столицата \n\r\nНа 19 октомври 2018 г. (петък), във връзка с подмяна на спирателен кран  на ул. \"Мала планина\" жк. \"Лозенец\" се налага спиране на водоподаването от 09:30 до 15:00 часа на клиентите на \"Софийска вода”, живеещи в района на: ул. \"Мала планина\" бл. 36 и бл. 37\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: между бл.36 и бл. 37.\n\r\nНа 19 октомври 2018 г. (петък), във връзка с подмяна на спирателен кран  на ул. \"Лвов\" кв. \"Факултета\" се налага спиране на водоподаването от 09:00 до 14:00 часа на клиентите на \"Софийска вода”, живеещи в района на: ул. \"Лвов\", ул. \"Доростол\", бул. \"Възкресение\", ул. \"Лайбниц\"\n                    \n                    \n                \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: бул. \"Възкресение \" ъгъла с ул. \"Доростол\".\n\r\nНа 19 октомври 2018 г. (петък), във връзка с изграждане на сградно водопроводно отклонение на ул. \"Самоковско шосе\" кв. \"Горубляне\", се налага спиране на водоподаването от 10:00 до 17:00 часа на клиентите на \"Софийска вода”, живеещи в района на: ул. \"Самоковско шосе\" от ул. \"Владичина ливада\" до бул. \"Цариградско шосе\" и ул. \"Обреща\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: пред бензиностанция OMV.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.10.18", "title": "Части от София остават без вода в петък – вижте къде!"}
{"url": "https://www.dnes.bg/stranata/2018/10/18/bedstveno-polojenie-v-lom-avariia-go-ostavi-bez-voda.390881", "text": "Бедствено положение е обявено в Лом. Причината - авария оставя града без вода за 10 дни. \n\r\nПроблемът е станал още в понеделник. Довеждащия водопровод, който захранва Лом и още пет села, е аварирал. \n\r\nТой е на близо половин век и аварира често, но този път повредата е много сериозна.\r\nОт местното ВиК дружество обясняват, че мястото на аварията е трудно достъпно - става въпрос за 6 метра изкоп.\r\n\"Няма откъде да се влезе с техника изобщо, трябва да се влезе с кран. Предполагам, че на 20-30 метра стоманената тръба долу е прекършена. В рамките на три дни напред мисля, че бихме могли да пуснем новопостроения чугунен водопровод. Дано всичко да е изрядно там, тъй като нито е изпитван, проби не са правени, нищо не е правено. Пускаме го в реална обстановка, да видим какво ще се случи, тъй като гледам тая авария, седмици ще отнеме\", каза пред bTV инж. Валери Иванов, управител ВиК – Монтана. \r\n                    \n                    \n                По думите на хората от Лом, проблемът е системен и призоваха общината да осигури водоноски.\r\n\"Хората с право са гневни, местната власт е безсилна сама да се справи с проблема. Ние сме общо дружество и единственият ни шанс е доизграждане на водопровода, за който са необходими 6,5 млн. лева. Трябва да има край и решение този проблем. Постоянно има нови свлачищни процеси\", заяви Пенка Пенкова, кмет на Лом.\r\nДо отстраняването на аварията в Лом преустановяват дейност училищата, детските градини и яслите.", "date": "2018.10.18", "title": "Бедствено положение в Лом: Авария го остави без вода"}
{"url": "https://www.dnes.bg/football/2018/10/18/losho-13-nacionali-visiat-za-macha-sys-sloveniia.390886", "text": "Цели шестима футболисти на България получиха жълти картони в мача с Норвегия в Осло. Добрата новина за селекционера Петър Хубчев е, че нито един от тях няма да бъде наказан за следващия двубой с Кипър в Никозия на 16 ноември. Причината е, че никой от тях не бе предупреждаван официално в предишните три срещи.\n\r\nНещата обаче може да се променят коренно и сериозно за последния сблъсък със Словения на 19 ноември в София, който може и да се окаже решителен за класирането ни.\r\nЦели 13 футболисти, при жълт картон в мача с Кипър, ще изгорят за решителния мач със \"скиорите\" накрая. \r\nС едно предупреждение към днешна дата са Петър Занев, Божидар Чорбаджийски, Николай Бодуров, Тодор Неделев, Иван Бандаловски, Кристиян Малинов, Георги Костадинов, Антон Недялков, Пламен Илиев, Ивелин Попов, Мартин Райнов, Симеон Славчев и Кирил Десподов.\r\n                    \n                    \n                Така ако някой от тях получи жълт картон срещу Кипър, ще бъде наказан за Словения. Това ще създаде сериозни затруднения пред националния селекционер Петър Хубчев, който при изпращането на повиквателните трябва да мисли и върху евентуалното неучастие на някои от титулярите в последния мач от груповата фаза на Лигата на нациите.", "date": "2018.10.18", "title": "Лошо! 13 национали висят за мача със Словения"}
{"url": "https://www.dnes.bg/obshtestvo/2018/10/18/loko-sofiia-v-iaponiia-isteriia-trygnala-ot-bylgariia.390880", "text": "Сценичните работници от Софийската опера и балет, оставили надписа \"Локо София\" на емблематично място в Япония, всъщност не са осквернили мемориала за жертвите от Хирошима.\n\n\n\r\nНадраскана със спрей била пластмасова стена, която се намирала на голямо разстояние от емблематичната сграда и ограничавала достъпа до тревна площ заради строеж, обясни пред Нова тв директорът на операта акад. Пламен Карталов.\r\nТой допълни, че предизвикалите скандала са отстранени от работа, а от страна на японските власти ще им бъде наложена само глоба за дребно хулиганство.\r\n\"Тази истерия тръгна от България\", категоричен бе акад. Карталов. Той разказа, че двамата служители на Софийската опера сами са отишли в полицията, за да признаят вината си. Те не били търсени от властите. А униформените дори се разсмели, когато разбрали, че надписът всъщност е името на футболен отбор.\r\n                    \n                    \n                Акад. Карталов увери, че случилото се не може да заличи успеха, които артистите ни пожънали в страната на изгряващото слънце. \r\nТе изнесли 11 представления на \"Турандот\" и \"Кармен\" в различни градове. Аплодирали ги общо 25 000 зрители. Това е седмото турне на Софийската опера и балет в Япония.", "date": "2018.10.18", "title": "\"Локо София\" в Япония – истерия, тръгнала от България!"}
{"url": "https://www.dnes.bg/kino/2018/10/18/shte-se-vidim-tam-gore-vze-nagradata-na-sinelibri.390884", "text": " \"Ще се видим там горе\" на реж. Албер Дюпонтел получи почетната статуетка \"Синелибри\" за върхово постижение на литературната адаптация в зала 1 на НДК. Зрителите присъстваха на видео обръщение от страна на автора на едноименния роман Пиер Льометр, който изтъкна качествата на екранизацията и благодари за оказаната чест.\r\nФренско-канадската приключенска драма, която има в актива си 5 награди \"Сезар\" и още 8 номинации, беше предпочетена от жури в състав Мартичка Божилова (председател), Херман Кох, Давид Фоенкинос, Майкъл Маккел и Анди Делиана с мотива, че е разтърсваща адаптация на също толкова завладяващ роман, удостоен с най-високата литературна награда на Франция – \"Гонкур\": Филмът е амбициозна амалгама от жанрове и безспорно произведение на изкуството, което пленява с кинематографична мощ, с антивоенен плам, със социална критика, с поетичен език – и с уникалната способност да разсмива през сълзи и да държи зрителя в напрежение до самия финал.\n                    \n                    \n                \r\nНаградата връчи заместник-кметът на Столична община, доц. д-р Тодор Чобанов. От името на режисьора наградата прие г-н Фабиен Флори, съветник на посланика на Франция по сътрудничество и културна дейност, директор на Френския институт в България.\n\r\nВторо място беше отредено на копродукцията \"Съпругата\" на режисьора Бьорн Рунге, \"защото третира по особено оригинален начин актуалната тема за равнопоставеността на половете, както и заради невероятно експресивната, безкомпромисна работа на актьорите, които дават плът и кръв на литературните персонажи и пренасят смисловия заряд на текста на големия екран.\"\n\r\nТретата награда беше присъдена на българското заглавие в конкурсната програма \"8 минути и 19 секунди\" \"заради нестандартния, находчив подход на създателите на филма, обединили шест кратки новели в своеобразен филмов омнибус, но преди всичко заради социалната проблематика и болезнения реализъм, който в съчетание с метафоричната сила на образите генерира внушение, отекващо много по-дълго от 8 минути и 19 секунди.\"\n\r\nФестивалът продължава до 24 октомври, като у нас се очаква да пристигне прочутият френски кинорежисьор и сценарист Беноа Жако, който лично ще открие премиерните прожекции на \"Ева\" с Изабел Юпер и Гаспар Юлиел (19 октомври, Люмиер Лидл), \"Сбогом, кралице моя\" (20 октомври, Френски институт) и \"Вила Амалия\" (21 октомври, Френски институт).\n\r\nДругият специален гост, с когото софийската и пловдивската публика ще се срещне, е нашумелият израелски писател Дрор Мишани, автор на бестселъра \"Липсващото досие\", чиято екранизация също е част от програмата на фестивала. Освен че е майстор на психологическия трилър, Мишани е университетски преподавател, преводач, специалист в областта на детективската литература. Срещата в София е на 18 октомври от 19:00 ч. в Дома на киното и ще бъде последвана от прожекция на филма, в който блестят Венсан Касел и Ромен Дюри. Мишани ще посети и Града под тепетата на 19 октомври – срещата е от 18:00 ч. в Лъки Дом на киното.", "date": "2018.10.18", "title": "\"Ще се видим там горе\" взе наградата на Синелибри"}
{"url": "https://www.dnes.bg/politika/2018/10/18/ne-zakyrpenite-patriotichni-dupki-vyv-vlastta.390882", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДен след като лидерът на НФСБ Валери Симеонов обяви, че е рано за разпад на \"Обединените патриоти\", от партията напълно смениха курса си и снеха доверието си от лидера на \"Атака\" Волен Сидеров. \r\nПричина за това са острите нападки на Сидеров от екрана на партийната телевизия \"Атака\", който обвини Валери Симеонов, че е човекът на Джордж Сорос в българското правителство. \r\n\"Телевизионните съобщения по телевизия \"Алфа\" са долни лъжи. Ние спазваме политическите решения на коалицията. От тази телевизия показват насочени лъжи към Валери Симеонов. Очернени сме, не сме очаквали такава обида\", отбеляза пред  депутатът от НФСБ Георги Колев.\n\n\r\n                    \n                    \n                \"Считаме от 17.10.18, народните представители, ние – обидените, ние – предадените, представители на НФСБ, снемаме доверието от Волен Сидеров като изпълняващ длъжността председател на парламентарната група на \"Обединени патриоти\". Считаме от 17.10.18, народните представители от НФСБ ще се представляват от заместник-председателите на партията Валентин Касабов и Борис Ячев. Публичните изявления и поведението на Волен Сидеров, в страната и чужбина, по някакъв начин не следва да се обвързва с политическа партия НФСБ\", заяви народният представител.\r\nЛозунгът на малката коалиция е: \"България над всичко\". Според Колев партията трудно ще застане зад тези думи, ако основателят на коалицията напада с лъжи свой партньор. \r\n\"Правим всичко възможно да постигнем икономическите показатели, които обещахме на нашите избиратели. Причината за разпрата е желанието на Сидеров да бъде водач на листата на \"Патриотите\" на предстоящите избори за Европейски парламент. Това е заливане с помия и рекет! Ние ще отстояваме позицията, която сме заели\", подчерта той. ", "date": "2018.10.18", "title": "(Не)Закърпените патриотични дупки във властта"}
{"url": "https://www.dnes.bg/science/2018/10/18/otkriha-vzriviavashti-se-zlatni-zvezdi-v-kosmosa.390890", "text": "С помощта на свръхчувствителни телескопи учени от НАСА откриха в космоса обемни взривове с радиоактивно излъчване, които изглежда стават причина за формиране на редки скъпоценни метали като злато и платина, съобщи Лайф.\n\r\nНо технология, която позволява да бъде събрано златото в района на експлозията, човечеството все още не е разработило.\n\r\nПо мнението на астрофизиците такива взривове има редовно във Вселената, а обемите на най-малките от тях са съпоставими с размерите на някои звездни системи.\n\r\nУчени от Центъра за космически полети \"Годард\" поясниха, че първите подобни взривове са регистрирани през 2017 г.\n\r\nСмята се, че до въпросните феномени се стига при сблъсък между две или повече неутронни звезди с висока плътност. Създадената от учените симулация дала възможност да се установи, че до мига на сблъсъка и натрупването на \"критична маса\" двете звезди се въртят като пумпали с огромна скорост. \n                    \n                    \n                \r\nРязкото прегряване на двете небесни тела и последвалата експлозия са свързани с производство на огромно количество енергия. Същевременно не само се отделят множество радиоактивни вещества, но и се формират атоми редки метали - злато, платина, паладий.  \r\n/БТА/", "date": "2018.10.18", "title": "Откриха взривяващи се златни звезди в космоса"}
{"url": "https://www.dnes.bg/obshtestvo/2018/10/18/otpusk-bez-trud-sled-maichinstvoto.390888", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРаботодателски организации предлагат да отпадне възможността жените, връщащи се на работа след полагащия им се 2-годишен отпуск по майчинство, да могат да получават и платения си отпуск, които се е натрупал за този период.\r\nПозицията на работодателите е провокирана от решение на Съда на ЕС, съгласно което периодът на родителски отпуск не може да се приравни на период на действително полагане на труд.\n\n\n\r\n\"Много е важно това решение на съда на ЕС. Говори се за родителски отпуск, който може да бъде планиран. Отпускът за изглеждане на дете до 8-годишна възраст може да се приеме напълно за родителски отпуск. Трябва да се подебатира малко повече сред експертите\", обясни бившият социален министър Христина Христова пред .\r\n                    \n                    \n                Председателят на Асоциацията на индустриалния капитал в България (АИКБ) Васил Василев отбеляза, че дават възможност на управляващите да коригират грешка, за която от АИКБ са алармирали преди 10 години.\r\n\"Не може да се брои за отработени двете години отпуск по майчинство. Това е несправедливо спрямо останалите работещи в това предприятие. Става дума за поправяне на една несправедливост. Имаме най-дългото майчинство в целия Европейски съюз - 54 седмици. В същото време имаме най-ниската раждаемост\", коментира Василев в \"България сутрин\".\r\nХристова се съгласи, че заявеното от работодателите е коректно, тъй като според нея те не коментират правото майчинството да се зачита за осигурителен стаж, а претендират върху размера на отпуск по майчинство да се изчислява платеният годишен отпуск и да се изчислява обезщетение, когато работникът напуска.\r\nПо думите на Василев са малко хората, които вникват в проблема и го разбират. А исканията на майките той определи така: \"Дайте, искаме още, но няма да работим!\"", "date": "2018.10.18", "title": "Отпуск без труд: След майчинството!"}
{"url": "https://www.dnes.bg/stranata/2018/10/18/myj-zagina-pri-pojar-v-doma-si-v-strandjansko.390898", "text": "Мъж на 57 години е загинал при пожар в дома си в странджанското село Голямо Буково, община Средец, съобщиха от полицията в Бургас. \r\nСигналът за пожара е получен вчера сутринта. Загиналият е живеел заедно със 72-годишния си чичо.\r\nНа мястото да гасят пламъците са пристигнали два противопожарни автомобила. \r\nПри огледа на напълно изгорялата двуетажна къща в стая на първия етаж е открито тялото на загиналия. \r\nТялото му е откарано за аутопсия. Причините за пожара се изясняват.", "date": "2018.10.18", "title": "Мъж загина при пожар в дома си в Странджанско"}
{"url": "https://www.dnes.bg/akoshtete-vqrvaite/2018/10/18/ot-tuk-do-hiroshima-i-maroko-samo-loko.390885", "text": "\n\r\nДвама осветители от Софийската опера направиха втородивизионния Локомотив София един от най-известните отбори в света, без да имат особени успехи към този момент на зеления терен.\r\nНадписът \"Локо София\" на мемориала на жертвите от ядрената бомба в Хирошима обиколи световните медии.\n\n\n\r\nСвоите извинения поднесоха Външно, шефът на Софийската опера Пламен Карталов, както и футболния клуб.\r\nЗа народното творчество обаче спирка няма. Надписът \"Локо София\" вече краси част от най-популярните паметници, появи се и като звездна карта, а за ужас на македонците - и на Луната.\r\nВ социалните мрежи започнаха сравненията между локомотив в София и локомотив в Хирошима, \"изказа\" се и популярният телевизионен образ Али Реза с \"Локо ми е...\"", "date": "2018.10.18", "title": "От тук до Хирошима и Мароко – САМО ЛОКО!"}
{"url": "https://www.dnes.bg/crime/2018/10/18/shofior-zagina-udaril-kolata-si-v-kraipytni-dyrveta.390920", "text": "61-годишен шофьор е загинал след удар в крайпътни дървета между Летница и село Горско Сливово, съобщиха от Областната дирекция на МВР в Ловеч.\r\nИнцидентът станал около 15 часа вчера. Зад волана на автомобил \"Тойота Ярис\" бил водач от летнишкото село Горско Сливово.\r\nДвижейки се, колата напуснала пътното платно и се ударила в дърветата. Шофьорът получил тежки наранявания и починал на път за болницата.\r\n ", "date": "2018.10.18", "title": "Шофьор загина, ударил колата си в крайпътни дървета"}
{"url": "https://www.dnes.bg/politika/2018/10/18/borisov-za-patriotichnite-kavgi-sporovete-im-sa-ejednevni.390921", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГЕРБ И \"Обединените патриоти\" имат коалиционно споразумение, в което ясно е разписано какво трябва да се прави по време на управленския мандат, заяви от Брюксел премиерът Бойко Борисов по повод поредните трусове при \"Патриотите\".\n\n\r\n\"В коалицията ОП си имат свои правила, за които не съм информиран, нито се интересува, нито ми е работа. Толкова ежедневни станаха техните спорове, че не намирам за интересно да ги коментирам\", обобщи премиерът.\r\nМинистър-председателят допълни, че работи добре с министрите на \"Обединените патриоти\".\r\n ", "date": "2018.10.18", "title": "Борисов за патриотичните кавги: Споровете им са ежедневни!"}
{"url": "https://www.dnes.bg/temida/2018/10/18/samozashtita-12-g-zatvor-groziat-mariia-koiato-ubi-bonio-fasa.390889", "text": "Окръжната прокуратура в Стара Загора внесе обвинителния акт срещу 20-годишната Мария Гиздева, обвинена за причиняване на смърт по непредпазливост, настъпила след нанесена тежка телесна повреда. \n\r\nАко бъде призната за виновна по това обвинение, младата вече жена може да бъде лишена от свобода за срок между 3 и 12 години, коментират  от \"24 часа\" от Апелативната прокуратура в Пловдив.\n\n\n\n\n\n\r\nРазследването срещу момичето завърши почти 2 години и 3 месеца, след като на 25 юли 2016 г. то уби с нож в дома му 62-годишния тогава Богдан Динев, известен в Стара Загора повече като Боньо Фаса. Тогава Мария обясни, че го е направила при опит за самозащита, тъй като възрастният мъж опитал да я изнасили, след като я примамил в дома си. \n                    \n                    \n                \r\nВ суматохата грабнала случаен нож от масата и с него пробола нападателя си в дясното бедро. Защитата й дори очакваше делото срещу нея да бъде прекратено поради липсата на престъпление, тъй като тогавашната ученичка действала при неизбежна самоотбрана.\n\r\nПрокуратурата се оказа обаче на друго мнение. Според обвинителния акт срещу Гиздева, тя е причинила на Богдан Динев смърт по непредпазливост, вследствие на умишлено нанесена му от нея тежка телесна повреда, изразяваща се в постоянно общо разстройство на здравето, опасно за живота, причинено от прободно-порезно нараняване на дясното бедро със засягане на множество разклонения на бедрената артерия и вена, в резултат на което е последвала остра кръвозагуба. \n\r\nОт обвинението уточняват, че това е престъпление по чл. 124 ал. 1 пр. 1 във връзка с чл. 128 ал. 1 във връзка с ал. 2 на Наказателния кодекс, което предвижда затвор между 3 и 12 години.\n\r\nМария има и второ обвинение, което може да й донесе лишаване от свобода за срок между 2 и 8 години. То е затова, че в периода между 25 и 26 юли 2016 г. в условията на продължаващо престъпление тя използвала 6 пъти платежен инструмент - дебитна карта, издадена на името на Богдан Динев, без съгласието на титуляра, но не е изтеглена парична сума. \n\r\nОт прокуратурата в Стара Загора не пожелаха да уточнят защо момичето не е успяло да вземе пари - защото не е знаело кода за теглене от картата или защото в сметката на Фаса не е имало пари.\n\r\nКогато гръмна историята с опита за изнасилване, Мария беше на 18 години и беше ученичка за 12 клас на старозагорската Икономическа гимназия. След като през юли 2016 г. първоначално тя бе задържана в ареста за 72 часа с прокурорско разпореждане, Гиздева излезе на свобода срещу парична гаранция от 500 лева. \n\r\nТова стана възможно, тъй като първоначалното обвинение срещу нея за умишлено убийство бе променено в нанасяне на средна телесна повреда, от която е настъпила смъртта на пострадалия.\n\r\nПрез последните 2 години момичето успя да завърши средното си образование. В момента то е на свобода без мярка за неотклонение, тъй като срокът за такава мярка изтече. \n\r\nОт прокуратурата уточниха, че срокът на разследването наистина е бил удължаван няколко пъти, но това е според закона и нямало прекомерно забавяне. По-дългото разледване било нужно, за да бъдат направени множество процесуално-следствени действия, за да бъде изяснена обективната истина. Иззети били веществени доказателства, разпитани са свидетели, изготвени са заключение по назначените експертизи.", "date": "2018.10.18", "title": "Самозащита? 12 г. затвор грозят Мария, която уби Боньо Фаса!"}
{"url": "https://www.dnes.bg/crime/2018/10/18/avtobus-blysna-maika-s-kolichka-na-zebra-v-plovdiv.390924", "text": "Автобус от градския транспорт в Пловдив е блъснал майка с бебешка количка, когато е пресичила на пешеходна пътека.\r\nОколо 12:20 часа е подаден сигнал, че на кръстовището на бул. \"Съединение\" и ул. \"Недялка Шилева\" автобус, пътуващ по линия 18, е ударил жена с количка, съобщиха от МВР.\r\nПострадалата жена е на 33 години, по първоначални данни автобусът е минал през единия й крак.\r\nТя и детето й са в болница. В полицията нямат информация за състоянието им.\r\nДвижението на булеварда е блокирано. Местопроизшествието е запазено, изчакват се резултатите от лекарския преглед.", "date": "2018.10.18", "title": "Автобус блъсна майка с количка на \"зебра\" в Пловдив"}
{"url": "https://www.dnes.bg/stranata/2018/10/18/poluostrov-germankata-s-ograda-shte-si-ima-dve-vili-s-basein.390877", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПолуостров \"Германката\" в местността \"Буджака\" в Созопол осъмна с ограда.\r\nРибари се оплакаха пред , че достъпът до морето е невъзможен.\r\nСпоред информационната табела на мястото ще се строят... две вили с басейн.\r\nТам се намира и защитената местност \"Колокита\", но от екоинспекцията в Бургас казаха, че в зоната, където няма фиорди строителството е разрешено.\r\nОт община Созопол заявиха, че нямат сигнал за незаконно строителство. Рибарите обаче обмислят протести.\r\n ", "date": "2018.10.18", "title": "Полуостров \"Германката\" с ограда: Ще си има две вили с басейн?"}
{"url": "https://www.dnes.bg/obshtestvo/2018/10/18/govorish-po-telefona-i-presichash-chaka-te-solena-globa.390906", "text": "100 лева глоба заплашва всички пешеходци, които пресичат улица и говорят или пишат по телефона си, предвиждат готвени промени в Закона за движение по пътищата, съобщава \"Монитор\".\r\nЧастта, която се отнася към правомощията на Пътна полиция, след разделянето му на три, се очаква да бъде готова в близките дни.\r\nС поправка в чл. 113 от закона към него ще бъде добавена точка 1а, в която е записано да не използват мобилен телефон, преди да навлязат и по време на пресичането на платното за движение.\r\nВ закона ще има и специална точка, засягаща колоездачите. Те ще могат да карат колело и да говорят по телефона само ако имат хендсфри.\r\nВносителите на поправките в закона аргументират предложението си с големия ръст на загинали пешеходци. Само за една година убитите на пешеходна пътека в България са се увеличили над четири пъти. Общият брой на загиналите пешеходци през миналата година е 158 души, като голяма част от тях са пресичали неправилно.\r\n                    \n                    \n                Цифрите от МВР показват още, че годишно глоби от 50 лева за неправилно пресичане са отнесли около 5 000 души.", "date": "2018.10.18", "title": "Говориш по телефона и пресичаш? Чака те солена глоба!"}
{"url": "https://www.dnes.bg/notifikacii/2018/10/18/1-7-mln-v-bidoni-otkriha-krai-brega-v-nikaragua.390907", "text": "Близо 1,7 милиона долара откриха военни от Никарагуа в пластмасови съдове край брега на Тихия океан недалеч от пристанището Сан Хуан дел Сур в югозападната провинция Ривас, предаде ТАСС. \r\nСумата е конфискувана в рамките на програмата за борба с наркотиците, информира армейското командване, цитирано вчера от агенция ЕФЕ.\r\nСпоред никарагуанските военни техен патрул намерил бидоните, изоставени от наркотрафиканти по време на преследване. В двата съда, хвърлени на 10 м от брега, били открити общо 1 690 000 долара.\r\nВоенните обаче не успели да заловят хората, оставили парите, пише БТА. Според полицията в страната валутата е била собственост на контрабандисти, прехвърляли наркотици от Южна Америка в други части от света през територията и крайбрежните води на Никарагуа.\r\n ", "date": "2018.10.18", "title": "$1,7 млн. в бидони откриха край брега в Никарагуа"}
{"url": "https://www.dnes.bg/balkani/2018/10/18/zaloviha-droga-za-3-76-mln-na-pristanishte-v-turciia.390932", "text": "Наркотици за 24 милиона турски лири (3,76 млн. евро) бяха заловени от турските митнически власти на пристанище в средиземноморския окръг Мерсин, предаде турската частна телевизия СиЕнЕн-Тюрк.\r\nИззети са един милион наркотични таблетки.\r\nДрогата е била открита в автомобил на борда на кораб, пристигнал от Ливан, пише БТА.\r\nПревозното средство е било преценено като подозрително и е била извършена проверка.\r\n ", "date": "2018.10.18", "title": "Заловиха дрога за €3,76 млн. на пристанище в Турция"}
{"url": "https://www.dnes.bg/obshtestvo/2018/10/18/bylgariia-sred-vodeshtite-strani-po-trafik-na-hora-v-evropa.390919", "text": "За първите шест месеца на 2018 г. у нас са идентифицирани над 330 жертви на трафика на хора, сочи статистиката.\r\nСекретарят на Националната комисия за борба с трафика на хора Камелия Димитрова обобщи пред журналисти, че основна част от тях са жени, роби на сексуална експлоатация.\r\nСлед тях се подреждат жертвите на трудова експлоатация и жените, пътували в чужбина, за да продадат новородените си.\r\nСветовната статистика отчита, че Румъния и България са сред основните страни на произход на трафик на хора в Европа. А причините са бедността, социалното изключване и отпадането от училище.\r\nМасово експлоататорите използвали социалните мрежи за зарибяване на жертви, но и за контрол над тях. Така трафикантите проследявали всяка крачка на робите си. 29 млрд евро в световен мащаб генерира този вид престъпност.\r\n                    \n                    \n                Британското правителство се отнася много сериозно към този проблем, каза британският заместник-посланик Лин Чарлз. И напомни, че всички имат отговорност в борбата срещу робските условия на труд.\r\nНад 23000 деца са върнати в клас, отчете на свой ред Грета Ганчева от МОН. Сред целите на МОН са да бъде намален броят на отпадналите от училище. (БТА)", "date": "2018.10.18", "title": "България сред водещите страни по трафик на хора в Европа"}
{"url": "https://www.dnes.bg/notifikacii/2018/10/18/dva-pyti-ot-kyrdjali-do-dimitrovgrad-i-36-bona-za-apashite.390913", "text": "82-годишна жена от Кърджали е станала жертва на две телефонни измами с близо  36 000 лв., съобщиха от МВР.\r\nЖената е подала жалба в полицията в града. Възрастната жена била убедена от анонимен, че ще помогне на полицията за залавяне на група, извършваща измами по телефона, като за целта била насочена къде да предаде пари.\r\nНа 12 октомври жителката на Кърджали пътувала до Димитровград, където мъж прибрал от нея 19 375 лв. На следващия ден отново в същия град тя предала още 16 573 лв., изтеглени от банка. Измамниците обещали, че ще върнат парите на 15 октомври след приключване на операцията.\r\nПроверката по случая се извършва в сектор \"Противодействие на криминалната престъпност\" в ОДМВР - Кърджали.\r\n                \n                От полицията отново припомнят, че не искат пари от граждани за изпълнение на служебни задължения. Всяко позвъняване по телефона от непознати или представящи се за приятели и роднини с искане на пари е измама, допълват от МВР и призовават по никакъв повод гражданите да не се включват в такива схеми.", "date": "2018.10.18", "title": "Два пъти: От Кърджали до Димитровград и 36 бона за апашите"}
{"url": "https://www.dnes.bg/akoshtete-vqrvaite/2018/10/18/kak-zodiite-priemat-komplimentite-kak-reagirat.390896", "text": "Когато някой ви направи комплимент, би трябвало да приемете това за нещо добро и положително. Но често се съмняваме в хората и невинаги приемаме всичко, което чуем от тях за вярно. Ето как всяка зодия реагира на комплиментите. \r\n\r\nОвните обичат комплиментите. Най-вече, ако е нещо, което те знаят много добре за себе си - оценят, че и другите са го забелязали. Те знаят, че са силни, спонтанни, забавни и имат кураж и им харесва да го чуват. Може да са малко арогантни, но няма да поставят комплимента под съмнение. Правят го, ако смятат, че не е верен.\r\n \r\n\r\nТелците предпочитат сами да говорят за постиженията и за качествата си, а не да слушат това от някой друг. Не, че не вярват на комплиментите, но не знаят как да реагират. Страхуват се, че ще изглеждат надути, ако потвърдят, а при отричане - ще изглеждат неискрени.\r\n\r\n\r\nЗависи от моментното им настроение как ще приемат комплимента. Ако се чувстват добре, ще го приемат и много ще се зарадват. Ако не са в настроение, ще го подминат, все едно са им казали нещо, което ги е обидило. Самите те правят страхотни комплименти.\r\n \r\n\r\nТези знаци се насълзяват, когато чуят нещо хубаво за себе си. Най-много се разчувстват, когато ги похвалят за нещо, за което те са се притеснявали, че не се справят добре. Например, ако им кажат, че са добри родители, приятели или са перфектни в работата.\r\n \r\n\r\nОбожават комплиментите и реагират много добре на тях. Приемат ги като признанеие, че наистина се справят страхотно и са чудесни личности. Отговарят на комплимента не само с думи, а и с езика на тялото - усмихват се, очите им заблестяват, прегръщат, за да докажат, че са оценили милите думи.\r\n \r\n", "date": "2018.10.18", "title": "Как зодиите приемат комплиментите? Как реагират?"}
{"url": "https://www.dnes.bg/temida/2018/10/18/ivancheva-iskala-da-spira-stroeji-do-15-m-i-i-dali.390923", "text": "Главният архитект на София Здравко Здравков делегирал правомощия на бившия кмет на район \"Младост\" Десислава Иванчева да спира и разрешава строежи до 15 метра. \r\nПред спецсъда, където Здравков свидетелства по делото срещу Иванчева, той обясни, че бившият кмет сама си поискала тези правомощия. Това станало още в началото на нейния мандат.\n\n\n\n\r\nЗдравков обясни обаче, че принципно нямало такава практика.\r\nПред съда той разказа още, че и при него имало редица сигнали за забавени преписки от страна на Иванчева, като сред тях била и тази на основния свидетел по делото Александър Ваклин. \r\nИменно бизнесменът подаде сигнал срещу Иванчева, че му иска пари. Така при акция освен нея, беше арестувана и заместничката й Биляна Петрова, както и бившият районен кмет Петко Дюлгеров.\r\n                    \n                    \n                Здравков разказа, че бил посъветван да подаде сигнал за забавените преписки в спецпрокуратурата. Така и направил в края на миналата година.\r\nПред съда Здравков даваше показания в присъствие на адвокат.\r\nТой си спомни, че Иванчева бавела обявления за подписани от него разрешителни за строеж. Заради това Здравков дори инициирал изслушване на Десислава Иванчева в Столичния общински съвет, но ефект нямало.", "date": "2018.10.18", "title": "Иванчева искала да спира строежи до 15 м... И и дали!"}
{"url": "https://www.dnes.bg/obshtestvo/2018/10/18/namaliavame-i-biagame-zad-granica-5-mln-bylgari-prez-2070-g.390901", "text": "България изчезва по естествен път – населението на страната за 30 г. е намаляло с 1 936 566 души. Това стана ясно от годишния Доклад за състоянието на националната сигурност през 2017 година, приет от парламента.\r\nСпоред демографската прогноза на \"Евростат\" за България – за периода 2016 – 2070 година се показва трайна тенденция за намаляване на населението в дългосрочна перспектива с 30%. От 7,1 млн. души през 2016 година на 4,9 млн. през 2070 година, пише \"Труд\".\n\n\n\n\r\nОсновните фактори за това са ниските нива на раждаемост, миграцията и смъртността. Задълбочава се дисбалансът в териториалното разпределение на населението. Най-значима демографска тенденция е процесът на застаряването.\r\n                    \n                    \n                До 2060 година населението в трудоспособност възраст (15-64г.) се очаква да намалее с 39%, а населението на 65 години и повече да се увеличи с 23%.\r\nПо данни на НСИ към 31.12.2017 година населението на България е 7 050 034. В сравнение с 2016 г. населението е намаляло с 51 825 души или с 0,27 %. Мъжете са 3 422 409 (48,5%), а жените – 3 627 625 (51,5%).\r\nВ сравнение с 2016 година броят на живородените е намалял с 1029. От 1991 година се наблюдава трайна тенденция за увеличаване на абсолютния брой на извънбрачни раждания. Средният относителен дял нараства от 18,5 % през 1992г. на 58,9% от всички раждания през 2017 година.\r\n\r\nВ доклада е посочена трайна тенденция на напускане от страната от млади българи. През 2017 година 31 586 българи са променили адреса си в страната с такъв в чужбина. Всеки втори емигрант е на възраст 20 – 39 години, което прави над 55% от напускащите страната ни. Българи трайно се заселват в Германия, Великобритания и Испания.\r\nНай-младите, под 20-годишна възраст, са 14,6%, а над 60 години са 6,9%, В доклада за националната сигурност е посочено, че въпреки намалената интензивност, в сравнение с предходни години, миграционните потоци запазват своята устойчивост. Като причини са посочени продължаващите конфликти в Близкия Изток и Северна Африка, както нестабилното социално-икономическа и политическа ситуация в страни от Близкия Изток и Централна Африка.\r\nБългария като външна граница е подложена на миграционен натиск, пише в документа. През 2017 година са регистрирани 8044 опита на граждани от трети страни да преминат през границите на страната ни.\r\n\"Наблюдава се тенденции значителна част от мигранските потоци да заобиколи страната ни и да се насочат към Италия, Гърция (по море), Македония (по суша) до икономически по развитите страни от Централна и Западна Европа\", пише още в документа.\r\n\r\nКъм 5 юли 2017 година 206 378 деца и ученици на възраст от 5 до 18 години са отпаднали от училище или никога не са записвани, пише още в доклада за национална сигурност. Там е посочено, че в началото на 2018 година в детски градини и училища са записани 21 915 деца и ученици, като от тях повторно са отпаднали 1221, от които само 624 за задължителната училищна възраст до 16 години.", "date": "2018.10.18", "title": "Намаляваме и бягаме зад граница: 5 млн. българи през 2070 г. "}
