{"url": "https://www.dnes.bg/world/2018/05/06/toploto-vreme-nakara-hiliadi-migranti-da-trygnat-za-evropa.375684", "text": "Испанските служби за спасителни операции по море спасиха през последните 48 часа 476 мигранти в Средиземно море, предаде БТА като цитира Асошиейтед прес.\r\nМигрантите са се придвижвали с 15 малки плавателни съда, потеглили от африканските брегове. \r\nИзглежда благоприятните метеорологични условия в Гибралтарския проток са довели до засиления миграционен поток.\r\nВсяка година хиляди мигранти опитват да достигнат Испания и други европейски страни в предоставени от трафиканти лодки и корабчета. \r\nХиляди мигранти се давят ежегодно, защото тези съдове са негодни за плаване в открити води. \r\n ", "date": "2018.05.06", "title": "Топлото време накара хиляди мигранти да тръгнат за Европа"}
{"url": "https://www.dnes.bg/mish-mash/2018/05/06/navikyt-koito-rushi-vryzkata-na-vsiaka-zodiia-ii-chast.375550", "text": "Всеки има своите личностни проблеми и навици, с които се бори. Понякога е много трудно да се справим с тях. Лошото е, че в някои случаи те могат да навредят на взаимоотношенията ни с останалите, най-вече с интимния партньор. \r\nТова не означава задължително, че ще разрушите романтичната връзка до степен, че да се намразите, но може да създаде непреодолими трудности между вас, които да доведат до раздяла. \r\nВсеки човек е различен и си има някакво правило, което никой не може да пристъпва. То обаче може да означава край на връзката. \r\n. Предстои да се спрем и на останалите шест. \r\r\n                    \r\n                    \r\nТе са много добри в това да се грижат за проблемите. Точно поради тази причина са склонни да търсят проблеми там, където не съществуват. По големият проблем обаче идва, когато се опитат да „коригират“ несъвършенствата на своята половинка. \r\nСамо защото някой не е толкова организиран или спретнат, колкото тях, не означава, че има нужда от урок по планиране и управление. Везните трябва да позволят на хората да бъдат себе си. \r\n\r\nРодените под този знак нямат никаква толерантност, когато нещата не вървят според техния план. Може да бъде доста изморително да се опитвате да оправдавате очакванията им. \r\nВсе пак хората имаме както качества, така и недостатъци и връзка се нуждае от търпение и разбиране, а не от нареждания и крайни срокове. \r\n\r\nСтрелците сами са отговорни за своето нещастие, то не е по вина на никой друг. Обикновено имат ниско самочувствие и са с убеждението, че все нещо не им достига в. Като цяло, имат доста негативно мислене. \r\nПартньорът им не очаква от тях да са съвършени, но не могат да обвиняват половинката си, ако внасят прекалено много негативизъм във връзката. Стрелците трябва да са наясно със своята цена и да спрат да подвеждат сами себе си. \r\nЗа останалите зодии четете на ", "date": "2018.05.06", "title": "Навикът, който руши връзката на всяка зодия (II част) "}
{"url": "https://www.dnes.bg/zvezdi/2018/05/06/bedstvie-monika-i-jivotyt-po-pleimeitski-godeji-i-shum-za-nishto.375555", "text": "Моника Валериева направи всичко възможно да се сдобие с медийно внимание през последните месеци покрай предстояща сватба. Тя ни информира, че се сгоди, показа пръстен, който струвал десетки хиляди долари. А годеникът? Годеникът бил някакъв катарски принц, когото така и не видяхме. Но пък толкова обичал плеймейтката, че щял да вдигне с нея сватба като в приказките в Дубай.\r\nОще със споменаването на мястото изникнаха въпроси защо катарски принц ще вдига сватба в Дубай, а не някъде из собствените си дворци. Но Валериева толкова пърхаше от щастие, че това изглеждаше маловажен въпрос.\r\nВ същото време у нас пък тръгна слухът, че се пробва да разведе бургаски застраховател. И за разлика от неизвестния за родната публика принц – той бе споменат в медиите с име.\r\r\n                    \r\n                    Дубайските приключения на Моника пък носеха съмнителен характер и нямаха нищо общо с Менделсон.\r\nТази седмица стана ясно, че сватба няма да има. Обяви го самата Моника. Която по примера на Деси Банова – не би ни занимавала с житейската си история, ама много хора и телевизии я търсили заради предстоящата сватба. Не става ясно кои телевизии точно издирват под дърво и камък една плеймейтка, която е в предните редици на \"известните с известността си\".\r\n\"Почти година след като се срещнахме аз и мъжът, който беше до мен, се разделяме! Не бих занимавала никого с една житейска история, но много телевизии и списания ме потърсиха относно годежа ми! Който беше факт! Много хора ме поздравиха и искрено се зарадваха за нас, но живота поднася страхотни изненади, понякога шокиращи. Някой ден със сигурност ще разкажа какво се е случило, но се надявам сега да ме уважите от негативни коментари. Благодаря за подкрепата\", написа дословно Валериева.\r\nУважаваме я от негативни коментари, каквото и да означава това...\r\nОще новини за звезди четете на ", "date": "2018.05.06", "title": "Бедствие: Моника и животът по плеймейтски – годежи и шум за нищо"}
{"url": "https://www.dnes.bg/blizak-iztok/2018/05/06/dali-pyk-niakoi-vyobshte-moje-da-nadvie-erdogan-v-turciia.375664", "text": "Изборите всъщност трябваше да се проведат чак в края на 2019 година. Турският президент Реджеп Тайип Ердоган обаче ги изтегли с повече от година напред – те са насрочени за 24 юни 2018 година. Времето е малко и партиите почти всеки ден номинират кандидатите си за президентския пост. Няма никакво съмнение, че Ердоган ще спечели първия тур и то с голяма преднина, пише Дойче веле.\r\nЗатова опозиционните партии усилено издирват кандидати, които да успеят да се наложат над Ердоган на втория тур, предвиден за 8 юли. Опозиционните партии сключват и предизборни обединения, с чиято помощ по-малките партии да успеят да прескочат десетпроцентовата бариера за влизане в парламента, което би намалило шансовете на управляващата партия да получи абсолютно мнозинство. Общата цел на опозиционните партии е да предотвратят подобно абсолютно мнозинство на ПСР и да осуетят преизбиранато на Ердоган, който при победа ще може да управлява с още повече правомощия.\r\n                    \r\n                    \r\nБелези за нервността на Ердоган и неговата партия има достатъчно. Първият от тях е изтеглянето на изборите с цели 18 месеца напред. Другият е натискът на управляващите над бившия президент Абдуллах Гюл да не се кандидатира за президентския пост. Защото опозиционните партии могат и искат да се обединят зад Гюл, който е критик на Ердоган и неговата управляваща партия. На Ердоган не му се харесва и това, че лявата прокюрдска Демократична партия на народите /ДПН/ изпраща в надпреварата своя харизматичен бивш председател Селяхатин Демирташ. От ноември 2016 година той е арестуван, но все още не е осъден, така че има право да се кандидатира. Онези кюрди, които иначе не биха се отправили към урните, сега ще дадат своя глас.\n\r\nОт консервативния резервоар на ПСР изпъква още турската националистка и бивша министърка на вътрешните работи Мерал Акшенер, която наскоро основа своята дясна „Добра партия“. Най-голямата опозиционна партия в Турция - Републиканската народна партия (РНП) издигна кандидатурата на Мухарем Индже, надявайки се на втория тур той да обедини както кюрдските избиратели, така и избирателите на Мерал Акшенер.\n\r\n\n\r\nТова означава, че за Ердоган ще е от решаващо значение да успее да събере абсолютно мнозинство още на първия тур. Неслучайно опозиционните партии настояха да бъдат изпратени наблюдатели на изборите, за да бъдат избегнати манипулации и фалшификации.\n\r\nС обявяването на предсрочни избори Партията на справедливостта и развитието /ПСР/ искаше да предотврати участието на основаната едва през октомври 2017 година „Добра партия“ на Акшенер. Републиканската народна партия обаче провали тези сметки на Ердоган, като даде на новата партия 15 депутати \"на заем\", така че тя да може да образува собствена фракция в парламента, а заедно с това – и да участва в изборите.\n\r\nИ все пак – поне една от сметките на Ердоган може да излезе вярна. Големите опозиционни партии в Турция са толкова различни в идеологическо отношение, че едва ли ще са способни да водят решителни съвместни действия. А бившата опозиционна Партия на националистическото действие /ПНД/ така и така е вече на страната на Ердоган. С нейна помощ той иска да спечели изборите още на първия тур. И шансовете му не са никак лоши. Но далеч не са толкова големи, колкото бяха след неуспешния опит за преврат през юли 2016 година.\r\n", "date": "2018.05.06", "title": "Дали пък някой въобще може да надвие Ердоган в Турция?"}
{"url": "https://www.dnes.bg/health/2018/05/06/kyrlejov-encefalit-ami-sega.375412", "text": "Пролетта е в разграда си. Около дома ни или работното място тепърва ще се коси тревата. Това е предпоставка за ухапване от кърлеж. Затова ще разгледаме какво представлява кърлежовият енцефалит. \r\nМенингеална - началото е типично, но се развива само менингеален синдром (дължи се на дразнене на мозъчните обвивки) и промени в ликвора (гръбначномозъчна течност) и протича благоприятно.\r\nМенингоенцефалитна и енцефалитна - протича с характерно начало и бързо развитие на енцефалитни симптоми - промени в съзнанието, гърчове, централни (причинени от увреждания на централен двигателен неврон) парези (частично нарушена загуба на движението на мускулна група) и парализи (пълна загуба на движението в определена мускулна група) и др. Не се наблюдават вяли парези и парализи.\r\r\n                    \r\n                    Полиомиелитоподобна - характеризира се с типични вяли парези и парализи на шията и раменния пояс.\r\nСредноевропейска форма - причинява се от вариант на вируса. Клинично не се различава съществено от далекоизточния енцефалит, но протича по-благоприятно и в две фази: Началната фаза се характеризира с висока температура, главоболие, отпадналост, леки диария и гадене, рядко и хепатоспленомегалия (едновременното увеличение на слезката и черния дроб). След 4-7 дни състоянието се подобрява и температурата се нормализира. След неколкодневен период без повишена температура настъпва втората фаза. Температурата отново се покачва до 40°С, общото състояние се влошава и се появяват менингеални и енцефалитни симптоми както при източния енцефалит, но по-леко изразени.\r\nПо тежест се различават леки, средно тежки, тежки и фулминантни (мълниеносни) форми.\r\n", "date": "2018.05.06", "title": "Кърлежов енцефалит - ами сега?! "}
{"url": "https://www.dnes.bg/stranata/2018/05/06/moreto-izhvyrli-myrtvi-delfini-na-plaja-v-burgas.375681", "text": "Мъртви делфини на Северния плаж в Бургас и на Солниците стреснаха днес бургазлии, излезли на разходка по пясъчната ивица, съобщи \"\".\n\r\nЛетните температури напълниха плажа и крайбрежните алеи, но гледката на мъртвите бозайници помрачи настроението на хората.\n\r\nДвата делфина, които морето е изхвърлило на ивицата между Северния плаж и Солниците са от различни видове. \n\r\nПредстои експерти от РИОСВ Бургас, както и представители на зоополицията да огледат телата за следи от насилие, преди мъртвите делфини да бъдат заровени.Според очевидци в тялото на единия се забелязвала дупка с диаметър около 2-3 см.\r\n                    \r\n                    \r\nВсяко лято по бреговете на Южното Черноморие морето изхвърля телата на десетки мъртви делфини, но досега са правени аутопсии само на два бозайника, които, според експерти, са загинали вследствие на болести.\n\r\nСъвсем наскоро пък на Северния плаж в Бургас и на поморийския \"Пясъчна коса\" бяха открити два мъртви овена. Според експерти телата им са престояли във водата повече от седмица. Най-вероятно животните са били изхвърлени от кораб или са паднали от него, предположи шефът на Агенцията по храните в Бургас д-р Георги Митев. Извършеният оглед не откри следи от насилие по добичетата, които били без маркировка.\n\r\n\n\r\n\r\n ", "date": "2018.05.06", "title": "Морето изхвърли мъртви делфини на плажа в Бургас"}
{"url": "https://www.dnes.bg/notifikacii/2018/05/06/neizvesten-napadna-trima-dushi-s-kiselina-v-london.375682", "text": "Трима души са пострадали тази нощ в Източен Лондон след нападение с киселина на улицата, съобщава в. \"Дейли мейл\".\r\n \r\nПострадалите - на 17, 22 и 27 години - са откарали в близка болница за спешно лечение. Няма арестувани и следствието продължава, съобщи полицията.\r\n \r\nШестима пострадаха при нападение с киселина в Лондон\r\nМястото на нападението е на по-малко от една миля (около километър и половина) от мястото, където през април м.г. 25-годишен мъж заля с киселина посетители на нощен клуб, при което пострадаха 22-ма души. В момента мъжът излежава 20-годишна присъда.", "date": "2018.05.06", "title": "Неизвестен нападна трима души с киселина в Лондон "}
{"url": "https://www.dnes.bg/cars/2018/05/06/ne-moje-da-byde-globa-za-shofirane-s-696-km-ch-na-opel-astra.375683", "text": "Белгийски гражданин щял да припадне от изумление, след като получил по пощата фиш за глоба за шофиране с 696 километра в час с неговия Опел Астра (Opel Astra), предаде БТА като цитира Франс прес.\r\nЧовекът на около 30 години няколко пъти си разтъркал очите, получавайки фиша с глобата за превишена скорост, засечена от радар на полицията в община Киеврен, близо до границата с Франция, съобщава френският вестник \"Воа дю Нор\".\r\nВ действителност грешката се дължала на неправилно въведен код от страна на полицията, тъй като всъщност санкционираният водач се движел с 60 км/ч вместо с допустимите 50.\r\nВодачът отишъл лично в местното полицейско управление, където му обещали да отстранят необичайната грешка. \r\nЧовекът решил да приеме с чувство за хумор случката.\r\n ", "date": "2018.05.06", "title": "Не може да бъде! Глоба за шофиране с 696 км/ч. на Opel Astra"}
{"url": "https://www.dnes.bg/mish-mash/2018/05/06/stereotipite-koito-rushat-edna-vryzka.375559", "text": "Изграждането на връзка не е лесно, всеки от нас гледа на живота от позицията на своя житейски опит. Лайфкоучът Джон Ким споделя седемте стереотипа, които според него пречат за постигане на хармония в отношенията.\r\nБез доверие няма здрави отношения. Но множество стереотипи наложени ни от обществото, ни принуждават да се съмняваме в искреността на партньора и да тълкуваме погрешно поведението му.\r\n\r\nАко не ни отговори на съобщенията в рамките на няколко минути, започваме да търсим песимистично обяснение. Припомняме си, че не го е правил вчера или преди една седмица, започват обвинения в безсърдечие. И след това се оказва, че истината е друга – партньорът е в среща, шофира или е забравил телефона си у дома. Опитайте се да не правите преждевременни изводи. Кажете си, че мълчанието има причини, както и че трябва да научите повече за тях, но по-късно.\r\r\n                    \r\n                    \r\nОбясненията могат да бъдат различни – вие сте на многолюдно място, той е в очакване на подходящия момент, или се страхува от ваша нежелана реакция, тъй като не е сигурен в реципрочността на чувствата. Или пък смята, че целувката на първа среща е лош подход.\r\n\r\nНякои са така възпитани и тук влияние оказва семейната среда. Има хора, които обичат целувките, прегръдките, за други – те са неприемливи на публично място. Опитайте се да осъзнаете, че не всички хора са като вас и няма да го приемате обидно.\r\nКои са останалите четете на ", "date": "2018.05.06", "title": "Стереотипите, които рушат една връзка"}
{"url": "https://www.dnes.bg/rusia/2018/05/06/tankove-gaubici-samoleti-moskva-gotvi-grandiozen-spektakyl.375667", "text": "На Червения площад в Москва днес се проведе генералната репетиция за Парада на Победата на 9 май, предаде БТА като цитира ТАСС.\n\r\nВ генералната репетиция участваха 13 000 военнослужещи, над 150 единици съвременно въоръжение и военна техника. \n\n\r\nПредвижда се на парада на 9 май на Червения площад да преминат 33 парадни разчета с офицери, сержанти, военни и курсанти от военните учебни заведения, с представители на Руската гвардия, на Федералната служба за сигурност и на министерството на извънредните ситуации и на военно-патриотичното движение Юнармия.\n\r\nМеханизираната колона както и през миналата година ще бъде оглавявана от танка Т-34-85. \r\n                    \r\n                    \r\nВ състава на колоната ще има многоцелеви бронирани автомобили \"Тигър\", танкове Т-72Б3, бронетранспортьори БТР-82А, бойни пехотни машини БМП-3, самоходни гаубици Мста-С, зенитно-ракетни комплекси Бук-М2, реактивни системи за залпов огън Смерч, зенитни ракетно-оръдейни комплекси Панцир-С, ракетни комплекси Ярс, а също и перспективни образци на танкове Армата, на бойни машини на пехотата Курганец, на бронетранспортьори Бумеранг и на самоходни гаубици Коалиция-СВ. \n\r\nЩе преминат и арктически зенитно-ракетни комплекси Тор-М2ДТ, а също и снегоходи ТТМ на товарни платформи.\n\r\nПрез площада ще премине и бойната машина в поддръжка на танкове Терминатор.\n\r\nЗа първи път на 9 май зрителите на парада ще видят роботизираните комплекси за дистанционно разминиране Уран-6 и за огнева поддръжка и разузнаване на местността Уран-9, както и безпилотните летателни апарати Катран и Корсар.\n\r\nРоботите от \"семейство\" Уран бяха използвани в Сирия, където са показали отлични резултати. В частност Уран-6 бе използван за разминиране на Палмира, Алепо и Дейр аз Зур, припомня ТАСС.\n\r\nЗаради лошо време обаче днес въздушната част от генералната репетиция за парада бе отменена. Очакваше се в нея да се включат 75-те самолета и вертолета, които ще преминат над Червения площад на 9 май, сред които и двойка изтребители пето поколение Су-57, два авиационни комплекса Кинжал - самолети МиГ-31К, въоръжени със свръхзвукови ракети, предаде ТАСС.\n\r\nМетеоролози обаче предупредиха, че близките часове се очаква гръмотевична буря и силен вятър с пориви от 13 до 18 метра в секунда.", "date": "2018.05.06", "title": "Танкове, гаубици, самолети... Москва готви грандиозен спектакъл"}
{"url": "https://www.dnes.bg/eu/2018/05/06/i-oon-posyvetva-madrid-da-ne-sydi-katalunskite-separatisti.375672", "text": "Ако Испания осъди каталунските сепаратисти по обвиненията в бунт, това може да се счита за погазване на свободата на словото. Такова опасение изрази днес високопоставен представител на ООН, цитиран от ДПА. \n\n\r\nОбвиненията в бунт заради проведения през октомври референдум за независимост на Каталуния, който Мадрид обяви за противоконституционен, може да доведат до присъди от по 30 години затвор.\n\r\n\"Съдебните производства по обвинения в \"бунт\", които могат да доведат до излежаване на дълги присъди в затвора, пораждат сериозна опасност\" за свободата на словото, дори ако казаното е спорно и смущаващо. Това гласи изявление на специалния докладчик на ООН по въпросите на свободата на мнение и изразяване Дейвид Кей.\r\n                    \r\n                    \r\n\"Свободата на изразяването е крайъгълен камък във всяко свободно и демократично общество и ще остане такъв дълго след като сегашните политически полемики утихнат\", добави той. \n\r\nКей изрази опасение, че обвиненията в бунт за действия, които не включват насилие или подтикване към насилие, може да нарушат правата на обществото да изразява несъгласие и да протестира срещу държавните политики./БТА/\n\r\n\r\n ", "date": "2018.05.06", "title": "И ООН посъветва Мадрид да не съди каталунските сепаратисти"}
{"url": "https://www.dnes.bg/eu/2018/05/06/shte-vryshta-li-germaniia-migrantite-na-granicata-da-vidim.375673", "text": "Германската полиция трябва да има правото да връща още на границата мигранти, които нямат разрешително за влизане в страната, заяви ръководителят на германския полицейски профсъюз Ернст Валтер на фона на дебата за мигрантската политика на страната, предаде БТА като се позова на ДПА.\n\n\r\nСпоред плановете, представени от министъра на вътрешните работи Хорст Зеехофер през април, Германия създава пет специализирани мигрантски центъра, където ще бъдат приемани търсещите убежище, докато бъде решено дали имат право да останат.\n\r\nЕрнст Валтер обаче каза, че тези центрове ще станат излишни, ако полицията има правото законно да връща още на границата \"в нашите - без съмнение безопасни - две съседни страни\" чужденците без право на влизане в Германия.\r\n                    \r\n                    \r\nТой допълни, че всички германски провинции трябва да осигурят достатъчно центрове за задържане и да работят със съдилищата за депортирането на хората, които са длъжни да напуснат страната.\n\r\nСпециализираните центрове трябва да заработят до октомври. Досега обаче само три провинции са изявили желание доброволно да се включат в проекта, каза миналата седмица в Берлин Хелмут Тайхман, държавен секретар във вътрешното министерство.\n\r\nЗеехофер бе отбелязвал по-рано, че германската федерална полиция би могла да осигури допълнителна подкрепа за полицията на провинциите в бежанските центрове.\n\r\nВалтер обаче изтъкна, че ще бъде по-добре полицията на провинциите да подкрепя федералната полиция в усилията за предотвратяване на всички незаконни влизания на границата.\n\r\n\r\n ", "date": "2018.05.06", "title": "Ще връща ли Германия мигрантите на границата? Да видим!"}
{"url": "https://www.dnes.bg/stranata/2018/05/06/slava-za-skrab-ili-stava-muzei-sreshtu-2-miliona-leva.375674", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Последната българска подводница “Слава” се намира на кея във военноморската база във Варна и очаква решение за своето бъдеще, защото са необходими спешни мерки за съхранението ѝ. Неин собственик е общината, а от 7 години се обсъжда идеята за превръщането й в музей, след като през 2011 е излязла от въоръжение, припомня Bulgaria ON AIR. \n\r\n\"Слава\" е построена през 1959 година в СССР и е била сред най-добрите морски съдове, с които Българските военноморски сили са разполагали. Бившите военни, които са били част от екипажа на подводницата, пазят много спомени от времето под вода.\r\n                    \r\n                    \r\nЗа да върне славата си \"Слава\" и да се превърне в музей са нужни 2 милиона, но сумата нараства със всеки следващ месец, защото състоянието ѝ се влошава. \n\r\nВижте подробностите в репортажа!\n\r\n ", "date": "2018.05.06", "title": "\"Слава\" - за скраб или става музей срещу 2 милиона лева"}
{"url": "https://www.dnes.bg/blizak-iztok/2018/05/06/erdogan-potvyrdi-zaiavkata-si-za-chlenstvo-v-es.375675", "text": "Турският президент Реджеп Тайип Ердоган представи днес предизборната си програма пред хиляди свои привърженици в Истанбул, предаде агенция Ройтерс, цитирана от БТА.\n\n Турция никога не се е отказвала от своята цел за присъединяване към ЕС, заяви Ердоган и допълни, че събеседниците на Анкара в Европа са тези, които не проявяват същата решителност по въпроса.\n\r\nЕрдоган каза също, че новата президентска система с изпълнителни правомощия, към която ще премине Турция след изборите, ще даде нов импулс на икономиката. \n\r\nТой обеща понижение на лихвите и инфлацията след вота на 24 юни.\n\r\nЕрдоган обяви, че Турция ще предприеме нови военни операции покрай границите си след двете предишни офанзиви в Сирия.\r\n                    \r\n                    \r\n\"Ние няма да се откажем от борбата с терористичните организации. Ще добавим нови военни операции към \"Ефратски щит\" и \"Маслинова клонка\". Нашите войници са готови за нови мисии\", каза Ердоган, визирайки предишните две операции на турската армия в съседна Сирия.", "date": "2018.05.06", "title": "Ердоган потвърди заявката си за членство в ЕС"}
{"url": "https://www.dnes.bg/football/2018/05/06/neimar-iska-v-real-za-da-igrae-s-ronaldo.375676", "text": "Голямата звезда на ПСЖ Неймар иска да премине в Реал (Мадрид) и да играе редом до Кристиано Роналдо, твърди във водещ материал испанското издание \"Марка\".\n\r\nТъкмо спекулациите около бъдещето на бразилеца постихнаха през последните седмици, но очевидно в Испания са на мнение, че той може и да се завърне в Ла Лига и да облече екипа на \"кралете\".\n\r\nПреди известно време се заговори, че парижани могат да бъдат принудени да продадат кариоката, ако отборът бъде заплашен с изваждане от Шампионската лига за неспазване на финансовия феърплей, но никой от клуба не коментира подобни слухове.\n\r\nЗа самия Неймар иначе се говори, че иска да напусне на всяка цена Франция, тъй като противниковите играчи действат много грубо срещу него, а освен това нивото на шампионата е доста ниско за него и противниковите стадиони не са от най-качествените.\r\r\n                    \r\n                    ", "date": "2018.05.06", "title": "Неймар иска в Реал, за да играе  с Роналдо"}
{"url": "https://www.dnes.bg/world/2018/05/06/13-dni-stachka-na-air-france-nikoi-ne-se-otkava-ot-iskaniiata-si.375677", "text": "Ръководството на френската авиокомпания Ер Франс (Air France) предвижда да осигури близо 85 процента от полетите утре, на четиринайсетия ден от поредицата стачки на служителите в авиопревозвача, като очаква стачната мобилизация да отслабне още повече, предаде БТА като цитира Франс прес.\n\n\r\nАвиокомпанията, чийто президент Жан-Марк Жанаяк подаде оставка в петък след провала на консултациите за заплащането, предвижда утре да бъдат изпълнени 99 процента от полетите на далечни разстояния, 80 на сто от полетите на средни дистанции от и до парижкото летище Роаси-Шарл де Гол, както и 87 процента от кратките полети на другото парижко летище, Роаси, и в провинцията.\r\n                    \r\n                    \r\nКато цяло това е най-малкият процент отменени полети от началото на конфликта за заплатите през февруари, еднакъв с отчетената на 3 май по-слаба стачна мобилизация.\n\r\nОчаква се утре да стачкуват 14,2 процента от пилотите, 18,1 процента от летателния персонал и 10 процента от наземните служители.\n\r\nПилотите, както и кабинният персонал, са длъжни да обявят участието си в стачката 48 часа предварително.\n\r\nВ петък президентът на групата Жанаяк подаде оставка, след като 55 процента от служителите отхвърлиха неговия многогодишен план за увеличение на заплатите при 80 процента участие във вота. Участниците в консултациите, започнали на 26 април по предложение на ръководството, трябваше да гласуват по проект за споразумение, предвиждащо повсеместно увеличение на заплатите със 7 на сто в разстояние на 4 години плюс индивидуални увеличения от 2018 до 2021 година. \n\r\nДесетте синдиката, представляващи всички професии в авиокомпанията, отхвърлят предложението на ръководството. Те настояват за увеличение на заплатите с 5,1 на сто на всички служители още през 2018 година, за да се навакса загубената покупателна способност след последното увеличение преди седем години.\n\r\nСиндикатите от Ер Франс са предвидили петнайсети стачен ден във вторник, като утре следобед се събират, за да обсъдят бъдещите действия.", "date": "2018.05.06", "title": "13 дни стачка на Air France, никой не се откава от исканията си"}
{"url": "https://www.dnes.bg/zvezdi/2018/05/06/geri-nikol-s-mikrofona-na-barabanite-volen-siderov.375660", "text": "Гери-Никол има няколко дуета зад гърба си, но от близо 24 часа насам един набира широка популярност в социалните мрежи. Певицата, която е известна с прозвището Яката дупара, този път се изявява като рок певица.\r\nТя изпълнява хита на Guns 'N' Roses - Sweet Child of Mine, а изненадващо на барабаните е... Волен Сидеров. \r\nНе става ясно видеото къде е заснето, но пък лидерът на националистите от \"Атака\" видимо има скрит талант.\r\n\r\n", "date": "2018.05.06", "title": "Гери-Никол с микрофона, на барабаните... Волен Сидеров"}
{"url": "https://www.dnes.bg/politika/2018/05/06/borisov-ot-aton-vinagi-shte-podkrepiame-bylgarskata-cyrkva.375661", "text": "Бойко Борисов приветства духовниците по случай храмовия празник на манастира \"Св. вмчк. Георги Зограф\" в Света гора. Той им пожела здраве, успех и да пазят българския дух и отбеляза, че правителството винаги е подкрепяло и ще продължава да подкрепя Българската православна църква. \n\r\nБорисов подчерта, че през вековете православната вяра е помагала най-много при преодоляването на тежките изпитания пред българите и посочи, че тя ни е съхранила като нация.\n\r\nПремиерът участва в откриването на южното крило на манастира \"Св. вмчк. Георги Зограф\", чийто ремонт беше подпомогнат от българското правителство. Крилото на манастира е изгоряло през 1976 г. и от тогава до сега не е имало възможност да се използва. Кабинетът отпусна 940 хил. лева през миналата година за пълното му възстановяване. \r\n                    \r\n                    \r\nБойко Борисов и българската делегация проведоха и среща с духовното ръководство на Света гора в Карея. Протос Христофор поздрави премиера Борисов и подчерта, че е впечатлен от грижите, които кабинетът полага за Зографската света обител и от личните усилия на министър-председателя за възстановяването и изграждането на нови православни храмове.\n\r\nПри посещението си в Атон министър-председателят беше заедно с министрите Владислав Горанов, Кирил Ананиев, Ивайло Московски, Николай Нанков и Боил Банов. \n\r\nПо-рано днес премиерът присъства на литургията и литийното шествие и заедно с министрите от делегацията подариха комплект свещници на манастира \"Св. вмчк. Георги Зограф\".", "date": "2018.05.06", "title": "Борисов от Атон: Винаги ще подкрепяме Българската църква"}
{"url": "https://www.dnes.bg/health/2018/05/06/sladoledyt-ne-samo-vkusen-no-i-polezen.375547", "text": "Кой е любимият ви сладолед? А кога бе последният път, в който хапнахте от леденото изкушение?\r\nС повишаването на температурите, съвсем естествено се повишава и желанието ни за сладолед.\r\nБез значение от вкуса, добавките в него, той си остава един от най-добрите средства да се разхладим в горещите дни. Но ползите от неговата консумация не се ограничават само с това.\r\nВижте 6 добри причини да изядете един сладолед още сега.\r\n\r\nСладоледът е богат на витамини. Консумацията му ни осигурява витамини А, В6, В12, С, D и Е. Също така съдържа тиамин, рибофлавин и ниацин. Съдържа и витамин К, който предотвратява съсирването на кръвта.\r\r\n                    \r\n                    \r\nАко искате да направите преживяванията в спалнята по-вълнуващи, хапвайте по-често сладолед с любимия човек. Благодарение на фосфора и калция, либидото ни се подобрява, имаме повече енергия за интимни преживявания. Но при избора на сладолед не подценявайте вкуса и мириса му. Според учени, ароматът на ванилия повишава сексуалното желание при мъжете.\r\n", "date": "2018.05.06", "title": "Сладоледът – не само вкусен, но и полезен "}
{"url": "https://www.dnes.bg/stranata/2018/05/06/dyjd-grymotevichni-buri-che-i-gradushka-v-ponedelnik.375662", "text": "През следващото денонощие през страната ще премине студен атмосферен фронт и въздушната маса ще е неустойчива. \n\r\nЩе се развива купеста и купесто-дъждовна облачност, мощна в часовете след обяд и преди полунощ. \n\r\nНа много места ще има краткотрайни и интензивни валежи, придружени с гръмотевични бури, прогнозират синоптиците от НИМХ - БАН. \n\r\nОчакват се и градушки. Най-голяма вероятност за значителни по количество валежи има главно в западната половина на страната. Ще духа слаб, в източните райони - до умерен, вятър от север-североизток.\n\r\nМинимални температури - между 12 и 17 градуса, максимални - между 21 и 26 градуса.\n\r\nНад планините ще се развива купесто-дъждовна облачност и на много места ще има краткотрайни и интензивни валежи, придружени с гръмотевични бури. Вятърът ще бъде от североизток, до умерен. Максимална температура на височина 1200 метра - около 16 градуса, на 2000 метра - около 9 градуса.\r\n                    \r\n                    \r\nНад Черноморието ще се развива купеста и купесто-дъждовна облачност и на места ще има краткотрайни превалявания и гръмотевична дейност. Ще духа до умерен североизточен вятър. Максимални температури на въздуха: 21-23 градуса. Температурата на морската вода е 16-18 градуса. Вълнението на морето ще бъде 2-4 бала.", "date": "2018.05.06", "title": "Дъжд, гръмотевични бури, че и градушка в понеделник"}
{"url": "https://www.dnes.bg/politika/2018/05/06/radev-dovolen-che-shte-ima-voinishki-pametnici-v-makedoniia.375663", "text": "Високо ценим заявената готовност от страна на Република Македония за възстановяване и опазване на българските войнишки и офицерски паметници и гробове. България е готова да окаже всестранна материална и експертна подкрепа и това е в дух на цивилизованост и изцяло в духа на споделяните от нас европейски ценности. Това каза президентът Румен Радев на възпоменателната церемония днес по случай Деня на храбростта и празник на Българската армия - 6 май, на българския военен мемориал в Ново село, Република Македония.\n\r\nЗа мен е чест в Деня на храбростта и празник на Българската армия да бъда на това свято място, събрало костите на 71 български войници, каза Радев в словото си.\r\n\"Договорът за приятелство, добросъседство и сътрудничество между България и Република Македония отвори нова страница в нашата история и само от нас зависи какво ще запишем в нея. Пожелавам храброст на политиците и от двете страни на границата, да се борят за духа, а не за буквата на този договор\", е заявил още президентът, цитиран от прессекретариата на \"Дондуков\" 2.\r\n                    \r\n                    \r\nРумен Радев е бил категоричен, че пример за този нов дух в отношенията между двете ни държави е участието днес на военна рота на македонската армия в парада по случай Деня на храбростта и празника на Българската армия. \n\r\n\"Аз съм убеден, че общата ни хилядолетна история ще надделее над идеологическото противопоставяне, което беше злонамерено програмирано в нашите отношения през последните десетилетия. Дължим тези усилия на нашите предци\", е посочил президентът Радев, попитан дали празничния ден ще помогне да бъде намерена точката за съгласие по историята на двете държави.", "date": "2018.05.06", "title": "Радев доволен, че ще има войнишки паметници в Македония"}
{"url": "https://www.dnes.bg/notifikacii/2018/05/06/shveicarskata-gvardiia-na-vatikana-s-nov-shlem-ot-3d-printer.375665", "text": "Най-малката армия в света, ватиканската Швейцарска гвардия се сдоби с нови попълнения и с нов високотехнологичен шлем, предаде БТА като се позова на ДПА.\n\r\nТази година 33 новобранци постъпват в редиците на гвардейците и те вече наброяват 135 души. По този повод днес бе показан и високотехнологичният шлем, който ще е новото допълнение към униформите на гвардейците. Той е направен с 3D принтер. \n\r\nВ сравнение със старите метални шлемове той е по-лек, устойчив на ултравиолетови лъчи и струва около 880 евро, което е наполовина по-евтино от старите модели. Шлемът е декориран с щраусови пера и върху него е поставен гербът на папа Юлий Втори, известен с прозвището Папата войн, основал корпуса на швейцарските гвардейци през 1506 г.\r\nПапа Франциск се срещна с новобранците в Швейцарската гвардия в петък. \n\r\nГвардейците, носещи униформи в ренесансов стил, в сини, червени и жълти цветове, смятани за вдъхновени от фреските на Рафаел, трябва да обещаят, че ще са готови да дадат живота си за папата.\n\r\nВ корпуса могат да постъпват само швейцарски граждани, неженени, практикуващи католици, на възраст между 19 и 30 години и високи поне 1,74 метра. \n\r\nНовобранците могат да напуснат след най-малко две години и половина на служба.\n\r\nДнес е церемонията по полагане на клетва от новобранците. Тя се провежда в Кортиле Сан Дамазо - вътрешен двор във Ватикана. \n\r\nПо традиция всяка година на 6 май новобранците във ватиканската Швейцарска гвардия полагат клетва. На тази дата през 1527 г. 147 швейцарски гвардейци са загинали в защита на папа Климент Седми по време на разграбването на Рим.", "date": "2018.05.06", "title": "Швейцарската гвардия на Ватикана с нов шлем от 3D принтер"}
{"url": "https://www.dnes.bg/obshtestvo/2018/05/06/edna-jena-v-uniforma-na-parada-na-gergiovden.375666", "text": "Една  жена, избрала военната професия за свое призвание. 26- годишната Деница  Иванова е курсант в Националния военен университет във Велико Търново и  твърди, че никога не си е представяла да не бъде военен.  \n\n\n\n\r\nЕдна  жена, избрала военната професия за свое призвание. 26- годишната Деница  Иванова е курсант в Националния военен университет във Велико Търново и  твърди, че никога не си е представяла да не бъде военен.  \r\n                    \r\n                    \n\n\n\n\n\n\n\n\n\n\n\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Една жена, избрала военната професия за свое призвание. 26-годишната Деница Иванова е курсант в Националния военен университет във Велико Търново и твърди, че никога не си е представяла да не бъде военен.\n\r\nИзраснала е във семейство на военнослужещ и затова избира да поеме по същия път. \n\r\nДоказала е, че може да се справи с всяка задача, като да носи пълно бойно снаражение.\n\r\nИванова е категорична пред , че ще продължи да се развива в професията и смята, че жените в армията ще стават все повече.\n\r\n", "date": "2018.05.06", "title": "Една жена в униформа на парада на Гергьовден"}
{"url": "https://www.dnes.bg/football/2018/05/06/jivotyt-na-syr-aleks-fyrgiusyn-zavisi-ot-tova-da-se-bori.375668", "text": "Един от лекарите на сър Алекс Фъргюсън – Крисчън Оут, разкри пред Sky Sports състоянието на легендарния шотландец. Той не пожела да се наеме с прогноза, тъй като още е твърде рано и заяви, че всичко зависи от начина, по който иконата на Манчестър Юнайтед ще се бори.\n\n\r\n\"Какво означава, че операцията е минала добре? Значи, че хирурзите с постигнали целите си. Ако е имало съсирек в мозъка, той е бил отстранен успешно. И това позволява на пациента да е в интензивното отделение. Всичко зависи вече от начина, по който той ще се бори\", обясни медикът\n\r\n\"Не се знае какъв съсирек е имало в артериите му, какъв е кръвоизливът и колко сериозно е състоянието му. Има много различни видове мозъчни кръвоизливи и всички те са с много различен изход за пациента. Трябва да изчакаме, преди да разберем какво ще е крайното му състояние\", заяви д-р Оут.\r\n                    \r\n                    \r\nКакто е известно, легендарният шотландец беше опериран по спешност от мозъчен кръвоизлив.\r\n", "date": "2018.05.06", "title": "Животът на сър Алекс Фъргюсън зависи от това да се бори"}
{"url": "https://www.dnes.bg/kino/2018/05/06/rambo-se-zavryshta-staloun-podgotvia-petiia-film.375669", "text": "Силвестър Сталоун подготвя пети филм за Рамбо, съобщи \"Контактмюзик\", цитиран от БТА.\r\nАктьорът, който е вече на 71-години, работи върху сценария на филма. Продуцент ще бъде Ави Лернер.\r\nСпоред \"Скрийн интернешънъл\" снимките ще започнат през септември. \r\nВ филма Рамбо ще се бори с мексикански картел, след като дъщерята на негов приятел е отвлечена.\r\nПървото превъплъщение на Силвестър Сталоун в Рамбо беше през 1982 г.\r\nСилвестър Сталоун работи върху още един франчайз - \"Крийд 2\". В първия филм \"Крийд: Сърце на шампион\", той се превъплъти в друг от емблематичните си образи Роки Билбоа, вече като треньор на сина на големия му съперник на ринга.\r\nВ началото на годината Силвестър Сталоун се снима в \"Непобедимите 4\", въпреки предположенията, че напуска серията заради разногласия с Лернер.", "date": "2018.05.06", "title": "Рамбо се завръща, Сталоун подготвя петия филм"}
{"url": "https://www.dnes.bg/politika/2018/05/06/bylgariia-i-gyrciia-zaedno-za-mira-i-stabilnostta-na-balkanite.375670", "text": "Премиерът Бойко Борисов поздрави гръцкия си колега Алексис Ципрас за големия християнски празник Гергьовден, който се отбелязва с особена почит в двете страни. В телефонен разговор той му благодари за гостоприемството и вниманието, с което беше посрещнат при посещението си в Света гора, съобщиха от правителствената информационна служба. \n\n\r\nАлексис Ципрас каза, че високо цени личния ангажимент на Борисов и на българското правителство за ремонта  на  Зографския манастир. Той посочи, че това е жест, получил признанието на хилядите поклонници, посещаващи свещеното място.\n\r\nБорисов и Ципрас обсъдиха и предстоящата Среща на върха в София. Гръцкият премиер подчерта, че както за българското, така и за гръцкото правителство стабилността, мирът и развитието на Балканите са основен приоритет. \r\n                    \r\n                    \r\nТой приветства поставянето от България в дневния ред на Европейския съюз на темата за бъдещето на страните от Западните Балкани и стабилността на континента. Ципрас подчерта също усилията на Борисов и на Българското \n\r\nпредседателство за фокусиране на вниманието на институциите за реализиране на проектите за свързаност в региона. \r\nТой посочи, че този приоритет на председателството работи за бъдещето на Европа. \n\r\nПо време на разговора Ципрас потвърди участието си в Срещата на върха на 17 май. Очакванията на двамата премиери са тя да даде нова енергия за развитие на региона.\r\n ", "date": "2018.05.06", "title": "България и Гърция заедно за мира и стабилността на Балканите"}
{"url": "https://www.dnes.bg/obshtestvo/2018/05/06/za-gergiovden-ne-agneta-a-hora-zaklaha-i-opakovaha-vegani.375671", "text": "\nВегани протестираха на Гергьовден в центъра на София с искане за спиране на убийствата на животни за храна.  \r\nКакто и при предишни подобни акции, протестът включваше и театрален елемент с \"клане” и \"опаковане” на живи хора – със съответните количества изкуствена кръв. \r\nСпоред участниците, яденето на месо е не само нехуманно, но и вредно за здравето.\r\nТе скандираха: \"Месото е болка и страдание!\".", "date": "2018.05.06", "title": "За Гергьовден: Не агнета, а хора заклаха и опаковаха вегани"}
{"url": "https://www.dnes.bg/notifikacii/2018/05/06/avtobus-s-ukrainci-se-povredi-na-hemus.375678", "text": "Туристически автобус с украинска регистрация е аварирал на автомагистрала \"Хемус\", 14-и км от София за Варна, съобщава пресцентърът на МВР. \r\nВ него са пътували 24-ма пътници и двама шофьори. Никой от тях не е пострадал. \r\nПо първоначални данни единият от шофьорите е забелязал повредата, отбил е веднага, пътниците и багажът им са били свалени. Мястото е обозначено от полиция. \r\nПредприети са мерки за прехвърляне на пътниците в друг автобус. \r\nНа този етап е установено, че техническа неизправност е причината за инцидента, се казва в информацията\r\n ", "date": "2018.05.06", "title": "Автобус с украинци се повреди на \"Хемус\""}
{"url": "https://www.dnes.bg/blizak-iztok/2018/05/06/provalen-opit-za-ubiistvo-na-pakistanski-ministyr.375679", "text": "Пакистанският министър на вътрешните работи Ашан Икбал е бил прострелян днес при предполагаем опит за убийство по време на предизборен митинг в провинция Пенджаб, но животът му е вън от опасност, предадоха световните агенции.\n\r\nМинистърът е ранен в ръката и е транспортиран в болница в Лахор.\n\r\nПремиерът Шахид Хакан Абаси осъди нападението, извършено няколко месеца преди парламентарните избори, датата за които още не е определена.\n\r\nГоворителят на правителството на Пенджаб Малик Ахмед Хан посочи, че Икбал е бил ранен в дясната ръка, след като по него е стрелял неизвестен мъж по време на предизборен митинг в неговия избирателен район в източния град Наровал.\n\r\nНападателят щял да стреля втори път, но полицията и участниците в митинга го неутрализирали, уточни говорителят.\r\n                    \r\n                    \r\nПравителствен представител в Пенджаб, цитиран от ДПА, написа в Туитър, че един от нападателите е арестуван и се разпитва от полицията. Първоначалната информация беше, че извършителят е бил сам.\n\r\nСпоред ТАСС покушението е извършено, когато министърът се е намирал в автомобил.\n\r\nМотивите за нападението не са известни.", "date": "2018.05.06", "title": "Провален опит за убийство на пакистански министър"}
{"url": "https://www.dnes.bg/zvezdi/2018/05/06/slujbite-na-shtrek-za-atentat-na-svatbata-na-hari-i-markyl.375680", "text": "Полицията и специалните служби във Великобритания се опасяват от терористичен акт на снайперисти по време на брачната церемония на принц Хари и Меган Маркъл на 19 май в Уиндзор край Лондон. Това пише в днешния си брой вестник\"Сънди таймс\", според който желанието на бъдещите младоженци да преминат в открита карета по тесните улици на средновековния град е голям проблем за службите за сигурност, предаде БТА като се позова на ТАСС. \n\nСпоред източник на вестника в Уиндзор има много места, където могат да се укрият въоръжени лица и да нападнат минаващата процесия. \n\r\n\"Сънди таймс\" цитира мнение на Дей Дейвис, бивш шеф на подразделението в \"Скотланд ярд\" за охрана на кралското семейство, че при нападение в Уиндзор ще е много трудно след това да се осъществи евакуация. \r\n                    \r\n                    \r\nИзданието твърди, че над 40 служители от спецслужбите и полицията се подготвят за сватбата в база в град Херифорд, Централна Англия. \n\r\nВ базата били монтирани конструкции, които да наподобяват сградите по главната улица на Уиндзор. Според \"Сънди таймс\" в деня на сватбата в града ще пребивават над 3000 полицаи. \n\r\nОчаква се около 100 хиляди туристи да наблюдават трикилометровата брачна процесия в открита карета. \n\r\nРазходите за сватбеното тържество ще бъдат покрити от бюджета на кралския двор. \n\r\nСумата не е съобщена официално, но по оценка на британски медии тя възлиза на 32 милиона лири стерлинги, от които 30 милиона са предвидени за гарантиране на сигурността.\n\r\n ", "date": "2018.05.06", "title": "Службите на щрек за атентат на сватбата на Хари и Маркъл "}
{"url": "https://www.dnes.bg/usa/2018/05/06/trymp-s-mrysni-nomera-za-iadrenoto-sporazumenie-s-iran.375659", "text": "Сътрудници на американския президент Доналд Тръмп са наели частна израелска детективска агенция, за да събере компромати за членове на администрацията на бившия държавен глава Барак Обама, участвали в преговорите за ядреното споразумение с Иран. Това разкрива неделното издание \"Обзървър\", част от медийната група на британския в. \"Гардиън\".\n\r\nПо негови данни на израелските частни детективи е било поръчано да съберат компрометиращи сведения за съветника на Обама по националната сигурност Бен Роудс и Колин Кал, съветник по сигурността на тогавашния вицепрезидент Джо Байдън, за да бъде дискредитирана ядрената сделка.\n\r\nТези разкрития бяха направени дни преди 12 май - крайния срок, в който Тръмп трябва или да отхвърли, или да продължи да спазва споразумението за ограничаване на ядрената програма на Иран в замяна на облекчаване на западни санкции.\r\n                    \r\n                    \r\nСпоред източници на британското издание официални лица, свързани с екипа на Тръмп, са се свързали с детективите няколко дни след като Тръмп посети Тел Авив преди година, което беше първото му пътуване в чужбина като президент. Идеята на кампанията е дискредитиране на хората с ключови роли в прокарването на сделката, за да може след това тя по-лесно да бъде развалена, каза един от източниците.\n\r\nДокументи, видени от \"Обзървър\", разкриват, че на частната агенция е било поръчано да се рови в личния живот и политическите кариери на Роудс и Кал. \r\nРазследвано е най-вече дали двамата не са имали връзки с благосклонно настроени към Иран лобисти и дали не са се облагодетелствали лично или политически от сделката.\n\r\nДетективите е трябвало освен това да се свържат с видни личности с двойно иранско и американско гражданство, както и с подкрепящи сделката журналисти, които са имали чести контакти с двамата съветници, за да се установи дали Роудс и Кал не са издали деликатна разузнавателна информация.\n\r\nНе се знае дали тази кампания не е била част от по-широко сътрудничество между Тръмп и Нетаняху за подкопаване на устоите на споразумението. Не е известно и дали детективите са взели под прицел други хора като Джон Кери, който подписа споразумението от името на САЩ. \n\r\nРоудс и Кал казаха, че не са имали представа за кампанията срещу тях. Роудс добави: \"Не знаех, но за съжаление не съм изненадан. Да очерняш някого, защото си върши професионалните задължения в Белия дом, е ужасяващ авторитарен прийом\".\n\r\nНе за пръв път лагерът на Тръмп е обвиняван в правене на \"мръсни номера\". Специалният прокурор Робърт Мълър води разследване за явни опити от страна на обкръжението на Тръмп да изрови подронващи престижа информации за Хилари Клинтън по време на предизборната кампания в САЩ през 2016 г., посочи вестникът.\r\n(БТА)", "date": "2018.05.06", "title": "Тръмп с \"мръсни номера\" за ядреното споразумение с Иран"}
{"url": "https://www.dnes.bg/zvezdi/2018/05/06/jivotyt-na-demi-lovato-bulimiia-droga-alkohol.375552", "text": "Тя е само на 25 години, но е преживяла толкова много, че дори може да говорим при нея за мъдрост. Животът на Деми Ловато е низ от препятствия и пороци, които тя е оставила вече зад гърба си.\r\nНаскоро публикува снимка по бански в социалните мрежи и даде да се разбере, че вече не се притеснява от тялото си.\r\n\"Все още не съм сигурна дали бедрата ми изглеждат добре на тази снимка, но я публикувам. Тази година реших, че се отказвам от моя перфекционизъм и прегръщам свободата на самокритиката. Да преодолея хранителното си разстройство е трудно пътуване, но работя всеки ден за пълното си възстановяване, дори и понякога все още да забърквам по някоя каша. Днес се чувствам силна. Вие също можете да го направите. Благодаря на Бога за тази нова глава в моя живот!\", написа Деми под снимката, цитирана от сп. Story.\r\r\n                    \r\n                    Още през 2012-а тийн любимката проговори за булимията си в документалния филм на MTV Stay Strong и в поредица интервюта. Тогава бе едва 19-годишна, но разбираше, че когато една звезда споделя проблемите си, тя може да помогне на други хора в нейното положение. Все пак, само в Instagram, Деми е следвана от близо 41 милиона фенове.\r\n\"Искам момичетата да знаят, че е ОК, когато пораснат, да имат пищни извивки. Не всяка жена може да бъде клечка. Трябва да са наясно, че някои неща, които биха могли да сторят, за да отслабнат, могат да бъдат опасни за живота им. Казвам го от опит\", заяви тя. Деми споделя, че още като малка се е сблъскала с хранителното разстройство, защото майка ѝ страдала от булимия.\r\nЯвно вманиачена на тема външен вид, тя постоянно записвала дъщеря си в детски конкурси за красота и това допринесло Деми също да започне да обръща прекомерно внимание на фигурата си, което впоследствие ѝ изиграло лоша шега.\r\n\"Израснах с толкова проблеми и притеснения, свързани с тялото ми. Днес съм фокусирана върху това да се чувствам добре в кожата си\", казва звездата.\r\nКогато е само на годинка и половина, родителите й се разделят и тя израства в обстановка на отчуждение. В училище е обект на тормоз от страна на връстниците си и затова се налага да мине на домашно обучение.\r\nБулимията, която развива, не е най-страшното, което ѝ се случва. Изпада в депресии, развива биполярно разстройство и склонност към самонараняване, започва да пие и посяга към наркотиците. За задълбочаване на кризите ѝ допълнително допринася и раздялата ѝ през 2010 г. с Джо Джонас от популярната бой банда Jonas Brothers.\r\n\"Бях на 17 години, когато работех за Disney Channel. Двама приятели ме \"посветиха\" в това ужасно нещо – наркотиците. Бях уплашена, защото майка ми винаги казваше, че сърцето ми ще спре да бие, ако се осмеля да взимам кокаин. Въпреки това аз се пристрастих към него – разказва тя във втория документален филм за живота си Demi Lovato: Simply Complicated, който излезе в края на 2017 г. – Чувствах се ужасно самотна, гладът към кокаина стигаше чак до сърцето ми... Това е нещо, към което винаги ще се връщам, за да си давам сметка колко безумни и непростими неща съм правела, само и само да си набавя нужната доза – дори съм пренасяла тайно дрога през летища и самолети. Бях тотално полудяла, ужасна и непоносима в онзи период. Това, което вършех, беше ненормално. Слава Богу, подложих се на лечение и се спасих. Радвам се, че взех решение да потърся специализирана лекарска помощ, тъй като, ако не бях го направила навреме, сега едва ли щях да съм тук сред вас, вероятно нямаше да съм жива.\"\r\nОсвен че през 2010 г. Ловато влиза в клиника за зависимости, казва, че най-силната мотивация да се пребори ѝ дали родителите ѝ. Те й забранили да вижда по-малката си сестричка докато не спре да пие и да се друса, а това ѝ дало много повече хъс да се промени, отколкото професионалната терапия.\r\nОще новини за звезди четете на ", "date": "2018.05.06", "title": "Животът на Деми Ловато: булимия, дрога, алкохол… "}
{"url": "https://www.dnes.bg/sofia/2018/05/06/cialata-policiia-v-sofiia-na-krak-vyoryjeni-ohraniavat-parada.375633", "text": "Tежка техника на Жандармерията и въоръжени екипи на СДВР излизат по улиците на София, а основната им цел ще бъде да охраняват Военния парад навръх 6 май. Целият полицейски състав на столичната дирекция ще бъде ангажиран за организираните събитията по повод Деня на храбростта и на Българската армия.\n\r\nАнгажирани са и максимален брой полицейски екипи на всички места, където има масово събиране на жители и гости на София.\r\nНа официалните чествания няма да бъдат допускани хора във видимо нетрезво състояние, както и носещи остри предмети или оръжия.\n\r\n\"Всички улици, които са към Президентството и прилежащата територия, ще бъдат тампонирани с механизирана техника във връзка с обезпечаването и спокойствието на гражданите по линия на терора. Всички екипи ще патрулират на уязвимите места в столицата - Централна гара, Автогарата и местата, където има организирани културно-масови мероприятия\", обясни комисар Борислав Муеров от СДВР, цитиран от \"Монитор\".\r\r\n                    \r\n                    Засилено полицейско присъствие ще има и на всички основни трасета, където се очаква по-натоварен трафик.\n\r\nНачалникът на \"Пътна полиция\" комисар Бойко Рановски обясни, че на 7-ми май движението на тежкотоварни автомобили над 12 тона по магистралите и първокласната пътна мрежа в страната ще бъде ограничено.\n\r\nТой допълни още, че през почивните дни ще има и сериозни полицейски проверки за употреба на алкохол и наркотични вещества на шофьорите на автомобили. Рановски припомни и, че акцията на \"Пътна полиция\" за неплатени глоби продължава до 6 май включително.\n\r\n\"Нека всички водачи да знаят, че ако бъдат спрени и бъдат проверени и се установи, че имат невръчени електронни фишове, те ще им бъдат връчени на място. Също така ако имат неплатени глоби и са тръгнали някъде да празнуват, може да им се наложи да прекратят пътуването си поради отнемане на свидетелството за управление до заплащане на глобата\", посочи Рановски.\n\r\nНа 6-ти май до края на организираните мероприятия ще бъде спряно движението на автомобили на площадите \"Александър Невски\", \"Независимост\", \"Княз Александър 1 Батенберг\", бул. \"Цар Освободител\" и \"Народно събрание\".\n\r\nВодосветът на бойните знамена пред Паметника на Незнайния воин ще се проведе в 9 часа сутринта. Там ще бъдат изградени КПП-та с рентгенови рамки за пропускане на жителите и гостите на София.", "date": "2018.05.06", "title": "Цялата полиция в София на крак: Въоръжени охраняват парада"}
{"url": "https://www.dnes.bg/football/2018/05/06/operiraha-syr-aleks-fyrgiusyn-zaradi-mozychen-kryvoizliv.375635", "text": "Дългогодишният мениджър на Манчестър Юнайтед сър Алекс Фъргюсън е бил приет в болница в тежко състояние, съобщи фициалният сайт на клуба.\r\n76-годишният шотландец се е почувствал зле още в четвъртък, а в петък е бил откаран в болница в Манчестър. \r\nФъргюсън е претърпял операция заради мозъчен кръвоизлив, която от Манчестър Юнайтед определиха като много сполучлива. Шотландецът остава в интензивно отделение и ще се нуждае от продължително време за възстановяване, съобщават още от клуба.\r\nЗаради състоянието на Фъргюсън синът му Дарън вчера не бе на пейката на тима на Донкастър Роувърс в заключителния мач от сезона в Лига 1 срещу Уигън.", "date": "2018.05.06", "title": "Оперираха Сър Алекс Фъргюсън заради мозъчен кръвоизлив"}
{"url": "https://www.dnes.bg/eu/2018/05/06/slab-trus-v-gyrciia-v-blizost-do-granicata-ni.375636", "text": "Слаб трус е регистриран в Гърция в близост до границата с България, сочи справка на сайта на Националния институт по геофизика, геодезия и география към БАН. \r\nЗеметресението е отчетено на 5 май 2018 г. около 21:00 часа. \r\nТрусът е с магнитуд 2.0 по Рихтер и с дълбочина 15,5 км. Епицентърът на земетресението е в района между селата Синиково и Лъджа, Западна Тракия в Гърция. ", "date": "2018.05.06", "title": "Слаб трус в Гърция в близост до границата ни"}
{"url": "https://www.dnes.bg/snimka-na-denia/2018/05/06/slynce-i-kratkotraini-valeji-ni-ochakvat-na-gergiovden.375637", "text": "Слънчевов време с краткотрайни валежи ни очаква на Гергьовден. Около и след обяд, и преди полунощ над Западна и Централна България ще се развива купеста и купесто-дъждовна облачност. На много места ще има краткотрайни, в отделни планински райони интензивни валежи с гръмотевици и временно усилване на вятъра. \r\nВъзможни са градушки. Ще духа слаб до умерен североизточен вятър. Температурите ще започнат да се понижават и максималните ще са между 24 и 29 градуса, за София – около 24, сочи прогнозата на Националния институт по метеорология и хидрология.\n\r\nПо Черноморието ще преобладава слънчево време, след обяд с временни увеличения на облачността. На отделни места ще превали и прегърми. Ще духа до умерен североизточен вятър. Максималните температури на въздуха ще бъдат между 21 и 24 градуса, а на морската вода е 16°-18°. \r\nВ планините ще се развива купесто-дъждовна облачност и на много места ще има краткотрайни, в отделни райони интензивни валежи и гръмотевични бури. Ще духа умерен, по билата временно силен североизточен вятър. Максимална температура на височина 1200 метра около 17°, на 2000 метра – около 10°.", "date": "2018.05.06", "title": "Слънце и краткотрайни валежи ни очакват на Гергьовден"}
{"url": "https://www.dnes.bg/rusia/2018/05/06/pusnaha-navalni-ot-aresta-sled-protestite-sreshtu-putin.375638", "text": "Руският опозиционен лидер Алексей Навални, задържан по време на протест в Москва срещу президента Владимир Путин, беше освободен от полицейския арест, предаде ТАСС.\n\r\nНавални съобщи в Twitter, че полицията го е освободила, след като е съставила протоколи за организация на протест без съгласуване с властите и за съпротива срещу органите на реда.\nВъпреки това половин час след полунощ властите са решили да го освободят от ареста до съдебния процес.\n\r\nПо данни на ТАСС на вчерашните протести в Москва са били арестувани 300 от общо 1500 участници. Според други информации са закопчани над 1300 души, като само в Москва са били 600.\n\r\nНавални бе задържан в центъра на Москва, един от 90-те града в Русия, където негови поддръжници излязоха днес да протестират, съобщиха организаторите на демонстрациите. \n\r\nДемонстрациите под наслова \"Той не е наш цар!\" са срещу дългото управление на Путин, растящата корупция и цензурата в Русия, отбеляза Ройтерс.", "date": "2018.05.06", "title": "Пуснаха Навални от ареста след протестите срещу Путин "}
{"url": "https://www.dnes.bg/zvezdi/2018/05/06/v-bialo-i-s-kaka-princ-lui-s-oficialen-debiut.375639", "text": "\n\r\nБританското кралско семейство публикува първите официални снимки на новородения принц Луи, една от които го показва прегърнат от тригодишната му сестра Шарлот, предадоха Ройтерс и Франс прес.\r\nПринцът е пети в линията за наследяване на британския трон. Той беше роден на 23 април с тегло 3,83 кг.\r\nИ двете снимки са направени в двореца Кенсигтън от майка му Катрин, съпруга на принц Уилям. Според администрацията първата снимка е направена на 26 април, а втората - на 2 май.\r\nПредставители на администрацията на кралското семейство съобщиха, че принц Луи няма да присъства на сватбата на принц Хари на 19 май.\r\n(БТА)", "date": "2018.05.06", "title": "В бяло и с кака: Принц Луи с официален дебют"}
{"url": "https://www.dnes.bg/usa/2018/05/06/sportistki-pedofiliiata-v-sasht-e-epidemiia.375640", "text": "Педофилските престъпления са епидемия в САЩ и са необходими действия в национален мащаб, заявиха вчера четири бивши американски спортистки от висок ранг, които са били подложени на сексуална агресия в детството си от спортния лекар Лари Насар, предадоха Франс прес и БТА.\n\r\n\"Едно на всеки три момичета и едно на всеки пет момчета ще станат жертви на сексуални злоупотреби преди 18-ия си рожден ден\", заяви гимнастичката Джанет Антолин на започнала вчера феминистка конференция в Лос Анджелис. Според нея причината за епидемичните размери на тези посегателства е, че гласовете на децата не се чуват.\n\r\n\"Не беше само Насар\", заяви тя. Според нея все още има треньори, които злоупотребяват с гимнастички и за борба с това са необходими мерки на национално равнище.\r\n                    \r\n                    \r\nБившата първа дама на САЩ Мишел Обама, призова участничките на феминистка конференция да не очакват кандидатка, която да ги спаси, намеквайки, че няма да се кандидатира за президент на САЩ на следващите избори, предаде Франс прес.\n\r\nСъпругата на бившия президент на САЩ Барак Обама беше посрещната като рок-звезда от близо 5000-те участници, повечето от които жени.\n\r\nБившата първа дама заяви, че въпросът за президентската кандидатура не е толкова важен, колкото се представя и призова всички жени да не чакат, а да действат в подкрепа на феминистката кауза - в семействата си, на работните си места и в селищата, в които живеят. Борбата за равенство не трябва да зависи от успеха на един кандидат да промени света, подчерта тя.", "date": "2018.05.06", "title": "Спортистки: Педофилията в САЩ е епидемия"}
{"url": "https://www.dnes.bg/obshtestvo/2018/05/06/armiiata-obeshtava-zrelishte-kakvo-shte-vidim-na-parada-dnes.375642", "text": "Парадът за Деня на храбростта на 6 май, в който отбелязваме 140 години от създаването на българската армия, ще бъде зрелищен - и в небето, и на земята.\n\r\nСтотици бойци, десетки бойни машини, самолети и вертолети ще преминат през площад \"Княз Александър Първи\", като тази година той ще е по-мащабен от друг път.\n\r\nПарадът ще започне в 10:00 часа, командващ ще е командирът на Сухопътните войски генерал-майор Михаил Попов.\n\r\nПрез площада ще преминат 1600 военнослужещи от Въоръжените сили, ще бъдат представени 52 верижни и колесни бойни машини на Сухопътните и зенитно-ракетни войски, както и 14 вертолета и самолета на Военновъздушните сили.\n\r\nПо традиция парадът ще бъде открит от вертолет \"Ми-17\" на Военновъздушните сили, веещ националния флаг на Република България. \r\n                    \r\n                    \r\nВъв военния парад ще участват Гвардейският представителен духов оркестър с духовите оркестри на видовете въоръжени сили; знаменен взвод на Националната гвардейска част със знамената-светини и представителните блокове с бойните си знамена.\n\r\nНад площад \"Княз Александър Първи\" ще прелетят вертолети Ми-24 и АS-532 AL \"Cougar\", военно-транспортен самолет C-27J \"Spartan\", учебните самолети L-39ZA и \"Пилатус\" РС9М и бойните самолети Су-25 и МиГ-29.\n\r\nНа военния парад ще бъдат представени различни типове бойна техника, на въоръжение в Българската армия: танк Т-72, 122 - мм самоходна гаубица \"2С-1\" - \"Гвоздика\", бойни машини на пехотата - БМП-1 и БМП-23, 120 мм самоходна минохвъргачка Б1-11 \"Сани\", бронетранспортьор (БТР) 60ПБ, зенитно-ракетен комплекс \"ОСА\"-AK, 152-мм оръдие гаубица Д-20, реактивна система за залпов огън БМ-21 \"Град\", тактически ракетен комплекс \"Точка\", бронирани леки автомобили с повишена проходимост \"Мерцедес\" G 270, бронирана машина \"Хамър\", бойни бронирани колесни машини \"Commando seleсt\" и \"Guardian\", пускови установки от зенитно-ракетен комплекс С-300 (SA-10) и транспортно-зареждащи машини за зенитно-ракетни комплекси С-125 (SA-3) и С-200 (SA-5).\n\r\nВ честванията на празника ще участват президентът и върховен главнокомандващ Румен Радев, вицепремиерът и министър на отбраната Красимир Каракачанов, началникът на отбраната генерал Андрей Боцев, висши офицери от Българската армия.", "date": "2018.05.06", "title": "Армията обещава зрелище, какво ще видим на парада днес?"}
{"url": "https://www.dnes.bg/rusia/2018/05/06/putin-ne-ni-e-car-aresti-es-poiska-svoboda-za-protestirashtite.375641", "text": "Руските власти трябва незабавно да освободят демонстрантите и журналистите, арестувани след протестите вчера. Това се казва в изявление на говорителя на Европейската дипломатическа служба.\n\r\n\"Задържането на над 1000 протестиращи и насилието, употребено срещу тях от руските власти из цялата страна, застрашава основните свободи на изразяване и събиране в Руската федерация“, се казва в изявлението, разпространено късно снощи.\n\n\n\r\nБрюксел посочва, че задържането на журналисти е заплаха за свободата на медиите.\n\r\n\"Тези права са гарантирани от руската конституция и ние очакваме те да бъдат защитавани, не подкопавани\", се добавя в изявлението. \r\n                    \r\n                    \r\nВъпреки, че част от митингите не са били разрешени, това не може да оправдае \"полицейската бруталност и масовите арести\", заявява говорителят.\n\r\nТя добавя, че \"ЕС очаква руските власти да съблюдават международните ангажименти, поети от Русия, включително към Съвета на Европа и ОССЕ\" и да освободи задържаните протестиращи.\n\r\nДемонстрациите бяха организирани в цялата страна в навечерието на официалното встъпване в длъжност на Владимир Путин като президент на Руската федерация за четвърти път.\n\r\nПротестите бяха свикани от опозиционния водач Алексей Навални. Гражданите издигнаха плакати \"Путин не е цар за нас\" и носели хартиени корони на главите си.\n\r\nСамият Навални също е арестуван в Москва, където демонстрациите са били най-многолюдни. Записи, направени с мобилни телефони показват, че той е влачен за ръцете и краката от полицията и качен в микробус. По-късно той бе освободен.\n\r\nПо данни на руска правозащитна група над 1607 души са били задържани, включително 700 в Москва. Столичната полиция съобщава за 300 арестувани.\n\r\nОсвен в руската столица за протести се съобщава още в черноморския град Сочи, както и в Якутия в Сибир, където за задържани 75 души.\n\r\nСпоред говорител на московската полиция, властите са действали \"спокойно и пропорционално\" на \"провокациите на демонстрантите\", които не се съобразили с мястото, разрешено от кмета. Вместо това хората се събраха в центъра на Москва, на площад \"Пушкин\".\n\r\nМеждувременно Путин се готви да се закълне за 4 път като държавен глава на Русия, след като спечели 76% от гласовете на изборите през март. Той ще започне 18-тата си година като президент.", "date": "2018.05.06", "title": "\"Путин не ни е цар\", арести... ЕС поиска свобода за протестиращите!"}
{"url": "https://www.dnes.bg/politika/2018/05/06/boiko-borisov-uchastva-v-litiino-shestvie-v-aton.375643", "text": "Министър-председателят Бойко Борисов участва в литургията и в литийното шествие по случай Гергьовден в манастира \"Св. вмч. Георги Зограф\" в Атон. \r\nПремиерът беше поканен като гост на традиционния храмов празник от игумена на светата обител Амвросий през декември, когато правителството отпусна 940 хиляди лева за довършително-ремонтните дейности и изграждането на комуникациите в южното крило на манастира. \r\nСъс средствата е извършена цялостна реконструкция на крилото.", "date": "2018.05.06", "title": "Бойко Борисов участва в литийно шествие в Атон"}
{"url": "https://www.dnes.bg/politika/2018/05/06/karakachanov-ubeden-armiiata-ni-ne-e-samo-za-paradi.375644", "text": "Военният министър Красимир Каракачанов смята, че Българската армия изпълнява съвестно своите задължения, въпреки недоимъка.\n\r\n\"Години наред на армията не се обръщаше особено внимание. Всички смятаха, че армията е само за паради. Искаме с този парад да покажем на българското общество, че въпреки недоимъка на финансови средства през последните 25-28 години българската армия си изпъплнява задълженията\", заяви Каракачанов пред Нова тв.\n\r\nТой припомни, че тази година заплатите на военните са били вдигнати с 10%-11%, а през 2019-а се очаква ново увеличение. \n\r\nСлед като в края на седмицата страната ни подписа договор за обслужване на \"Спартан\"-ите, Каракачанов коментира: \"Постигнахме приблизително 22% по-ниска цена, отколкото се искаше от нас. Благодарение на този договор \"Спартан\"-ите ще летят, и то повече от един\". \r\n                    \r\n                    \r\nЗа първи път македонска част ще се включи в българския парад за 6 май, като според вицеприемера това е знак за приятелство и добросъседство. Наши части пък ще вземат участие във военния парад в Румъния.", "date": "2018.05.06", "title": "Каракачанов убеден: Армията ни не е само за паради"}
{"url": "https://www.dnes.bg/kino/2018/05/06/da-skysash-s-vsekidnevieto-v-parijki-ludorii.374880", "text": "Не за първи път Изабел Юпер участва във филм на Марк Фитоси. След съвместната им работа по \"Копакабана\", двамата се срещат и на снимките на горчивата мелодрама \"Парижки лудории\".\r\nТози път героинята на Юпер (Брижит) се опитва да се освободи от рутината във всекидневието, замръзнало в провинциалното градче и съжителството й с мълчаливия й, но интелигентен партньор Ксавие (Жан-Пиер Дарусен). Изправена пред дилема да избере сигурността на брака или авантюрата на големия град, Брижит се покорява на приключенския си дух и заминава.\r\nФитоси разказва без патос и недомлъвки живота на хората, непремиряващи се с времето. Усеща търсенията на персонажите и не им спестява радостите и неволите. Всеки избор носи своите последствия, но ситуациите са събрали цялата сложност на  битието, където нищо не е само добро или само лошо.\r\r\n                    \r\n                    Продукцията е с номинация \"Златен Свети Георгий\" от Международния филмов фестивал в Москва (2014). Гледайте \"Парижки лудории\"  на 6 май от 23.00 часа по телевизия.", "date": "2018.05.06", "title": "Да скъсаш с всекидневието в \"Парижки лудории\""}
{"url": "https://www.dnes.bg/world/2018/05/06/200-bejanci-blokiraha-magistrala-v-gyrciia.375645", "text": "Около 200 бежанци и мигранти блокираха вчера магистралата близо до град Солун в Северна Гърция в знак на протест срещу лошите условия в лагера им, предаде Асошиейтед прес.\r\nПротестът снощи продължи около час и приключи след появата на полицейски части за борба с безредиците. Той започна, след като палатки в лагера бяха наводнени.\r\nЛагерът край Солун се намира на мястото на бивша казарма. В него се приютяват бежанци и други мигранти, които живеят в стоманени контейнери. Освен тях са издигнати и палатки, в които получават подслон пристигналите тази пролет от съседна Турция. Наводнението усложни и без това тежките условия в пренаселения лагер. \r\n(БТА)", "date": "2018.05.06", "title": "200 бежанци блокираха магистрала в Гърция"}
{"url": "https://www.dnes.bg/obshtestvo/2018/05/06/znamenata-na-bylgarskata-armiia-osveteni-paradyt-zapochna.375647", "text": "\n\r\nПарадът започна с тържествен водосвет на бойните знамена и знамената-светини на Българската армия. Ритуалът, посветен на християнския празник Гергьовден, който се чества като празник на Българската армия, отслужи Мелнишкият епископ Герасим в съслужение с духовници.\r\nПрезидентът и върховен главнокомандващ на въоръжените сили Румен Радев прие строя на почетния караул. Държавният глава поднесе венец на Паметника на Незнайния воин. Беше изпълнен националният химн от гвардейския духов оркестър.\r\nРитуалът завърши с тържествен марш на гвардейците. Сред присъствалите на водосвета бяха председателят на Народното събрание Цвета Караянчева, вицепрезидентът Илияна Йотова, вицепремиерът и министър на отбраната Красимир Каракачанов, началникът на отбраната генерал Андрей Боцев, политици, депутати, висши военни, дипломати, ветерани, граждани.", "date": "2018.05.06", "title": "Знамената на Българската армия осветени, парадът започна"}
{"url": "https://www.dnes.bg/politika/2018/05/06/rumen-radev-dnes-moralnata-kriza-e-fakt-nujna-e-hrabrost.375648", "text": "Президентът на България Румен Радев даде началото на парада на Българската армия със слово, по случай нейната 140-годишнина.\n\r\n\"На Гергьовден отбелязваме Деня на храбростта и празника на Българската армия. На кръстопътя на географията България е оцеляла 13 века и когато силата на противника е сломявала нашия многоброен народ, силата на духа го е възкресявала дори след векове на робство\", заяви той.\n\r\n\"Точно век ни дели от края на Първата световна война, последва я Втората – още по-унищожителна. Доскоро светът вярваше, че ужасът от преживяното ще предотврати нови кръвопролития, но те са факт по улиците на Стария континент. Свят, в който личният егоизъм се налага като мироглед, националите егоизми се завръщат, а това ще рече нови рискове и сблъсъци. В този свят армията възвръща ролята си на действен гарант на сигурността и благоденствието. България е стожер на мира в нашия обременен с история регион. На съседите си гледаме като на приятели и днес на жълтите павета ще приветстваме марша на нашите братя македонци\", каза още държавният глава и уточни, че българите трябва да осъзнаем, че свобода и суверенитет не се гарантират с думи и декларации, а се обезпечават с достатъчно сила и доблест, че нехайното отношение към армията подкопава държавността.\r\n                    \r\n                    \r\n\"В миналото героизмът на българския войник често е плащал цената на политическата корист и недалновидност. Затова неотложно трябва да помислим за хората, които са призвани да бранят България. Но 6 май не е само празник на Българската армия, той е ден на храбростта. България е била силна, когато е живяла под знака на доблестта и добродетелите. Днес моралната криза е факт, днес трябва да преоткриваме всекидневната храброст на достойния човек – храбростта да изричаме истината, да браним демокрацията, храбростта на достойния гражданин, който се бори с беззаконието и произвола. Затова благодарност към храбрите, защото свободата на всяко общество – нашата обща свобода, се крепи на върха на тяхното копие. Да живее България!\", завърши Румен Радев.", "date": "2018.05.06", "title": "Румен Радев: Днес моралната криза е факт, нужна е храброст!"}
{"url": "https://www.dnes.bg/obshtestvo/2018/05/06/na-trapezata-s-agneshko-kak-da-poznaem-dali-e-priasno.375646", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Агнешкото месо по традиция заема централно място на нашата трапеза на Гергьовден. А знаем ли какво е най-важното при приготвянето му?\r\nШеф Жоро Иванов каза пред камерата на Bulgaria ON AIR, че най-важните неща, за да се сготви добре месото, са то да е прясно и мариновано.\r\n\"Най-простата марината, която се използва в България, това е киселото мляко. Само по себе си то изважда този натрапчив силен аромат на агнешкото, съответно тонизира месото\", обясни готвачът в ефира на \"България сутрин\".\r\nТой обясни още, че прясното месо се разпознава по мазнината, която трябва да е свежа и максимално бяла. Шеф Иванов допълни също, че на месото му трябват около 3 часа, за да се сготви добре, като посъветва домакините да слагат агнешкото във фурната, загрята на 180 градуса и завито с фолио.\r\n ", "date": "2018.05.06", "title": "На трапезата с агнешко: Как да познаем дали е прясно?"}
{"url": "https://www.dnes.bg/obshtestvo/2018/05/06/chestvame-sv-georgi-pobedonosec-i-denia-na-hrabrostta.375634", "text": "Днес Българската православна църква чества деня на Свети Георги Победоносец - един от най-почитаните светци у нас, както от християни тка и от мюсюлмани.\n\r\nХристиянският Великомъченик Св. Георги Победоносец е живял в малоазийската провинция Кападокия по времето на римския император Диоклециан /284-305 г./.\n\r\nБъдещият светец постъпва съвсем млад във войската и проявява завидни военни способности. На 20-годишна възраст получава чин на военен трибун. Страстен привърженик и защитник на Христовата вяра, Георги е хвърлен в тъмница, подложен е на жестоки изтезания и е обезглавен. Погребан е в палестинския град Лида, който е днешният град Лод в Израел. Скоро след това християните започват да го почитат като мъченик за многото чудеса, които извършил след смъртта си като небесен воин и закрилник.\r\n                    \r\n                    \r\nЕдно от чудесата, извършени от Св. Георги и заради което често е изобразяван на иконите като конник, убиващ змей, е чудото, станало близо до град Вирит, в днешен Бейрут, недалеч от град Лида, където лежало тялото на светеца. Близо до Вирит имало голямо езеро, в което живеел страшен змей. Той често излизал и много хора ставали негова жертва. Светецът успял да порази с копието си чудовището. Оттогава се ползва със славата на змееборец в християнството, поради което е обявен за светец - воин, покровител на войската.\n\r\nСпоред народните вярвания Свети Георги и Свети Димитър са двама братя близнаци, между които е поделена годината. От Гергьовден до Димитровден е лятната половина на годината. Именно затова се вярва, че днешният празник поставя началото на новата стопанска година. Затова днес се спазват много обичаи и традиции, свързани със земеделието.\n\r\nПочитаме паметта на Св. Георги с различни ритуали, сред които най-често срещани са освещаване на герьовско агне и обредни хлябове. Прави се курбан, пече се агне и цялото семейство се събира на празнична трапеза.\n\r\nВечерта преди Гергьовден не се дава заем, особено от мляко, сирене масло и въобще млечни продукти, за да не бяга млякото от животните.\n\r\nПред Гергьовден не се зачева дете, за да не се роди с недъг. На празника не се и спи, за да не отиде сънят на агънцата.\n\r\nНад 180 000 българи празнуват днес. Сред тях са всички с имена на Георги, Гергана, Габриел, Габриела, Гинка, Ганка, Ганчо, Галя, Галин, както и производните от тях.\n\r\nПразникът се чества и като Деня на храбростта и като празник на Българската армия. През 1946 г. властта прекъсва традицията на празника и 6 май става само \"Ден на пастира\". През 1993 г. са възстановени честванията.", "date": "2018.05.06", "title": "Честваме Св. Георги Победоносец и Деня на храбростта!"}
{"url": "https://www.dnes.bg/politika/2018/05/06/nenchev-nastoia-da-se-vdignat-zaplatite-na-voennite.375650", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПовишаването на заплатите на българските военнослужещи не би следвало да бъде отлагано. Това коментира бившия министър на отбраната Николай Ненчев в студиото на \"България сутрин\" по .\r\nНа връх празника на българската армия, той обяви, че тя се ползва с най-висок рейтинг сред институциите в страната.. \r\nБившият военен министър обаче категорично не се съгласи с връщането на задължителната казарма, защото по думите му това ще накара много млади българи да напуснат страната.", "date": "2018.05.06", "title": "Ненчев настоя: Да се вдигнат заплатите на военните"}
{"url": "https://www.dnes.bg/obshtestvo/2018/05/06/pokazahme-voenna-mosht-paradyt-v-snimki.375649", "text": "\n\r\nБългарската армия демонстрира своята мощ пред погледа на държавния глава Румен Радев, председателят на парламента Цвета Караянчева, депутати, министърът на отбраната Красимир Каракачанов, началникът на отбраната генерал-лейтенант Андрей Боцев, висши офицери.\n\r\nОт години армията ни не бе правила такъв мащабен парад, който бе командван от командира на Сухопътните войски генерал-майор Михаил Попов. По традиция парадът беше открит от вертолет \"Ми–17\" на Военновъздушните сили, носещ националния флаг на Република България. \n\r\nВъв военния парад участваха над 1600 военнослужещи от Въоръжените сили, Гвардейският представителен духов оркестър с духовите оркестри на видовете въоръжени сили, знаменен взвод на Националната гвардейска част със знамената-светини на Българската армия.\r\n                    \r\n                    \r\nСлед представителните блокове на парада преминаха в различни формации самолети и вертолети, които са на въоръжение във вертолетната, транспортната, учебната, щурмовата и изтребителната военна авиация. Над площада прелетяха вертолети Ми-24 и АS-532 AL Cougar, военно-транспортен самолет C-27J Spartan, учебните самолети L-39ZA и \"Пилатус\" РС9М и бойните самолети Су-25 и МиГ-29.\r\nПредставени бяха и танк Т-72, 122-мм самоходна гаубица 2С1 - \"Гвоздика\", бойни машини на пехотата - БМП-1 и БМП-23, 120-мм самоходна минохвъргачка Б1-11 \"Сани\", бронетранспортьор /БТР/ 60ПБ, зенитно-ракетен комплекс \"Оса-AK\", 152-мм оръдие гаубица Д-20, реактивна система за залпов огън БМ-21 \"Град\", тактически ракетен комплекс \"Точка\", бронирани леки автомобили с повишена проходимост \"Мерцедес\" G 270, бронирана машина \"Хамър\", бойни бронирани колесни машини Commando seleсt и Guardian, пускови установки от зенитно-ракетен комплекс С-300 /SA-10/ и транспортно-зареждащи машини за зенитно-ракетни комплекси С-125 /SA-3/ и С-200 /SA-5/.\n\r\nЗа първи път във военния парад на 6 май участва и представителен блок на Армията на Република Македония. На събитието присъства и заместник-министърът на отбраната на Република Македония Беким Максути и началникът на Генералния щаб на Армията на Република Македония генерал-лейтенант Методия Величковски.  ", "date": "2018.05.06", "title": "Показахме военна мощ, парадът в снимки!"}
{"url": "https://www.dnes.bg/notifikacii/2018/05/06/zemetreseniia-i-lava-zaplashvat-s-meseci-havai.375651", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИзригвания на лава от вулкана Килауеа на остров Хавай принудиха близо 2000 жители да се евакуират и унищожи жилища, предаде Ройтерс. Учените предсказват още изригвания и земетресения, които може да продължат с месеци.\r\nАмериканският геофизичен институт отбеляза вчера, че на 19 км от вулкана са се отворили няколко нови процепа, от някои от които излиза лава, а Хавайският център за наблюдение на вулканите съобщи, че изригванията се засилват. Говорителка заяви пред Ройтерс, че те могат да продължат със седмици и дори с месеци.\r\nПрез 1955 г. подобна вулканична дейност в района е продължила 88 дни. Тогава обаче до вулкана са живеели много по-малко хора. ", "date": "2018.05.06", "title": "Земетресения и лава заплашват с месеци Хавай"}
{"url": "https://www.dnes.bg/rusia/2018/05/06/nadejdi-reformi-i-scenariite-pred-putin.375652", "text": "Инфраструктура, образование, инвестиции - икономическите среди се надяват на спешни реформи, които да бъдат извършени от новото правителство на президента Владимир Путин, който вече заяви амбициозни цели за икономически растеж през четвъртия си президентски мандат, без да обявява конкретни мерки, отбелязва Франс прес.\n\r\nОтношенията на Русия със Запада са изключително обтегнати и американските санкции пречат на руската икономика повече от когато и да е. Новото правителство трябва да даде нов импулс на растежа, за да изпълни целите, набелязани в речта на Путин пред парламента в началото на март. Тогава Путин си постави като цел да раздели на две за 6 години ръста на \"неприемливата\" бедност, инвестирайки по-специално в инфраструктурата, жилищата и здравеопазването. Той обеща и растеж от 4 процента при прогнози, говорещи за 1-2 процента растеж на икономиката въпреки нейното стабилизиране след рецесията от 2015-2016 г. Но Путин не каза какви средства ще приложи, за да постигне тези цели и да разреши проблемите, преди всичко от структурен характер, които забавят растежа.\r\n                    \r\n                    \r\nИкономическите среди се надяват, че конкретни реформи и планове за развитие с реални етапи в тях ще бъдат обявени след утрешното встъпване в четвърти мандат на Путин.\n\r\nПрез последните четири години правителството на Путин насочи предимно политиката си върху бюджетната и валутната строга дисциплина, за да избегне неконтролируеми повишения на дефицита или на дълга в Русия, която все още е травмирана от финансовата криза от 1998 г.\n\r\nСега както изглежда има нужните условия за начало на реформи. Икономическите играчи искат мерки, целящи разрешаването на проблема със слабостта на трудовия пазар и неблагоприятната демографска динамика. Те искат и реформи в областта на образованието и здравеопазването. Подкрепа за инвеститорите също ще е добре дошла, както и финансиране за руските региони. Благодарение на овладяване на инфлацията тези цели биха могли да са по-постижими в сравнение с миналото.\n\r\nСлед като встъпи в длъжност, Путин бързо ще назначи правителство, в което бившият финансов министър Алексей Кудрин, който е уважаван от бизнес средите и в който понякога Путин се вслушва, може да има роля, най-малкото на съветник, смятат наблюдатели. Кудрин, който е на 57 години, каза вече, че е готов да помогне, при условие че не става дума за половинчати мерки. Той бе близък до Путин през последната му предизборна кампания и не се страхува от мерки, които не се харесват. Кудрин говори за намаляване с 30 процента за 6 години на броя на руските чиновници и за увеличаване на възрастта за излизане в пенсия на 63 години. Сега тя е 55 години за жените и 60 години за мъжете и е най-ниската в света. Наследена е от годините на СССР. Но предвид демографския спад пенсионната система е нарастваща тежест за федералния бюджет въпреки ниските пенсии.\n\r\n\n\r\nТой ще управлява 6 години, до 2024 г., но отсега анализаторите гадаят какво ще се случи след това - дали той ще се оттегли от властта, дали ще се опита да остане на власт. Франс прес предлага няколко сценария за Путин след 6 години. \n\r\n\n\r\nАко не бъде направена конституционна реформа, Путин няма да може да е кандидат за президент отново през 2024 г. Руската конституция забранява кандидатиране за повече от два последователни мандата. През 2024 г. Путин навършва 72 години и след 24 години на власт може да реши да се оттегли. В интервю за американската телевизия NBS Путин каза, че мисли за потенциален приемник още от 2000 г. Той обаче допълни, че в крайна сметка руският народ ще вземе решение по този въпрос.\n\r\nЗа момента Путин не дава и най-малката индикация за човека, който той мисли, че може да стане негов приемник. През 2008 г. Путин, който беше изкарал два последователни президентски мандата и не можеше да се бори за трети, отстъпи мястото на Дмитрий Медведев, а той стана премиер. След това отново се върна в Кремъл през 2012 г., а Медведев е настоящ премиер на Русия, което обаче не го прави обезателно потенциален приемник на Путин.\r\nРуският политически живот е белязан от борба между два съперничещи си клана - силовиките, произхождащи от армията и от службите за сигурност, и представителите на едно по-либерално движение, свързано с бизнес средите. \n\r\nСпоред независимия анализатор Николай Петров борбата вече е започнала и никой няма да чака пасивно, а всяка група ще се опита да прокара интересите си. Той допълва, че Путин няма да си тръгне, без да е определил своя приемник.\n\r\n\n\r\nАко иска да остане на власт, Путин може да повтори сценария от 2008 г., когато изпрати в президентството Медведев и му стана премиер за 4 години, запазвайки контрола върху ключови въпроси в страната. Но той може да се откаже от този сценарий заради възрастта си. През 2030 г., когато би изтекъл евентуалният мандат на Медведев, той ще бъде на 78 години. Запитан от журналист във вечерта на победата си през март дали обмисля този сценарий, Путин отхвърли хипотезата с думите: \"Шегувате ли се! Какво трябва да направя? Да остана тук до 100 години? Не\".\n\r\n\n\r\nПолзвайки се от голяма популярност, всеприсъстващ в руските медии, Путин изгради държавната власт като \"вертикала на властта\", тоест зависеща само от него. В интервюто за NBC той отрече, че иска да се вкопчи във властта и припомни, че никога не е променял конституцията и няма никакво намерение да го прави и днес. Така той намекна, че не обмисля да е президент доживот по примера на китайския лидер Си Цзинпин, който чрез промяна в конституцията постигна отмяната на ограничението за броя на президентските мандати.\n\r\nСпоред анализатора Дмитрий Орешкин обаче Путин едва ли ще се откаже от властта след 6 години, дори и да му е писнало. \"Той не може да си тръгне, защото не вярва, че някой ще може тогава да го защитава\", смята анализаторът. \n\r\n(БТА)", "date": "2018.05.06", "title": "Надежди, реформи и сценариите пред Путин"}
{"url": "https://www.dnes.bg/health/2018/05/06/kamyni-v-bybrecite-koi-sa-pyrvite-simptomi.375407", "text": "Конкременти (или т. нар. камъни) може да има на всички етажи в отделителната система. Състоянието се нарича събирателно уретеролитиаза и има хронично или кризисно протичане. Хроничното от своя страна би могло да бъде съвсем безсимптомно или също да е свързано с периодични обостряния, най-вече поради преместване на камъните или „заклещването“ им в по-тесни участъци, например уретерите. Това се нарича „бъбречна криза“ и е едно сравнително спешно състояние.\r\nИнтерес представляват обаче случаите, при които кризи няма, а един или няколко конкремента са се позиционирали в пикочния мехур, уретерили или самите бъбреци. На пръв поглед може да се подведем, че това е едно безобидно състояние. Дори, че имаме късмет, съответният камък да не дава никакви оплаквания. Дори безсимптомните конкременти обаче увеличават риска от късни усложнения. Ето защо е важно да ги разпознаваме.\r\n \r\nКакви симптоми, говорещи за уретеролитиаза, могат да се открият извън бъбречната криза\r\n \r\nНаличието на камъни в бъбреците може да протече и по нетипичен сценарий. Това е така,  когато наличието на конкремент не дава сигнали за своето съществуване или те са от време на време. Наличието на литиаза може да бъде в основата за една неясно влошена бъбречна функция. Не рядко стои в основата и за чести, нетипични или трудно овладяеми инфекции на отделителната система.\r\n \r\nВъзможно е да протече с тъпа болезненост или просто повишена чувствителност в областта на кръста, където всъщност са бъбреците.\r\n \r\n\r\n \r\n ", "date": "2018.05.06", "title": "Камъни в бъбреците - кои са първите симптоми? "}
{"url": "https://www.dnes.bg/zvezdi/2018/05/06/pornoaktrisa-kym-trymp-zadava-se-buria-beibi.375654", "text": "\r\nАмериканската порноактриса Сторми Даниълс, която твърди, че е имала връзка с Доналд Тръмп, за която й било платено да мълчи, изигра себе си в скеч в американско телевизионно шоу, предаде Ройтерс.\n\r\nВ скеча в телевизионната програма \"Събота вечер на живо\" Сторми, чието истинско име е Стефани Клифорд, предупреждава Тръмп: \"Задава се буря, бейби\".\r\nВ шоуто Тръмп е изигран от актьора Алек Болдуин, а актьорът Бен Стилър се превъплъщава в образа на личния адвокат на Тръмп - Майкъл Коен, за когото се твърди, че платил на Сторми Даниълс 130 000 долара, за да си мълчи за връзката с Тръмп.\n\n\nВ скеча Тръмп слуша разговор между порноактрисата и адвоката, но накрая се намесва и подхваща директен диалог със Сторми Даниълс. \r\n                    \r\n                    \r\n\"Какво искаш за всичко това, за да се разкараш?, пита той. \"Оставка\", отговаря в скеча Сторми. Болдуин в ролята на Тръмп обаче упорства: \"Разреших кризата между Северна и Южна Корея, защо да не мога да разреша и това?\", на което Клифорд му отвръща, че е прекалено късно. \n\r\n\"Знам, че не вярваш в климатичните промени, но се задава буря, бейби\", допълва тя, с което приключва скечът.", "date": "2018.05.06", "title": "Порноактриса към Тръмп: Задава се буря, бейби!"}
{"url": "https://www.dnes.bg/politika/2018/05/06/bliznashki-se-obiavi-za-zadyjitelna-kazarma.375655", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Бившият служебен премиер Георги Близнашки се обяви за връщане на задължителната военна служба. Според него това може да стане, просто трябва да се проучи световният опит, за да се направи без сътресения. Близнашки заяви, че трябва младите да са мотивирани за бойна служба.\n\r\n\"Поне 6 месеца са необходими, за да придобият едно самочувствие, че могат да боравят с оръжието. Всички български мъже трябва да преминават, макар и ограничена във време, военна служба\", заяви бившият служебен премиер в студиото на \"България сутрин\" по .\n\r\nБлизнашки обаче подчерта, че трябва да има и професионални войници. Той беше категоричен, че трябва да имаме силна армия, а вкарването на военната служба трябва да стане без да предизвиква сътресения, като се проучи международния опит.\r\n                    \r\n                    \r\nБлизнашки дори попита: \"Какъв гражданин си, ако не си готов да защитиш родината си?\"", "date": "2018.05.06", "title": "Близнашки се обяви за задъжителна казарма"}
{"url": "https://www.dnes.bg/za-da-se-razbirame/2018/05/06/loshite-navici-na-neshtastnite-syprugi.375548", "text": "Много двойки живеят в нещастен брак. Или единият партньор изпитва неудовлетвореност, или и двамата. Невинаги разводът обаче е опция. Някои продължават да живеят в липса на щастие, надявайки се нещата да се подобрят.\r\nПовечето нещастни съпруги имат свои специфични навици, по които си личи тяхното емоционално състояние.\r\n\r\nВ началото на връзката и брака са изпитвали любов, страст, вълнение, нетърпение да прекарат остатъка от живота си с човека, когото обожават. Злободневието, характерите, ангажиментите, трудностите в много случаи разединяват хората, карат ги да виждат неща, за които преди са били слепи.\r\nТака постепенно чувствата охладняват, а хората се опитват да си спомнят как се е получавала химията преди.\r\r\n                    \r\n                    Онова, което не могат да проумеят е, че миналото си е минало. С годините хората се променят, обстоятелствата се променят, животът върви напред. За да сме щастливи трябва да се адаптираме към настоящия момент, към тук и сега. Няма как да сме такива, каквито сме били някога.\r\n\r\nПовечето от щастливите брачни партньори имат реалистични очаквания от брака и живота си. Те не носят розови очила, приемат партньорите си с техните недостатъци и не се опитват да ги променят.\r\nИ обратното – когато човек фантазира за живот, приличащ на идилична приказка, нещата могат бързо да се объркат.\r\n", "date": "2018.05.06", "title": "Лошите навици на нещастните съпруги "}
{"url": "https://www.dnes.bg/football/2018/05/06/berbatov-i-futbolniiat-sviat-se-moliat-za-jivota-na-syr-aleks.375656", "text": "Футболният свят се моли за живота на сър Алекс Фъргюсън, който претърпя операция заради мозъчен кръвоизлив.\n\r\nДимитър Бербатов подкрепи бившия си мениджър в Манчестър Юнайтед - \"Мислите и молитвите ми са с теб, шефе!\". \n\r\n\"Моите мисли и молитви са с теб, скъпи приятелю. Бъди силен, шефе!\", написа Кристиано Роналдо в социалните мрежи.\n\r\nДейвид Бекъм пък публикува снимка с Фъргюсън при подписване на договор като младеж и я подписа с думите: \"Продължавай да се бориш, шефе. Изпращам ти моите молитви и любов към Кати (съпругата на Фъргюсън) и цялото ти семейство\".\n\r\nУважението към най-успешния мениджър в историята на английския футбол обаче не се ограничава до Юнайтед.\r\n                    \r\n                    \r\n\"Дръж се, сър Алекс. Моля се за теб, семейството и близките ти\", написа Венсан Компани, капитан на Манчестър Сити.\n\r\nЛегендарният треньор сър Алекс Фергюсън е претърпял мозъчна операция за остраняване на съсирек, съобщиха официално от клуба.\n\r\n\"Състоянието му е добро, но трябва да остане още няколко дни в реанимация, за да се разберат последиците\", обясняват от клуба.\n\r\nСър Алекс е в медикаментозна кома, като лекарите са отказали да дадат още подробности за състоянието му.", "date": "2018.05.06", "title": "Бербатов и футболният свят се молят за живота на сър Алекс"}
{"url": "https://www.dnes.bg/notifikacii/2018/05/06/kato-vic-iznasiame-poveche-za-germaniia-otkolkoto-vnasiame.375657", "text": "Звучи като виц - България изнася повече стоки и услуги за Германия, отколкото внася от нея. В цялата история на двустранните търговски отношения това се случва за трети път - след 1942 и 2013 г. Но има и лоша новина.\n\r\nПърво добрата новина: условията за правене на бизнес в България не са се влошили през 2017 година. Но в същото време няма и никакво подобрение, гласи лошата новина. Този извод правят участниците в традиционната анкета сред германските инвеститори, пише \"\".\n\r\nНа фона на достигнатия през миналата година рекорд в търговския обмен за 7,5 млрд. евро, нагласите на германските фирми за преки инвестиции в българската икономика не са никак оптимистични. През 2017-а те са били около 130 милиона евро, което ги задържа на нивото на санитарния минимум. За сравнение: през 2008-а година преките германски инвестиции в българската икономика са били 6 пъти повече.\r\nНо и това е някакъв успех на фона на постигнатия през 2011-а и 2014-а отрицателен баланс, казва шефът на Германо-българската индустриално-търговска камара д-р Митко Василев. \"Независимо от застоя, през миналата година германските капиталовложения са създали нови 55 хил. работни места в българската икономика\", допълва той. \n\r\nКакво отблъсква инвеститорите?\n\r\nРастящият дефицит на работна ръка и особено на подготвени специалисти, корупцията, слабата правна система и непрозрачността на обществените поръчки са основните причини за апатията на германския бизнес по отношение на България, сочат изводите от ежегодното допитване до германските предприемачи в 15 страни от Централна и Югоизточна Европа. Малко повече от половината участници в анкетата оценяват средата за правене на бизнес в България като задоволителна, а 44% вярват, че тя ще се подобри.\n\r\nНай-сериозната пречка е липсата на кадри - близо 2/3 от германските инвеститори оценяват проблема като много остър в България. Той се усложнява още повече от лошото качество на българското висше образование: по този показател България е последна от всичките 15 страни в анкетата.\n\r\nБлизо три четвърти от анкетираните не са доволни от напредъка в борбата с корупцията и общата престъпност в България. По този показател България стои по-зле дори и от страни като Албания и Македония. Същото се отнася и за показателя прозрачност на обществените поръчки. По отношение на правната сигурност и върховенството на закона България е оценена на 10-о място в региона. Доволни от българската администрация са едва 17% от германските инвеститори. За сравнение: близо 2/3 от германските фирми в Естония са много доволни или доволни от работата на държавния апарат.  \n\r\nКакво ги привлича в България?\n\r\nНиското ниво на заплатите и десетпроцентовата данъчна тежест се оценяват от германските фирми като най-атрактивните предпоставки за нови инвестиции в България. Единствено Албания предлага още по-ниски разходи за жив труд сред 15-те страни от ежегодното допитване.\n\r\nНесъмнено българското еврочленство е сред най-силните конкурентни фактори за привличането на нови капиталовложения - това се признава от 83% от германските инвеститори в страната. Близо половината (48 %) от тях се изказват в полза на въвеждането на еврото, а 36% са против.\n\r\nИ още няколко цифри: 88% от установилите се в България германски фирми биха инвестирали отново в нейното стопанство - с 2 процента по-малко, отколкото преди 1 година. Всеки втори от тях смята, че България е в застой, а подобрение очакват 44% от германските инвеститори.\r\n", "date": "2018.05.06", "title": "Като виц: Изнасяме повече за Германия, отколкото внасяме"}
{"url": "https://www.dnes.bg/obshtestvo/2018/05/06/oleg-popov-nad-20-godini-na-boinoto-pole-s-fotoaparat.375653", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Олег Попов е бил на най-горещите точки в света и е видял най-грозното лице на войната. Въоръжен с фотоапарат. Той е покрил всички военни конфликти между 1990 и 2011 година.\r\nСподеля, че е срещал различно отношение към него. Фактът, че е роден на Балканите определя професионалният му път към войната в Босна.\r\n\"Аз имах достатъчно опит като фоторепортер, така че не успяха да ме убият първите няколко месеца\", споделя Попов пред камерата на Bulgaria ON AIR.\r\nФоторепортерът разкрива също, че в определени случаи е умирал от страх, а в Ирак е прекарал облечен в химически костюм 38 дни.\r\nВижте повече за живота му на фоторепортер във видеото.", "date": "2018.05.06", "title": "Олег Попов – над 20 години на бойното поле с... фотоапарат!"}
