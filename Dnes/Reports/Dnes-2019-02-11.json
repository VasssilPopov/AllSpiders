{"url": "https://www.dnes.bg/notifikacii/2019/02/11/da-izpoviadvash-greshniia-isliam-obezglaviha-6-godishno-dete-bilo-shiit.401793", "text": "\n\r\n6-годишно момченце от Саудитска Арабия е било нападнато и обезглавено посред бял ден, защото изповядвало \"грешния ислям\". \n\r\nМалкия Закария е пътувал с такси заедно с майка си към джамията в Медина, когато на слизане от автомобила са били спрени от неизвестен мъж. Непознатият ги попитал кой ислям изповядват, а майката спокойно отговорила \"шиитския”. Тогава мъжът просто си тръгнал, но минути по-късно до майката и момченцето спрял друг автомобил.\n\r\n6-годишния Закария бил издърпан от майка си, а неизвестен извършител го наръгал в областта на врата със стъкло. Междувременно майката била удържана от други мъже и гледала как убиват сина и пред собствените и очи. Главата на 6-годишното момченце била отрязана абсолютно публично. Служители на полицията, които са били наблизо в района на инцидента, са се опитали да помогнат, но не са успели. \n                \n                \r\nУжасяващата картина се разиграла преди малко по-малко от седмица, а случая предизвика и остра реакция в социалните мрежи, които осъдиха жестокото нападение.  \n\r\n“Не знам дали си сунит или шиит. В края на краищата всички сме мюсюлмани. Всички имаме един Бог и всички кървим в един и същи цвят”, написа потребителка в Twitter. \n\r\nХиляди хора осъдиха криминалното деяние, а заради лавинообразната реакция дори се стартира хаштаг с името на момченцето - #JusticeForZakaria. \n\r\nОт неправителствената организация, която се бори за правата на шиитите също изразиха преди дни официална позиция и призоваха към незабавна реакция от страна на институциите. Въпреки това, обаче, публична реакция от властите все още няма. \n\r\nОт НПО-то заявиха още, че правителството на Саудитска Арабия системно нарушава правата на шиитите в страната и много от тях са хвърлени зад решетките.", "date": "2019.02.11", "title": "Да изповядваш \"грешния ислям\": Обезглавиха 6-годишно дете, било шиит..."}
{"url": "https://www.dnes.bg/football/2019/02/11/shouto-shampionska-liga-man-iunaited-psj-e-gvozdeiat.401802", "text": " продължава да представя рубриката \"Топ дербита\". В нея ще имате възможност да видите кои са най-възловите мачове на Стария континент, които ще се  играят през седмицата. Ще получите и информация за датата и часа на отделните дербита от Европа.\r\nДългоочакваният момент настъпи! Шампионска лига се завръща с елиминационна фаза и във вторник и сряда ще имаме възможността да наблюдаваме няколко големи сблъсъка. Безспорният гвоздей е между Манчестър Юнайтед и ПСЖ. При тегленето на жребия, френските богаташи бяха определени като фаворит, но за два месеца нещата коренно се промениха.\r\n \r\nПод ръководството на Оле Гунар Солскяер \"червените дяволи\" демонстрират фамозна форма и записаха 10 победи от 11 мача във всички турнири. Единствено Бърнли не загуби от възпитаниците на норвежеца – 2:2, но до 87-ата минута резултатът на \"Олд Трафорд\" беше 0:2 за гостите. Пол Погба пък е прероден след уволнението на Жозе Моуриньо и в 10 срещи има 8 гола.\r\n \r\nОт другата страна ПСЖ допусна първа загуба в Лига 1 – 1:2 като гост на Олимпик Лион, но по-притеснителното за французите са многобройните контузии. Неймар и Единсон Кавани не само няма да играят на \"Театъра на мечтите\", но пропускат и реванша. За уругваеца все пак имаш малък шанс да е готов за срещата във Франция. В лазарета е още Тома Муние, а Марко Верати е под въпрос.\r\n \r\nДруг възлов мач е между Аякс и Реал Мадрид. \"Кралете\" са безспорни фаворити срещу легендарния холандски клуб, но в груповата фаза 4-кратният първенец на Европа показа, че може да играе като равен с грандовете, след като направи 1:1 и 3:3 с Байерн Мюнхен. Друг интригуващ мач е между Тотнъм и Борусия Дортмунд, които традиционно залагат на атакуващия футбол. Неприятното е, че звездите на \"шпорите\" и рурците – Хари Кейн и Марко Ройс, пропускат мача заради контузии\r\n \r\nСлед дълга зимна пауза се подновява българското първенство. Най-интересната среща ще се играе във Варна, където Черно море приема ЦСКА. С нея Любо Пенев ще започне третия си престой начело на \"червените\" след изненадващата треньорска рокада на \"Българска армия\". \"Армейците\" са в серия от три поредни победи в Морската столица без допуснат гол.\r\n \r\nПромененият Левски приема на \"Герена\" Локомотив Пловдив. Мачът ще е официален дебют на Георги Дерменджиев начело на \"сините\" и се очаква той да пусне титуляри новите попълнения Николай Михайлов, Мартин Райнов и Валери Божинов. Лудогорец пък продължава похода си към осма поредна титла с гостуване на Верея в Стара Загора.\r\n \r\n", "date": "2019.02.11", "title": "Шоуто Шампионска лига! Ман Юнайтед – ПСЖ е гвоздеят"}
{"url": "https://www.dnes.bg/politika/2019/02/11/firmite-si-otdyhnaha-imat-otsrochka-za-novite-kasovi-aparati.401811", "text": "Министърът на финансите Владислав Горанов не изключи да бъде удължен срокът, в който фирмите, регистрирани по ДДС, трябва да сменят касовите апарати и софтуера с цел печалбите да бъдат отчитани в реално време, съобщава БНР.\n\n\n \n\r\nСпоред Наредбата на приходната агенция това трябва да се случи до края на март, но днес от Българската стопанска камара поискаха отсрочка. \n\r\nПо този повод министърът заяви, че ако се установи, че действително няма да успеят да се справят, може да се прояви гъвкавост.\r\nГоранов допълни, че министерството все още работи в диалог с бизнеса, за да установи достатъчен ли е срокът.  \r\n                    \n                    \n                \"Дотолкова, доколкото не сме чули упреци към самата наредба, само по отношение на сроковете, ще ги дебатираме. Ако се окаже, че обективно не могат да се справят, ще проявим гъвкавост, разбира се, в това отношение, защото не можем да рискуваме търговския оборот\", каза той.\r\n   \r\nФинансовият министър Владислав Горанов беше категоричен, че предмет на обсъждане е единствено и само срокът за влизане в сила на новите правила.", "date": "2019.02.11", "title": "Фирмите си отдъхнаха, имат отсрочка за новите касови апарати "}
{"url": "https://www.dnes.bg/rusia/2019/02/11/rusiia-da-kroiala-planove-za-namesa-v-bg-izbori-niama-takova-neshto.401824", "text": "Посланикът на Русия в България Анатолий Макаров отхвърли твърденията за очаквана руска намеса в изборите у нас. \n\r\nВъв Варна Макаров коментира изявлението на заместник-председателя на ГЕРБ Цветан Цветанов, който изрази убеждение, че ще има такава намеса.  \n\n\n \"Виждам какво се случва в държавите от ЕС. Какви са притесненията ѝ. В някои от министерствата в държавите членки се създадоха специални звена, които да работят точно за тази пропагандна дейност, която правят“, предупреди Цветанов по-рано днес. \n\r\nСпоред Макаров обаче такива подозрения са напълно неоснователни. \n\r\n\"Няма никакви основания г-н Цветанов да говори така. Не смятаме да се намесваме във вашите предизборни кампании. Никакви указания за това не сме получавали. Българският народ има право сам да избира кой да го представлява на местно, национално и европейско ниво\", посочи Анатолий Макаров, цитиран от БНР.\n                    \n                    \n                \r\nРуският посланик определи като абсурдни твърденията за връзка на Русия с отравянето на бизнесмена Емилиян Гебрев през април 2015 година. \r\n \r\nПо-рано днес българската прокуратура потвърди, че агент на руското разузнаване, свързван с отравянето на Сергей Скрипал във Великобритания, е идвал и в България през 2015 г.\n\r\nЩе се разследва дали това има връзка с твърденията на бизнесмена Емилиян Гебрев, че е бил отровен.\r\n ", "date": "2019.02.11", "title": "Русия да крояла планове за намеса в BG избори? Няма такова нещо! "}
{"url": "https://www.dnes.bg/notifikacii/2019/02/11/kitaiskite-giganti-oformiashti-svetovnite-ikonomicheskite-sektori.401803", "text": "Страхът от доминацията на някой китайски гигант стана причина една френска и една германска компания за производство на влакове да се опитат да обединят сили, за да създадат европейски промишлен първенец.\n\r\nСливането на Alstom и Siemens бе блокирано от ЕС в четвъртък, но притесненията, породени от всепоглъщащата мощ на огромните, често държавни китайски компании, не се ограничават само до железопътния сектор.\r\nЕто някои от областите, в които китайски компании контролират голям дял от световния пазар, пише Франс прес.\n\r\nКитайската държавна CRRC е най-големият в света производител на влакове. Нейните локомотиви и вагони се поръчват навсякъде - от Бостън до Филаделфия, Камбоджа и Колумбия, а сред клиентите й са емблематичното лондонско метро и германската Deutsche Bahn. Само годишните й приходи от 26 милиарда евро (29 милиарда долара) надхвърлят приходите на трите водещи компании в сектора Bombardier, Siemens и Alstom, като всяка има приходи около 9 милиарда годишно.\n                \n                \r\nДържавната ChemChina се превърна в един от световните производители на семена и пестициди, когато придоби швейцарския гигант в сектора Syngenta за 43 милиарда долара през 2017 година. Така компанията стана конкурент на Monsanto и DowDupont.\n\r\nТова беше най-голямото придобиване на компания в чужбина от китайска фирма, изпреварвайки придобиването на канадската Nexen Energy от китайската държавна компания CNOOC през 2013 година. ChemChina освен това контролира италианския производител на автомобилни гуми Pirelli и германската компания за машини KraussMaffei.\n\r\nДържавната China National Nuclear Corp (CNNC) пусна местно разработения ядрен реактор Hualong One през 2015 година, за да се конкурира с френските и американските модели, като продава на Аржентина и Пакистан.\n\r\nКитайските производители на слънчеви панели Jinko, Trina и Solar доминират на световния пазар. А китайските петролни компании CNOOC, CNPC и Sinopec правят сериозни инвестиции, въпреки че световните им конкуренти намаляват разходите.\n\r\n\r\nКитайският държавен производител на самолети Comac очаква да достави първия пътнически самолет китайско производство на клиент през 2021 година, опитвайки се да отправи предизвикателство към големите в сектора - Boeing и Airbus.\n\r\nКомпанията посочи, че е получила 1000 поръчки за 168-местния си самолет С919.\n\r\nДържавният гигант в хранителния сектор COFCO играе все по-голяма роля в световната търговия със зърно, след като купи селскостопанското подразделение на сингапурската компания за търговия със суровини Noble, както и холандската Nidera.\n\r\nКитайската компания WH Group стана най-големият производител на свинско в света през 2013 година, когато купи големия американски производител на свинско и хотдог Smithfield Foods Inc.\n\r\nСъздадената от китайски студенти през 2006 година, DJI се превърна в най-големия производител на дронове за граждански нужди, като покрива 70% от пазара, изпреварвайки френския си конкурент Parrot.\n\r\nКитайските производители на смартфони завземат по-голям дял от световния пазар - Huawei има 15 %, Xiaomi - 8,7 % и Oppo 8,1 %.\n\r\nПродажбите на телефони на Huawei и Oppo скочиха с 30% миналата година, противопоставяйки се на тенденцията на спад, засегнала конкурентите им Apple и Samsung.\r\nКитайската Haier Group е най-големият производител на домакински уреди в света с дял от около 10% от пазара, изпреварвайки конкурентите си Whirlpool и Electrolux.\n\r\nHaier дори купи подразделението за битови уреди на американския гигант General Electric през 2016 година.\n\r\n\n\r\nКитайската фирма CATL, която доставя батерии за автомобилните гиганти Volkswagen, Ford и Daimler, се бори с японската Panasonic за първото място в света по производство на литиеви батерии за електромобили.\n\r\nПроизводственият капацитет на CATL ще нарасне пет пъти до 2020 година благодарение на огромния, нов завод в Китай, а компанията обяви, че предвижда голям завод в Германия, за да доставя на европейските си клиенти.\n\r\n\n\r\nДържавната компания Cosco Group е третата по големина компания за товарни превози в световен мащаб с 50 контейнерни пристанища по света, включително гръцкото Пирея и испанското Билбао. \r\n \r\n/БТА/\r\n ", "date": "2019.02.11", "title": "Китайските гиганти, оформящи световните икономическите сектори"}
{"url": "https://www.dnes.bg/rusia/2019/02/11/razkrasiavat-lenin-mavzoleiat-zatvaria-vrati-za-2-meseca.401825", "text": "Мавзолеят на Владимир Ленин затваря за посетители от 18 февруари до 16 април 2019 година във връзка с планова профилактика, предаде БТА като цитира ТАСС.\n Профилактиката ще бъде извършена от Руския научно-изследователски институт по лечебни и ароматни растения (ВИЛАР). \n\r\nЩе бъде ремонтирано и уникалното оборудване, поддържащо температурата и осветлението в мавзолея. \n\r\nДейности от този род се провеждат редовно на една или две години.\n\r\nЛенин умира на 21 януари 1924 г. Няколко месеца след смъртта му е построен мавзолеят в Москва, близо до Кремълската стена. За съхранението се прилагат уникални методи, разработени от руските специалисти. \n                    \n                    \n                \r\nПодобно балсамиране е приложено и при съхраняването на тленните останки на тринайсет други политически лидери от различни страни.\n\r\nПрез Втората световна война тялото на Ленин е пренесено в Тюмен, където се съхранява до април 1945 г.\n\r\nМавзолеят на Ленин затвори за профилактика и през 2017 г. \r\n ", "date": "2019.02.11", "title": "Разкрасяват Ленин, мавзолеят затваря врати за 2 месеца"}
{"url": "https://www.dnes.bg/rusia/2019/02/11/golemite-sili-si-igraiat-na-koi-e-po-po-nai-no-ne-na-shega.401822", "text": "Нова ера на съревнование между големите световни сили като Китай, САЩ и Русия изправя света пред непредсказуемо бъдеще, съпътствано от по-голяма враждебност. Това се казва в публикуван днес доклад на организаторите на Мюнхенската конференция по сигурността, цитиран от Ройтерс и БТА.\n\r\nОзаглавен \"Големият пъзел\", докладът има за цел да очертае дневния ред за лидерите, които ще участват в годишната конференция, започваща в края на седмицата.\n\r\nОчаква се вицепрезидентът на САЩ Майк Пенс да участва във форума в баварската столица, който ще се състои непосредствено след обявеното от Вашингтон излизане от Договора за ликвидиране на ракетите със среден и по-малък обсег с Русия.\n                    \n                    \n                \r\n\"С оглед на преобладаващите стратегически виждания във Вашингтон, Пекин и Москва очакванията за нова ера на съревнование между великите сили, изглежда се превръщат в самосбъдващо се пророчество\", пише в документа. \"Ако всеки се готви за враждебен свят, то идването на този враждебен свят е предопределено. Периодът след Студената война - и свързваният с него общ оптимизъм - приключиха. Не е ясно обаче какъв точно нов ред ще се появи и дали преходният период ще бъде мирен\", се казва в доклада.\n\r\nПредседателят на конференцията в Мюнхен Волфганг Ишингер, бивш посланик на Германия във Вашингтон, призова тези, които вземат политическите решения в средните по големина сили като Европейския съюз, да направят повече за запазване на либералния международен ред.\n\r\nВ интервю за вестниците от германската медийна група \"Функе\" Ишингер допусна, че френският ядрен арсенал трябва да пази целия ЕС, а не само Франция. Това ще означава, че държавите от ЕС ще трябва да поемат от разноските за поддръжката на френските ядрени оръжия, каза той.\n\r\nКанцлерът на Германия Ангела Меркел, която ще произнесе реч пред участниците в конференцията в събота, използва последния си канцлерски мандат, за да се съсредоточи върху външна политика, имаща за цел да защити и обнови мултилатерализма.\n\r\nНо в доклада на организаторите на конференцията се казва, че Берлин и Париж трябва да работят по-ефективно заедно, за да повишат възможностите на \"слабо подготвения\" ЕС да се справи със засилилата се надпревара между великите сили.\n\r\n\"С оглед на това, че вътрешният контекст и в двете столици едва ли ще стане по-малко сложен, предстоящата година ще покаже дали тандемът може да изглади различията си или дали още един прозорец на възможности не е бил пропуснат\", се допълва в документа.\n\r\nВ частта от доклада, където се прави преглед и на другите сили от средна величина, се отделя внимание на Великобритания и се посочва, че \"процесът на Брекзит ще продължи да причинява вреди и от двете страни на Ламанша за години напред\".\n\r\nВъв връзка с процесите по на изток в документа се казва следното: \"Тези, които разчитат на Япония да бъде опора на сигурността в Източна Азия, може да се наложи да намалят очакванията си\".", "date": "2019.02.11", "title": "Големите сили си играят на \"Кой е по-по-най...\", но не на шега"}
{"url": "https://www.dnes.bg/obshtestvo/2019/02/11/vseki-vtori-mlad-bezraboten-bez-profesiia.401819", "text": "Близо 29 хиляди са безработни младежи до 29-годишна възраст с регистрация в бюрата по труда през януари. 16 хиляди от тях нямат специалност и професия, а над 6 хиляди са с начално или по-ниско образование.  \n\r\n5 300 от младите безработни са с работническа професия, а 7 300 са специалистите, висшистите са 4 600. \r\nОбластите Пловдив, Пазарджик, Сливен и Благоевград са първенците по регистрираните млади без специалност или професия, съобщиха от Агенцията по заетостта. \n\r\nВ същото време във всички области в страната най-малко безработни младежи има от завършилите математически образователни специалности. Те са под хиляда. \n\r\nРабота търсят други 2 600 млади, завършили икономика и право. \n                    \n                    \n                \r\nПрез  януари над 800, неактивно и продължително безработни, са консултирани и мотивирани да опитат да намерят работа, включително и по мерките и програмите на държавата за субсидирана заетост. \n\r\nОбяснено е било и как се търси и как се започва работа в чужбина чрез мрежата за професионална мобилност EURES (Европейски служби по заетостта).", "date": "2019.02.11", "title": "Всеки втори млад безработен  - без професия "}
{"url": "https://www.dnes.bg/notifikacii/2019/02/11/remont-ili-zamiana-pri-defekt-skoro-klientyt-shte-reshava.401826", "text": "При покупка на дефектна стока потребителите вече ще могат да избират между безплатен ремонт или замяна, докато към настоящия момент това решение се взима от търговеца в зависимост от вида на дефекта и необходимите средства и усилия за поправката. В България търговците удовлетворяват рекламациите преди всичко чрез ремонт, тъй като това ги затруднява в най-малка степен. Но сега директивата предвижда изборът да е на потребителя. Това предстои да стане с промени с оглед договорените от Европейския парламент нови правила при покупка на дефектен продукт. \n\r\n   \r\nПредседателят на Комисията за защита на потребителите Димитър Маргаритов обясни в студиото на \"Денят ON AIR\", че другата промяна е свързана с момента на доказване на причината на несъответствието.\n                \n                \r\nСъгласно сега действащото законодателство, в първите шест месеца от закупуването на стоката се предполага, че отговорността за наличието на дефект е на търговеца, т.е. той е съществувал към момента на продажбата. \n\r\nС готвените промени през целия двугодишен гаранционен период за съответствието на стоката ще отговаря самият търговец.\n\r\n\"Преоценка се начита този процес, който тече в рамките на комисията и в резултат на тази преоценка да се възприемат нови правила\", обясни Маргаритов пред \n\r\nПо думите му след влизането в сила на новите регламенти, търговците ще са тези, които ще трябва да доказват, че определен дефект се дължи на нещо различно от нормалните условия на експлоатация.\n\r\n\"Едно от най-важните неща е да настояват търговецът да впише тази рекламация в регистър, който той е длъжен да води\", подчерта още Димитър Маргаритов.\n\r\nТой беше категоричен, че с новите правила, ако имаме дефектна стока, повече избор ще има за потребителя какво да прави, а не толкова за търговеца.", "date": "2019.02.11", "title": "Ремонт или замяна при дефект? Скоро клиентът ще решава"}
{"url": "https://www.dnes.bg/notifikacii/2019/02/11/celta-na-pekin-i-moskva-za-centralna-evropa-da-ia-otkysnat-ot-zapada.401799", "text": "Страховете на САЩ от нарастващото влияние на Китай и Русия в Централна Европа ще бъдат главна тема при посещението на държавния секретар Майк Помпео в региона тази седмица, казват служители на правителството на Тръмп.\n\r\nПомпейо замина вчера на обиколка, включваща пет страни в Европа. Тя започва с Унгария и Словакия, където държавният секретар ще изрази тези опасения и ще подчертае, че е важно да се насърчава демокрацията и да се спазва върховенството на закона, за да се парират опитите на Пекин и Москва да откъснат тези страни от Запада и да сеят разкол в Европейския съюз и НАТО, пише Асошиейтед прес.\n\r\nНай-важното събитие по време на обиколката ще е конференцията за бъдещето на Близкия изток в Полша в сряда и четвъртък, която се очаква да бъде фокусирана върху Иран. В нея ще участват също израелският премиер Бенямин Нетаняху, вицепрезидентът на САЩ Майк Пенс, екипът на старшия съветник по близкоизточните мирни преговори и зет на Тръмп Даред Къшнър, както и специалният представител за международни преговори Джейсън Грийнблат.\n                \n                \r\nНо в Будапеща и Братислава днес и утре Помпео ще насочи вниманието конкретно към въпроси, свързани със зависимостта на Централна Европа от руската енергия и присъствието на китайската високотехнологична телекомуникационна компания \"Хуауей\", особено в Унгария. Това съобщиха пожелали анонимност официални лица, които не са получили разрешение да обсъждат публично пътуването на Помпео. Представители на САЩ са дълбоко обезпокоени от експанзията на \"Хуауей\", особено в държавите членки на НАТО, където според тях компанията представлява сериозна заплаха за информационната сигурност.\n\r\nДлъжностните лица казаха, че Помпео се надява да обърне започналата преди десетилетие тенденция на отдръпване на САЩ от Централна Европа, създала вакуум, използван от Русия и Китай. В течение на последните 10 години, казват те, руският президент Владимир Путин и китайските лидери са станали много по-агресивни и навлизат в региона.\n\r\nОфициален представител заяви, че Помпео ще \"търси области от общ интерес, които са били пренебрегвани в близкото минало\", за да \"извади от равновесие съперниците на Запада на места, където са заели твърди позиции\".\n\r\nПравителството на САЩ смята за важно да подаде ръка на унгарския премиер националист Виктор Орбан, който споделя твърдата позиция на Тръмп за ограничаване на миграцията и предприема все по-авторитарни мерки, включително репресии срещу опозицията, профсъюзите, независимите медии и академичните среди.\n\r\nКабинетът на Обама до голяма степен избягваше контактите с Орбан, който миналата година спечели трети пореден мандат. Предизборната кампания на унгарския лидер бе основана на антиимиграционни политики. Политиките му бяха посрещнати с улични протести и задълбочиха опасенията в ЕС.\n\r\nМиналия месец Орбан заяви, че иска \"антиимиграционните сили\" да станат мнозинство във всички институции на Европейския съюз, включително в Европарламента и Еврокомисията, и прогнозира, че скоро в Европа ще има две цивилизации - една, която \"гради бъдеще, основано на смесено ислямско и християнско съжителство\" и друга в Централна Европа, която ще е изцяло християнска.\n\r\nПравителството на Орбан е критикувано, включително от САЩ, за принуждаването на базиран в Будапеща университет, основан от филантропа милиардер Джордж Сорос, да премести по-голямата част от дейността си във Виена. Неговата пламенна реторика срещу мигрантите и отказът страната му да участва в новата прокуратура на Европейския съюз, фокусирана върху измамите и корупцията, също породиха безпокойство.\n\r\nПравозащитни и други организации се оплакаха от плановете на Помпео да се срещне с Орбан и го призоваха да заеме категорична позиция срещу будещите тревога политики на унгарския премиер.\n\r\n\"Министър Помпео трябва да разглежда това пътуване не като приятелска среща между съюзници, а като възможност да проведе открит разговор с държава, която все повече се противопоставя на американските интереси и задълженията си в областта на правата на човека\", се казва в изявление на организацията \"Хюман райтс фърст\". \"В същото време, в което заличава постигнатото от Унгария след Студената война в областта на демокрацията, Орбан все по-ясно демонстрира афинитет към сближаване с Кремъл\".\n\r\nПредставители на САЩ защитиха визитата Будапеща, като заявиха, че е невъзможно ефективно да се защитят позициите и интересите на САЩ в Унгария, без да има срещна с Орбан. \"Трябва да сме там или да се готвим да загубим\", каза един от източниците. Той добави, че администрацията е видяла \"резултатите от липсата на ангажираност в САЩ в региона\" и \"искаме да засилим тази дипломатическа ангажираност\". Той също така отбеляза, че Путин е посетил Унгария два пъти миналата година и че Помпео ще се срещне с лидери на гражданското общество, някои от които имат критично отношение към Орбан.\n\r\nВ Братислава Помпео ще се срещне със словашки ръководители и ще говори по подобни въпроси, а също така ще отдаде почит на стотиците убити в опит да избягат от комунистическата бивша Чехословакия в Австрия по време на Студената война. Освен това Държавният департамент каза, че Помпео ще изнесе реч пред студенти за значението на \"наследството на западната демократична свобода и нейния триумф над комунизма\".\n\r\nСлед конференцията за Близкия изток във Варшава Помпео ще приключи в петък пътуването си с кратки визити в Брюксел и Рейкявик, Исландия. \r\n \r\n/БТА/\n\r\n ", "date": "2019.02.11", "title": "Целта на Пекин и Москва за Централна Европа: Да я откъснат от Запада"}
{"url": "https://www.dnes.bg/politika/2019/02/11/izcialo-nov-systav-na-cik-bilo-katastrofalno.401827", "text": "БСП поискаха да се проведе избор за нови членове на Централната избирателна комисия (ЦИК), тъй като мандатът им изтича през месец март. От ГЕРБ отговориха, че не е добре това да става преди изборите за Европейски парламент и сегашният състав може да продължи да изпълнява функциите си. \n\n Според проф. Михаил Константинов по закон категорично трябва да има нов избор на ЦИК, а дали съставът ще е нов е друг въпрос. Той обясни, че членовете могат да бъдат преизбрани на 100 %. По неговите думи БСП искат промени, за да изберат хора, на които имат по-голямо доверие.\n\r\n\"Моят апел към политиците е да проявят разум и да преназначат голяма част от членовете. Ако си представим хипотетична ситуация, в която сто процента от състава на ЦИК е сменен, ще има катастрофа\", заяви анализаторът пред \n                    \n                    \n                \r\nТой допълни, че съставът на ЦИК винаги е бил подменян частично, тъй като времето за обучение е малко. По неговите думи поне 2/3 от него трябва да се запази, за да протече плавно изборният процес.\n\r\n\"Това е стар недостатък на българската изборна практика. Съветите на Венецианската комисия е шест месеца преди това да не се пипа законът, но те не са задължителни. Нашата практика е до последния момент да се пипат законите. Опитът е доказал, че когато някой променя закона радикално, губи радикално\", коментира политическият анализатор проф. Михаил Константинов в студиото на \"Денят ON AIR\".\n\r\nТой обясни, че машините са гласуване са манипулируеми и допълни, че дори фирмата, която ги произвежда, се е оплакала от неправомерното им използване във Венецуела. Константинов беше категоричен, че масово машинно гласуване на европейските избори няма да има.\n\r\nПред Bulgaria ON AIR анализаторът коментира още, че няма купени ромски гласове на европейски и президентски избори, но на местните всички партии го правят. По неговите думи има осъдени за купуването им, но присъдите им са символични.\n\r\nТой беше категоричен, че българската компютърна система не може да бъде хакната, така че опасенията от кибер атаки са неоснователни.", "date": "2019.02.11", "title": "Изцяло нов състав на ЦИК било катастрофално"}
{"url": "https://www.dnes.bg/zvezdi/2019/02/11/antoniia-batinkova-se-hvali-svalih-11-kg-sled-rajdaneto.401812", "text": "След раждането, Антония Петрова-Батинкова се изгуби от социалните мрежи, но не задълго. Наскоро Мис България 2009 влезе във Facebook, за да се похвали, че е успяла да стопи килограмите, които е натрупала по време на бременността.\r\n \r\n\"Едва 2 седмици след раждането резултатът от естественото, нормално раждане, кърменето и личната грижа (заедно със съпруга ми) за сина ни е: -11 кг (всички килограми които качих по време на бременността); отново съм в същата форма и точно толкова килограми, колкото когато забременях!!!“, написа тя в своя официален профил.\r\n \r\nБатинкова е качила снимки, на които няма и помен от закръгленото ѝ коремче. По повод своето постижение, тя посъветва майките да раждат по естествен път и да кърмят децата си.\r\n \r\nМного жени поздравиха Батинкова за перфектната ѝ фигура и я заляха със суперлативи. Намериха се и майки, които се усъмниха в написаното от красавицата.\r\n \r\n„Хайде, хайде.... всички лицемерки дотук от прочетените коментари!!!! Много добре знаете, че няма как такъв плосък корем да има за 2 седмици. Аз съм раждала също и качих 35 кг, които свалих за 2 месеца. И така да изглежда след 2 седмици, абсолютно няма как да стане... Антония Петрова, нямам нищо против визията ти... поздравления даже, но този стегнат корем нещо не ми се връзва!!!“, скастри я жена под снимките.\r\n \r\nАнтония Петрова роди момченце на 17 януари. По-рано тя и съпругът ѝ съобщиха, че тази дата за поява на първородния им син е избрана неслучайно. По-късно Мис Русия 2012 уточни пред медиите, че не е родила със секцио, а по естествен път.\r\n \r\n\r\n ", "date": "2019.02.11", "title": "Антония Батинкова се хвали: Свалих 11 кг след раждането"}
{"url": "https://www.dnes.bg/sofia/2019/02/11/53-ot-uchenite-i-injenerite-u-nas-sa-jeni.401767", "text": "В пет страни членки на ЕС мнозинството от учените и инженерите са жени, сочат данни за 2017 г. на европейската статистическа служба Евростат, публикувани днес.\n \r\nНа първо място в класацията е Литва, в която 57% от учените са дами, с 53% следват България и Латвия. В Португалия делът е 51 на сто, а в Дания малко над 50 процента.\r\nПо-малко от една трета от учените и инженерите са жени в Унгария и Люксембург (25%), Финландия (29%) и Германия (33%).\r\nПрез 2017 г. от общо 17,6 милиона учени и инженери в ЕС, средно 59% са мъже, а 41 - жени. Мъжете в частност са повече в производството на високи и средно високи технологии (83%), докато в сектора на услугите ситуацията е по-балансирана (55 на 45% в полза на мъжете).\r\nДанните от анализа са публикувани по повод Международния ден на жените и момичетата в науката, който се отбелязва днес.", "date": "2019.02.11", "title": "53 % от учените и инженерите у нас са жени "}
{"url": "https://www.dnes.bg/rock/2019/02/11/gravity-co-s-pyrvi-koncert-za-godinata.401798", "text": "Музикантите от Gravity Co. са готови за първият си концерт от началото на годината, който ще бъде на 13 февруари, сряда, в \"Терминал 1\". \n\r\nДен преди да ни залее \"истерията по 14 февруари\" на сцената ще се лее много качествена българска музика, като бандата излиза в оригинален състав - Явор Захариев (вокал), Ивайло Чалъков (китара), Петър Съмналиев (програминг, клавишни) и Стефан Попов (барабани). \n\r\nGravity Co. се събраха ударно с два напълно разпродадени концерта точно преди една година след четиригодишна пауза. \n\r\nНа 13 февруари към няколко от парчетата на Gravity Co. ще се присъедини и Ерсин от група Jeremy?. \n\r\nЩе чуем \"Empty World\", \"Ain\"t No Sunshine\", \"Mr. No One\", \"Paper Trail\", \"Wings\", \"Away\", \"Time, Keep It, Higher\", \"Anything Goes\" и още. \n                    \n                    \n                \r\nКонцертът ще започне след 22 ч. с екстарвагантните Les Animaux Sauvages - electro/minimal wave/post-punk проект, зад който стоят Насо Русков и Ивайло Стоядинов – Чарли (познати ни от Babyface Clan) и актрисата и певица Сибила Серафим.\n\r\nБилети за събитието ще  намерите в системата на Еventim.bg на цена от 15 лева, а ако има в деня на събитието те ще струват 20 лв.\r\n ", "date": "2019.02.11", "title": "Gravity Co. с първи концерт за годината"}
{"url": "https://www.dnes.bg/stranata/2019/02/11/myj-zagina-pri-pojar-v-plevensko-selo.401762", "text": "65-годишен  мъж загина при пожар в къщата си в плевенското село Новачене, съобщиха от областната дирекция на МВР в Плевен.\r\nПроизшествието е установено тази сутрин след получен сигнал малко след 7.00 ч. в Регионалната служба \"Пожарна безопасност и защита на населението\" в Никопол. \r\nПо първоначални данни мъжът е бил самотно живеещ. Огледите на място продължават.\r\nПожари са гасени и в къща в село Чомаковци, както и в апартамент в Червен бряг. Там са нанесени материални щети, пострадали няма, сочат данните на ОД на МВР- Плевен.", "date": "2019.02.11", "title": "Мъж загина при пожар в плевенско село"}
{"url": "https://www.dnes.bg/eu/2019/02/11/kriza-na-ostrova-obedneli-klienti-zatvoreni-magazini.401821", "text": "Първите признаци на финансова криза вече се забелязват във Великобритания, макар все още да няма яснота при какви условия страната ще напусне Евросъюза в края на март. За първи път от години по рафтовете в магазините все още се продават коледни стоки и дори при 75-80% намаление липсват купувачи, пише \"“. \n\n\n По данни на британския консорциум за търговия на дребно това е била най-лошата Коледа за членовете му след 2008 г. Тогава заради световната финансова криза англичаните рязко намалиха потреблението си, което въобще не е типично за тях. Сега те отново демонстрират такова поведение и според финансови анализатори причината се крие в твърде многото неясноти около Брекзит.\n                    \n                    \n                \r\nНа практика жителите на Острова са започнали да свиват потреблението си веднага след провеждането на референдума за излизане на страната от ЕС през 2016 г., показват данните на националната статистическа служба. Известно раздвижване е имало през миналото лято, което се обяснява с еуфорията около световното по футбол и сватбата на принц Хари. Веднага след това обаче се наблюдава рязък спад.\n\r\nТази тенденция е принудила някои търговски вериги да започнат сериозни съкращения, като потърпевши са дори утвърдени британски компании като “Маркс енд Спенсър” и “Теско”, към които жителите на Обединеното кралство имат слабост. Само през миналата година са били затворени близо 6000 магазина, или средно по 16 на ден. Това е довело до закриването на около 70 хил. работни места. От организацията на търговците на дребно твърдят, че са подложени на силен натиск, тъй като купувачите пренасочват разходите си онлай в опит да намерят по-добри оферти или да заделят достатъчно средства за почивка и развлечение. Успоредно с това техните разходи растат заради по-високата минимална заплата и увеличените цени от страна на доставчиците.\n\r\nСпоред някои анализатори причината за тази криза не е само Брекзит, а невъзможността на търговците на дребно да отговорят на сериозната конкуренция на онлай продажбите. Като доказателство те посочват данни, че 1 от всеки 5 паунда вече се харчи през глобалната мрежа.\n\r\n“Много хора, които срещам, възприемат упадъка на някога оживените централни търговски улици не само като икономическо явление, а като морална обида, която определят като срамна, ужасна и отвратителна. Това е част от усещането, че са пренебрегнати от мощни сили, които са извън техния контрол, и действията им не могат да бъдат разумно обяснени. Но едно нещо е абсолютно ясно – огромните икономически промени, които медиите често обобщават с термина “разруха”, сега се случват всеки ден, като подклаждат общата несигурност за бъдещето и в момента тя определя настроението на нацията”, пише коментаторът на “Гардиън” Джон Харис. \n\r\nСпоред него със затварянето на магазините се губи и последната възможност на хората да имат самочувствие. В много населени места например “Макс енд Спенсър” е било място, където можеш да купиш всичко – от храна до дрехи, с усещането за качество. След като магазина го няма, хората имат чувството, че са вече по-ниска категория, губят един символ на споделени преживявания, както и общата връзка с миналото.\n\r\nДруги статистически данни показват, че заради растящата инфлация и обезценяването на паунда след референдума за Брекзит през 2016 г. живеещите във Великобритания са започнали да трупат дългове, за да могат да си позволяват неща, които са имали и преди.\n\r\nЗа първи път от 30 г. през 2017 г. те са похарчили повече, отколкото са спечелили. \n\r\nСредната дупка в семейния бюджет е била 900 паунда, а общо за страната 25 млрд. паунда. За да я запълнят, е трябвало или да влизат в заеми, или да разчитат на спестявания и са избрали първото. Според статистиката те вземат все повече кредити и спестяват все по-малко. Общо взетите заеми за годината са били 80 млрд. паунда, а новите суми по депозити – 37 млрд.\n\r\nЗаплатите са започнали да растат през миналата година за първи път от референдума, а безработицата е най-ниска от 40 г. Според наблюдатели това до голяма степен се дължи на оттегляне на европейски специалисти и опит на компаниите да задържат ценни кадри чрез по-високи финансови стимули. Но според “Файненшъл таймс” \r\nтова въобще не успокоява хората и те се държат предпазливо, тъй като “театралният спектакъл, който политиците разиграват около Брекзит, засилва страховете, че страната ще напусне ЕС по възможно най-лошия начин”. Затова те търсят агресивно намалени стоки и отлагат повечето си големи разходи като покупка на жилище или автомобил за след Брекзит.", "date": "2019.02.11", "title": "Криза на Острова: Обеднели клиенти, затворени магазини"}
{"url": "https://www.dnes.bg/stranata/2019/02/11/tyrsiat-obshtinski-jilishta-v-plovdiv-za-romite-ot-voivodinovo.401788", "text": "Да бъдат осигурени общински жилища в Пловдив на ромите от Войводиново - до това предложение се стигна след срещата, проведена днес в община \"Марица\", пише \"\". \n\n\r\nНа нея присъстваха представители на ромския етнос, на социална фондация \"Рома\", на инициативния комитет от Войводиново, както и шефове на отдели в общината. Кметът на \"Марица\" Димитър Иванов призова участниците към мирен диалог, който премина при закрити врати. Медиите бяха помолени да напуснат залата.\r\n\"Имаше напрежение и спорове. В крайна сметка решихме в по-тесен кръг да направим среща и при областния управител Здравко Димитров, пред когото ще поставим въпроса за общински жилища на ромите от Войводиново, които няма къде да отидат\", каза кметът на селото Димитър Тосев.", "date": "2019.02.11", "title": "Търсят общински жилища в Пловдив за ромите от Войводиново"}
{"url": "https://www.dnes.bg/notifikacii/2019/02/11/trymp-izrigna-bachkam-poveche-ot-predishnite-prezidenti.401786", "text": " След публикуването на неособено натоварените му графици за срещи в американските медии американският президент Доналд Тръмп започна да се бори с впечатлението, че пренебрегва работата си. „Вероятно работя повече часове, отколкото почти всички предишни президенти\", пише Тръмп.\r\nИнформационният сайт Axios пусна онлайн графиците за срещите на Тръмп от последните три месеца, като се позовава на свой източник от Белия дом. Около 60 процента от времето, записано там, според данни на Axios, е под формата на неструктуриран \"Executive Time\", тоест - свободно време.\r\n Axios твърди още, че първата среща на Тръмп за деня обичайно е в 11:00 или 11:30 часа в повечето дни. Плановете за срещи предизвикаха подигравателни коментари предимно в критикуващите Тръмп медии. CNN, например, се заиграва с косата и тена на президента, като пита дали Тръмп не губи време сутрин, за да си среше косата и нанесе крем за тен в часовете преди първата среща. Ако Тръмп не пътувал, графиците изглеждат  „по-малко натоварени от тези през първата година на мандата му“, пояснява каналът.\r\n                \n                Executive Time се превежда по смисъл като „време за шефа“ и като част от президентския дневен ред е изобретение на администрацията на Тръмп. Самият президент заяви, че медиите трябва да представят положително неговите графици. „Когато се използва термина  „Executive Time\", обикновено работя, а не почивам“, добави Тръмп. „Факт е, че когато поех поста като президент, страната ни беше в истински хаос. Така че нямах друг избор, освен да работя много усилено“.\r\nAxios съобщи, че ранно ставащият Тръмп често е буден преди 6 часа сутринта. В графиците времето до 11.00 часа обикновено се посочва като \"Executive Time\", което Тръмп прекарва в Овалния кабинет. Според шест източника през това време обаче Тръмп никога не е бил в офиса си. Вместо това той е в резиденцията, гледа телевизия и чете вестници. След това той реагирал на това, което вижда и чете, и вика на срещи съветници, приятели или конгресмени. Често Тръмп изпраща именно сутрин съобщения до света през Twitter.\r\n\r\n ", "date": "2019.02.11", "title": "Тръмп изригна: Бачкам повече от предишните президенти"}
{"url": "https://www.dnes.bg/zvezdi/2019/02/11/oshte-si-go-biva-richard-giyr-stana-tatko-na-praga-na-70-te.401807", "text": "Месеци преди да навърши 70 години, Ричард Гиър и 36-годишната му съпруга Алехандра Силва станаха родители на момченце, пише испанското списание Hola!.\r\nДвойката разкри, че чака наследник през септември и все още не е издала името на бебето.\r\n \r\nАлехандра неотдавна сподели снимка в компанията на съпруга си и Далай Лама, като духовникът бе поставил ръка на стомаха ѝ, за да благослови бебето. Актьорът от години е негов приятел и го приема за духовен учител.\r\n \r\nРичард и Алехандра се венчаха през април след 4-годишна връзка. И двамата имат деца от предишни връзки – Гиър е баща на 18-годишен син Хоумър от брака си с Кетри Лоуел. Преди нея той бе женен в продължение на 4 години за супермодела Синди Крауфорд.\r\n \r\nАлехандра се запозна с него, докато бе в развод с Говин Фридланд, от когото има 5-годишен син Алберто.\r\n \r\n", "date": "2019.02.11", "title": "Още си го бива: Ричард Гиър стана татко на прага на 70-те"}
{"url": "https://www.dnes.bg/balkani/2019/02/11/republika-severna-makedoniia-nikogash-tabelite-v-skopie-nadraskani.401806", "text": "Табелата със старото име на Македония е била премахната тази нощ от сградата на правителството в Скопие. Надписът \"Република Македония\" ще бъде заменен с новото име \"Република Северна Македония\", съобщава . \n\n\r\nНови табели ще има и по фасадите на парламента и няколко министерства. Смяната обаче не премина без инциденти.\r\nВ местните медии вече се появиха снимки на осквернени надписи, където думата \"северна\" е задраскана с черен спрей. \r\nСлед като Скопие и Атина ратифицираха Преспанския договор, Европейската комисия изчаква да завършат всички предвидени процедури, за да може новото име да влезе в употребата и в европейските институции.", "date": "2019.02.11", "title": "Република Северна Македония? Никогаш! Табелите в Скопие надраскани"}
{"url": "https://www.dnes.bg/temida/2019/02/11/plovdivchanin-izgotvial-falshivi-dokumenti-za-bejanci.401804", "text": "Районна прокуратура разследва мъж за изготвяне на фалшиви документи на бежанци, съобщиха от Апелативната прокуратура в Пловдив.\r\n47-годишният мъж е привлечен като обвиняем за това, че е изготвял, държал и укрил предмети и материали, предназначени за съставяне или преправяне на официални документи.\r\nВчера при извършено претърсване и изземване в лекия автомобил и в дома на обвиняемия са били открити карти на бежанци и други вещи – компютър, принтер и др.\r\nОбвиняемият е задържан за срок до 72 часа с постановление на наблюдаващия прокурор. В момента се извършват активни процесуално-следствени действия по случая.", "date": "2019.02.11", "title": "Пловдивчанин изготвял фалшиви документи за бежанци"}
{"url": "https://www.dnes.bg/football/2019/02/11/jivko-milanov-se-zavyrna-v-levski-za-treti-pyt.401815", "text": "Бившият национал Живко Миланов подписа днес договор за година и половина с Левски, съобщиха от клуба.\r\n34-годишният десен защитник подсилва родния си клуб със свободен трансфер от кипърския шампион АПОЕЛ, с който разтгорна по взаимно съгласие през миналата седмица.\r\n \r\nМиланов ще играе за трети път в кариерата си на \"Герена\" след периода от 2003 до 2009 година и през есента на 2015 година.\r\n \r\nТой има общо 188 мача с 11 гола с екипа на Левски, с който е три пъти шампион (2006, 2007, 2009) , три пъти носител на купата на България (2003, 2005, 2007) и три пъти носител на Суперкупата на България (2005, 2007, 2009).\r\n \r\nМиланов е третото ново попълнение в състава на \"сините\" през тази зима след Мартин Райнов от Берое и Валери Божинов от Ботев Враца.\r\n \r\n", "date": "2019.02.11", "title": "Живко Миланов се завърна в Левски за трети път"}
{"url": "https://www.dnes.bg/mish-mash/2019/02/11/mitovete-i-legendite-okolo-sveti-valentin-kakvo-obshto-ima-shekspir.401810", "text": "Плюшени мечета, огромни букети от червени рози, сърчица и мирис на шоколад струят от почти всеки магазин в дните преди празника на влюбените – Свети Валентин. Всеки се е втурнал да купува възможно най-сладникавия подарък или да запазва маса в най-скъпия ресторант, за да покаже на половинката си, колко много я обича.\r\nДруги, задушени от цялата захар, предпочитат да не подадат носа си навън, докато празненствата на влюбените не приключат.\r\nНо съвременния Свети Валентин няма нищо общо с денят на любовта в древните времена. Всъщност, произходът на празника не е напълно ясен на историците, но има няколко версии за това, как е възникнал Свети Валентин и какво го е превърнало в сладникавото празненство днес.\r\n                    \n                    \n                Според една от теориите, между 13 и 15 февруари в Рим се състоял фестивалът Луперкалии. Мъжете излизали на улиците и жертвали кози и кучета, за да пречистят обществото от злото. Вярвало се, че кръвта на животните ще увеличи и плодовитостта на жените в града.\r\nСлед като убиели животните, те изрязвали парче от кожата им и започвали да бягат около Палатин в посока, обратна на часовниковата стрелка. Жените пък се нареждали в редица на улицата и чакали мъжете да започнат да ги бият с кожата, като се надявали, че така ще заченат по-бързо.\r\nЛуперкалии бил агресивен, езически празник, изпълнен с много алкохол. За това през V век папа Геласий I издал заповед, с която забранявал фестивала да се състои отново.\r\nВсъщност, папата искал да изкорени всички езически празници, които нямали нищо общо с християнството и да ги замени с такива, подхождащи на новата религия.\r\nЗа това Луперкалии бил заменен с честването на Свети Валентин.\r\nКорените на новият празник обаче нямали нищо общо с любовта. Той почитал паметта на двама младежи на име Валентин, които били убити от властите на Древен Рим през III век, защото отказали да предадат християнската си вяра.\r\nЗаменяйки единия празник с другия, Геласий I направил връзката между древните почитания на любовта, плодовитостта и брака и името Валентин. \r\nСпоред историка Хенри Асгар Кели обаче, връзката между Свети Валентин и любовта възникнала много по-късно – през Средните векове. Тогава вярванията били, че свещеник на име Валентин женел млади двойки тайно. Като част от церемонията, той режел сърца от парче пергамент и ги давал на мъжете за да им напомнят за техните брачни клетви и любовта на Бог.\r\nДруга популярна версия била, че Валентин, който бил пратен в затвора, успял да излекува младата дъщеря на пазача си от слепотата й. В деня на своята екзекуция, чудотворецът й оставил картичка, подписана с \"Твоят Валентин“.\r\nНо истината е, че Свети Валентин се превръща в празник на любовта около XVI век и е популяризиран от самия Шекспир. Още тогава двойките започнали да си разменят подаръци.\r\nА комерсиализацията на празника настъпва през XX век. Днес, според статистиката, американците харчат близо 20 милиарда долара за картички, подаръци или мили жестове към любимите си. \r\n ", "date": "2019.02.11", "title": "Митовете и легендите около Свети Валентин. Какво общо има Шекспир? "}
{"url": "https://www.dnes.bg/notifikacii/2019/02/11/koi-sa-svetovnite-zaplahi-klimatichnite-promeni-1.401738", "text": "Климатичните промени се възприемат като най-голямата световна заплаха, следвани от опасения, свързани с тероризма и киберсигурността, сочат резултатите от глобално изследване, цитирано от ДПА и Ройтерс.\n\r\nВ 13 от 26-те страни, включени в проучването на изследователския център \"Пю\", участниците посочват климатичните промени като най-голямата заплаха.\n\r\nОсем страни определят тероризма на джихадистката групировка \"Ислямска държава\" като най-голямата заплаха, а според четири, включително Япония и Южна Корея, това са кибератаките, извършвани от други държави.\n\r\nУчастниците изразяват също притеснения от ядрената програма на Северна Корея, от тенденциите в световната икономика, нарастващата сила и влияние на Китай, макар тези опасности да не застават начело в списъка в никоя от държавите, обхванати от проучването.\n                \n                \r\nЕдна страна - Полша - посочва силата и влиянието на Русия като най-голяма заплаха, но това опасение не се проявява забележимо в останалите.\n\r\nИзследването показва, че нарастват също опасенията, породени от силата и влиянието на САЩ в сравнение с проучванията от 2013 г. и 2017 година.\r\nВ Германия притесненията, свързани със САЩ, са се засилили най-много, нараствайки с 30 процента в сравнение с 2013 година, пише БТА.\n\r\nУстановява се също така, че привържениците на европейските крайнодесни популистки партии, включително Алтернатива за Германия, са по-скептични по въпроса дали климатичните промени са голяма заплаха. \r\n ", "date": "2019.02.11", "title": "Кои са световните заплахи? Климатичните промени - №1"}
{"url": "https://www.dnes.bg/football/2019/02/11/kristiano-ronaldo-podkrepi-dibala-v-skandala-s-alegri.401785", "text": "Голямата звезда на италианския хегемон Ювентус – Кристиано Роналдо, се застъпи за Пауло Дибала.\r\nАржентинският техничар се скара с треньора Макс Алегри по време на равенството 3:3 с Парма преди малко повече от седмица. Тогава нападателят остана неизползвана резерва и след третата смяна на тактика от Ливорно, демонстративно се прибра в съблекалнята. Впоследствие Алегри заяви, че Дибала е осъзнал грешката си и се е извинил. \"Това приляга на интелигентен човек\", опита се напълно до потуши огъня спецът.\r\n \r\nПо-бдителните зрели при победата на Юве с 3:0 над Сасуоло вчера забелязаха как Кристиано Роналдо отпразнува дежурния си гол. Той направи характерния за Дибала жест с ръка под очите си, изобразявайки гладиаторска маска. По този начин петкратният носител на Златната топка подкрепи Дибала, с когото поддържат отлични отношения още след трансфера на португалеца в Торино.\r\n \r\n\"Роналдо и Дибала със сигурност могат да играят заедно и ще го правят. Но всеки трябва да работи усилено, за да се поддържа баланса на отбора\", заяви Алегри след успеха над Сасуоло. \r\n \r\n", "date": "2019.02.11", "title": "Кристиано Роналдо подкрепи Дибала в скандала с Алегри"}
{"url": "https://www.dnes.bg/zvezdi/2019/02/11/keiti-peri-neuznavaema-i-s-gotik-bliasyk.401809", "text": "Кейти Пери позира в поредица от смели снимки в стил „готически блясък“ за новия брой на списание Paper.\r\nПопзвездата повдига лекичко и завесата над връзката си с актьора Орландо Блум. В края на миналата година се появиха слухове, че влюбените, които са заедно от три години, вече обмислят темата „брак“.\r\n \r\n34-годишната Кейти разкрива в списанието, че с Орландо имат различни гледни точки, когато става въпрос за това, което да държат в дома си.\r\n \r\n„Приятелят ми не знае, че изхвърлих тоалетната му чанта, докато го нямаше у дома. Той я е пазил около 10 години, обиколил е света с нея и не искаше да я изостави. Просто му казах, че съм му купила нова за Коледа.“\r\n \r\nКейти признава, че е хвърлила чантата на Орландо, защото: „Имам нелеко обсесивно-компулсивно разстройство. Това е моят начин да се опитвам да контролирам околната среда.“\r\n \r\nДнес Пери изглежда много по-щастлива отпреди 10 години. Тя казва, че обича 30-те си години и е съвсем различна от жената, която е била в 20-те си години, когато сключи прибързан брак с комика Ръсел Бранд.\r\n \r\n„Аз съм доста различен човек днес. Винаги съм била силна, саркастична, винаги съм си била черната овца. Просто днес съм много по-толерантна и приемаща. Обичам възрастта, в която се намирам в момента.“\r\n \r\n\r\n ", "date": "2019.02.11", "title": "Кейти Пери неузнаваема и с готик блясък"}
{"url": "https://www.dnes.bg/notifikacii/2019/02/11/bezuslovni-560-na-mesec-kakvi-sa-rezultatite-sled-2-godini.401776", "text": "Гарантираният безусловен базов доход за безработни във Финландия не увеличи заетостта сред тези хора, съобщиха финландски изследователи.\n\r\nПрез периода от януари 2017 до декември 2018 г. две хиляди произволно избрани безработни получаваха по 560 евро на месец, без да им се поставят никакви условия.\n\r\nТози доход им бе гарантиран независимо дали ще останат безработни или ще си намерят работа (или ще отворят собствен бизнес).\n\r\nНивото на заетост сред участниците в експеримента остана същото, но стана ясно, че те са се чувствали по-щастливи, намаляло е усещането им за постоянен стрес.\n\r\nПрез 2017 г. Финландия стана първата европейска страна, решила да тества идеята за безусловен гарантиран базов доход. Експериментът бе осъществен от финландската агенция за социално осигуряване \"Кела\".\n                \n                \r\n\n\r\nБезусловният базов доход предвижда правителството да изплаща на граждани гарантирана парична сума независимо от другите им доходи. Финландският експеримент бе малко по-различен от други подобни инициативи, тъй като обхващаше само безработни.\n\n\r\nИма и предложение за предоставяне на безусловни базови услуги - вместо гарантиран доход на гражданите да се подсигуряват безплатно услуги като здравеопазване, образование и транспорт.\n\r\nИдеята не е нова. За пръв път е спомената още в \"Утопия\" на Томас Мор, издадена през 1516 г., сиреч преди 503 години.\n\r\nВ наше време обаче такива експерименти се провеждат в цял свят. Пълнолетните жители на едно село в Западна Кения гарантирано ще получават по 22 долара на месец в течение на 12 години. Италианското правителство разработва план за т. нар. \"граждански доход\". Властите на холандския град Утрехт правят експеримент с безусловен базов доход под наслов Weten Wat Werkt - \"Знай, че това работи\", който ще продължи до октомври.\n\r\nСпоред привържениците на безусловния базов доход той ще подпомогне борбата с бедността, осигурявайки на хората време, за да търсят работа или да получат нова професия. По думите им това е от особено голямо значение с оглед роботизацията на много професии, поради която мнозина ще остават без работа.\n\r\nМиска Симанайнен - изследовател от колектива на \"Кела\", проучвал данните от финландския експеримент, заяви пред Би Би Си, че стремежът на правителството е бил да провери на практика именно това положение, за да установи може ли с помощта на този инструмент да реформира системата за социални помощи.\n\r\n\n\r\nВсичко зависи от смисъла, който влагаме в думата \"работа\".\n\r\nДали експериментът е спомогнал безработните да си намерят работа, както се надяваше десноцентристкото правителство на Финландия? Не, не съвсем.\r\nПо думите на Симанайнен, при все че някои безработни наистина са си намерили работа, участието в експеримента изобщо не е повишило шансовете им в сравнение с хора извън контролната група, които не са получавали \"безплатни пари\".\n\r\nИзследователите все още проучват какво всъщност може да показват тези данни. Окончателните резултати ще бъдат публикувани през 2020 г.\n\r\nМнозина обаче смятат, че не бива да се мисли само за свиване на безработицата. Според тях, ако експериментът е целял да направи хората по-щастливи, би могло да се говори за триумф.\n\r\nТочно това каза пред Би Би Си един от участниците в експеримента, бивш вестникарски редактор на име Туомас: \"Все още съм без работа. Не бих казал, че безусловният базов доход рязко е променил живота ми. Психологически - да, но от финансова гледна точка - не твърде\".\n\r\n\n\r\nИдеята за безусловен базов доход среща активна подкрепа - и не по-малко активни критики, сред симпатизантите на всички политически течения.\n\r\nСпоред мнозина хора с леви убеждения тази идея залага твърде много на финансите и покупателната способност на населението, подминавайки факта, че компаниите произвеждат прекалено много стоки, каквито не се търсят, и принуждават своя персонал да работи все повече и повече.\n\r\nГрейс Блейкли, специалист по икономика, пише в \"Ню соушълист\", че без фундаментални структурни реформи в икономическата система безусловният базов доход ще е само козметична мярка.\n\r\nДруги се опасяват, че заради безусловния базов доход ще бъдат орязани бюджетите на социалните служби.\n\r\nА хората с десни възгледи се тревожат тъкмо за обратното. Те смятат, че подобна система ще струва твърде скъпо на бюджета, освен това може да формира синдром на зависимост и култура, при която хората ще очакват пари, без да правят нищо.\n\r\nТочно тази мисъл изрази през 2016 г. в интервю за \"Файненшъл таймс\" Улрих Шписхофер, генералният директор на компания А Бе Бе. \"Материалното възнаграждение трябва да произтича от създаването на добавена икономическа стойност\", каза той.\n\r\nИзследователите на \"Кела\" внимателно анализират в момента данните от експеримента с безработните в опит да установят с какви допълнителни мерки може да се подобрят програмите от този вид.\n\r\nИдеята с безусловния базов доход не се е провалила, смята Миска Симанайнен.\r\n\"Не става дума за провал, нито пък за успех - това са просто факти, с каквито не разполагахме преди експеримента\", казва той.\r\n \r\n/БТА/\r\n ", "date": "2019.02.11", "title": "Безусловни €560 на месец... Какви са резултатите след 2 години?"}
{"url": "https://www.dnes.bg/notifikacii/2019/02/11/mitove-lyji-ili-istina-vyzmojno-li-e-isus-da-e-bil-grycki-filosof.401749", "text": "Възможно ли е всички да сме живели в заблуда досега?  Възможно ли е Исус да не е евреин, а грък?\r\nСпоред документален филм, който Amazon Prime наскоро включи в каталога си, истинският син на Бог всъщност е гръцкият философ Аполоний Тиански. И имат доказателства за това.\r\nИсус и Аполоний Тиански имат много сходства помежду си. Гръцкият философ е роден през същата година и горе-долу по същото време в Централна Анатолия. И двамата са проповядвали вяра в християнството и са правели \"чудеса“.\r\n\"Всъщност, има човек описан в текстове, извън Библията, след като църквата се провали в това да го изтрие от историята. Неговото име е Аполоний и той е роден през третата или четвъртата година преди новата ера в Кападокия, Анадола“, разказва документалния филм.\r\n                \n                \"Той става ученик на Питагор, който се отрича от плът, вино и жени. Не носеше обувки, оставяше косата и брадата си да пораснат дълги“, разкрива лентата.\r\nАполоний се превърнал в мъдрец и започнал да събира свои последователи.\r\n\"Той е съживявал мъртви и е говорил за неща извън човешкото познание. И за разлика от Исус, има доказателства, че е съществувал“, твърдят още експертите, създали документалния филм.\r\nТези думи всъщност са в разрез с историческите факти за Аполоний, според които, той не е бил нищо повече от философ. И естествено, реакциите към филма не са особено положителни.\r\n\"Не си губете времето, гледайки това. Има много по-добри документални филми по тази тема в мрежата“, пише един от потребителите на Amazon Prime.\r\n“Сценаристите не само нямат никакво познание върху Библията, но и цитират митове, което отдавна са развенчани и всъщност... са смешни. Във видеото няма експерти, няма теолози, само шепа лъжи, често разпространявани от атеисти и еволюционисти“, допълва друг.", "date": "2019.02.11", "title": "Митове, лъжи или истина – възможно ли е Исус да е бил гръцки философ? "}
{"url": "https://www.dnes.bg/obshtestvo/2019/02/11/dali-skoro-niama-da-zabravim-vkusa-na-rodniia-med.401823", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пчеларите настояват за по-строг контрол при вноса на пчели-майки от други държави, защото според тях това може да доведе до сериозни проблеми. Причината е, че има опасност генофонда на българските пчели да се замърси, а това ще доведе до огромни икономически и стопански загуби. \n\r\nВ България са регистрирани 900 хиляди пчелни семейства. Предполага се, че заедно с нерегистрираните техният брой достига милион и двеста. Колко от тях обаче не са от българската раса „апис мелифика родопика” никой не знае, защото това не се проверява. \n\r\nОсвен това, според Закона за пчеларството вносът, търговията и отглеждането на пчели извън територията на България. Причината за това е, че чуждите пчели притежават определени генетични характеристики, които в нашите условия не са подходящи, а това може да доведе до негативни последици. \n                    \n                    \n                \r\nЗа да не се стигне до масово избиване на пчели, както при чумата по свинете или по дребните преживни животни, пчеларите настояват за по- строг контрол – по границата и от ветеринарните служби в страната, а освен това предупреждават и за нуждата от регламентиран контрол върху използването на препарати. \n\r\nФатални ли станаха стойностите на смъртност при пчелите и подбива ли вносът на пчелни продукти от чужбина българския пазар - коментар в предаването “Директно” по телевизия  на Петко Симеонов и Николай Куменов. \n\r\n\"Остава проблемът с високата смъртност при пчелите и дори е станал по-сериозен. Наблюдаваме така нареченият \"синдром на празния кошер\", при който пчелите по незнайно каква причина напускат кошерите\", коментира в предаването Куменов. \n\r\nСпоред Симеонов последните две години сезонът, в който е трябвало активно да се събира мед, е бил лош. \n\r\n\"Съчетанието с безконтролната употреба на препарати води до срив в имунитета на пчелите\", заяви още Симеонов. \n\r\nГолемият проблем според събеседниците е употребата на препарати, която не се следи и не се контролира по никакъв начин.", "date": "2019.02.11", "title": "Дали скоро няма да забравим вкуса на родния мед? "}
{"url": "https://www.dnes.bg/obshtestvo/2019/02/11/studyt-se-zavryshta-na-mesta-shte-prevali-i-sniag.401768", "text": "Топлото време за средата на февруари приключва и от утре се завръща студът, сочи  на НИМХ.\n\r\nПрез нощта вятърът ще се ориентира от северозапад, ще се усили и с него ще нахлува студен въздух. От запад на изток на много места ще има валежи от дъжд, които с понижението на температурите в планинските райони в западната половина на страната ще са и от сняг.\n\r\nМинималните температури ще са предимно между 0 и 5 градуса. Във вторник ще остане ветровито. Валежи от дъжд ще има все още преди обяд на отделни места, главно в централните и източните райони на страната, в планините - от сняг. След обяд преваляванията в повечето райони ще спират, а привечер вятърът ще отслабва и в източните райони ще се ориентира от североизток. Дневните температури ще се понижат и ще са между 4 и 9 градуса.\n                    \n                    \n                \r\nНад Черноморието ще преобладава облачно време и главно преди обяд ще има валежи от дъжд. Ще е ветровито, с умерен до силен вятър от северозапад. Максималните температури ще са 7-10 градуса. Температурата на морската вода е 6-7 градуса. Вълнението на морето ще е 3-4 бала.\n\r\nНад планините ще преобладава облачно време и главно преди обяд ще има валежи от сняг. Ще духа силен и бурен северозападен вятър, по високите части - от запад-югозапад. Дневните температури ще се понижат чувствително в сравнение с изминалите топли дни и максималната на височина 1200 метра ще е около минус 1 градус, на 2000 метра - около минус 7 градуса.\n\r\nПрез нощта срещу сряда в западната половина от страната вятърът ще отслабне, в източната - ще се обърне от североизток и ще остане умерен до силен. Застудяването ще продължи. Ще има и превалявания от сняг, с по-голяма вероятност в планинските райони и в Северна България.\n\r\nВ четвъртък в Източна България ще се задържи ветровито. Над източните райони облачността ще е значителна, но вероятността за валежи е малка. Над Западна България облачността ще се разкъса и временно ще намалее.", "date": "2019.02.11", "title": "Студът се завръща, на места ще превали и сняг"}
{"url": "https://www.dnes.bg/notifikacii/2019/02/11/antievropeiskite-partii-napyt-da-prevzemat-evroparlamenta.401753", "text": "Изборите за Европейски парламент през май ще бъдат най-важните в историята на законодателния орган на Европейския съюз, тъй като антиевропейските партии са напът да спечелят над една трета от местата, сочи ново проучване.\r\nТези групи ще се опитат да работят заедно, за да провалят проекти, подкрепяни от проевропейските политици, например френския президент Еманюел Макрон, особено по въпроси, при които водещите партии в парламента са разединени. Това сочи нов доклад на European Council on Foreign Relations, който ще бъде публикуван тази седмица, съобщава Bloomberg.\r\nКрайнодесните политически партии може да спечелят за пръв път достатъчно места, за да причинят – поне на хартия – трудности за законодателството в ЕС. И макар за това да са нужни редица партии, които да преодолеят фундаменталните си политически различия, италианският заместник-премиер, настроен срещу имиграцията, Матео Салвини вече се опитва със смесен успех да сключи съюзи с лидери, сред които са лидерът на полската „Право и справедливост“ Ярослав Качински и унгарският премиер Виктор Орбан. А целта е ясна - създаването на „нова европейска пролет“.\r\n                \n                „При вота група националистически антиевропейски политически партии, които защитават завръщане към „Европа на нациите“, може да спечелят контролиращ дял от места“, пишат авторите на проучването. „Тяхната способност да парализират взимането на решения в центъра на ЕС би обезмислила аргумента на проевропейците, че проектът е несъвършен, но може да се реформира“.\r\nАко крайнодесните групи спечелят една трета от местата и техните лидери успеят да се сработят заедно в Съвета на ЕС, където са представени националните правителства в процеса на взимането на решения, те ще бъдат в позиция да възпрепятстват проевропейските законодателни приоритети по въпроси като външна политика, реформа на еврозоната, върховенството на закона и миграцията.\r\nСтив Банън, бившият главен политически стратег на американския президент Доналд Тръмп, основа организация в Брюксел, наречена The Movement, с която да накара популистките лидери и партии да сключат свободен съюз, с който да си спечелят силни позиции в Европейския парламент. И макар че Банън не се надява националистическите партии да спечелят мнозинство, ако те получат една трета от местата, според него това ще им позволи да „контролират с отрицание“ и да подриват интеграционните политики.\r\nОсвен да възпрепятства законодателството като цяло, евентуален крайнодесен блок в парламента може да подкопае процеса за избор на председател на Европейската комисия, избора на председател на ЕП и да забави договарянето на дългосрочната бюджетна рамка на блока.\r\n\r\n ", "date": "2019.02.11", "title": "Антиевропейските партии напът да превземат Европарламента?"}
{"url": "https://www.dnes.bg/cars/2019/02/11/zaradi-cenata-vw-i-psa-spirat-nai-malkite-si-modeli-v-evropa.401746", "text": "Приходите от продажби на малките градски автомобили продължават да падат, като основната причина за това да новите екологични изисквания. През 2017 г. този тип превозни средства са заемали едва 8% от пазара в Европа и това поставя техните производители в доста тежка ситуация.\n\r\nПо информация на Automotive News Europe, в германската VW Group и френската PSA Group вече са сериозно притеснени относно бъдещето на сегмента на мини-автомобилите. И дори обсъждат възможността за прекратяване на тяхното производство за Стария континент.\n\r\nГенералният директор на Volkswagen Group - Херберт Дийс, вече публично обяви, че новите екологични правила за вредни емисии, които влизат в сила през 2022 г., ще се окажат огромен проблем за производителите. Той посочи, че за да може напълно да отговаря на нормите през 2030 г., цената на модела VW up! трябва да скочи поне с 3500 евро. Сега мъникът се продава минимум за 11 000 евро.\n                    \n                    \n                \r\n\"Смятам, че нашите клиенти просто няма да могат да си позволят подобно нещо\", коментира Дийс.\n\r\nВ концерна PSA Group също има опасения, че ще се наложи спирането на производството на автомобили от този клас, което сега се осъществява съвместно с Toyota в завода в Чехия. Предполага се, че през 2021 г. Toyota ще стане едноличен собственик на фабриката, което ще принуди PSA Group напълно да се откаже от производството на моделите си  Peugeot 108 и Citroen C1.\r\n", "date": "2019.02.11", "title": "Заради цената: VW и PSA спират най-малките си модели в Европа?"}
{"url": "https://www.dnes.bg/business/2019/02/11/zastrahovame-li-imotite-si-i-kak-finansirame-pokupkata-na-novo-jilishte.401751", "text": "Застраховат ли българите имотите си, какви са нашите и световните практики при застраховане на новостроящи се имоти и как се финансират сделки и строителство на имоти? Отговори на тези и още интересни въпроси ще даде предстоящата бизнес закуската на  в София, на 15 февруари, от 10 часа, в Гранд Хотел София.\n\r\nУчастие в първата за 2019 година бизнес закуска на  ще вземат водещи експерти от имотния бранш, инвеститори, строителни компании, архитекти, застрахователи, специалисти от ВУЗФ и представители на национални и регионални институции. Брокери на недвижими имоти ще коментират какви бяха най-търсените жилища в София и региона през 2018 година. Специалистите ще очертаят и тенденциите за покупка на имот през тази година.\n                    \n                    \n                \r\nПо време на бизнес закуска на  в София ще бъдат представени категориите и журито в , които ще се проведат за четвърта поредна година. Това е единственият форум, на който се оценяват постиженията, коректността и добрата репутация на компаниите и експертите в сектор недвижими имоти. \n\r\nПрез 2017 година , който е част от  – втората най-предпочитана онлайн медийна група сред потребителите, обнови дизайна и функционалността си, с което направи още една крачка напред в разграничаването между качествените и некачествените обяви за имоти. Мисията на сайта е да подкрепя коректните участници в имотния бизнес, така че потребителите на техните услуги да могат да правят правилен избор в свой интерес по всяко време. В полза на потребителите  стартира и поредицата \"\" със съвети за разграничаване на коректните и некоректни посредници при сделките с имоти.", "date": "2019.02.11", "title": "Застраховаме ли имотите си и как финансираме покупката на ново жилище?"}
{"url": "https://www.dnes.bg/obshtestvo/2019/02/11/rusnakyt-fedotov-zamesen-v-sluchaia-skripal-tri-pyti-u-nas-trovil-li-e-gebrev.401752", "text": "\n\r\nОт няколко месеца работим с българските власти и британските служби, заяви посланикът на Великобритания у нас Ема Хопкинс след среща в Министерски съвет с премиера Бойко Борисов, на която присъстваха още вътрешният министър Младен Маринов и главният прокурор Сотир Цацаров. \n\r\n\"Имахме много ползотворна среща и дискутирахме предполагаема намеса и потенциално отравяне на г-н Емилиян Гебрев\", обясни Хопкинс.\n\n\r\nТя посочи, че подробности от разследването не могат да бъдат разкрити, защото все още се работи по случая. \n\r\n\"Заподозреният за случая \"Скрипал\" руски агент с псевдонима \"Федотов\" е бил в България по време на отравянето на Емилиян Гебрев\", потвърди главният прокурор Сотир Цацаров. \n                    \n                    \n                \r\nТой посочи, че след възобновяването на разследването на случая \"Гебрев\", с него са запознати всички британски и европейски служби. До Великобритания са изпратени европейска заповед за разследване и писма, които да осигурят легалната основа за взаимодействие на българските и британски власти. \n\r\n\"Всякакви внушения за бездействия по разследването и за това, че случаят, едва ли не, е оставен настрани от Прокуратурата не отговарят на истината\", отсече Цацаров. \n\r\nТой припомни, че британските власти са обявили трима служители на руските тайни служби, които считат за замесени по случая \"Скрипал\".\r\n\"Двама от тях се считат за извършители, а един – за помагач. Първите двама не са влизали на българска територия за последните 10 години. Третият, който е с псевдоним „Сергей Федотов“, обаче е влизал в България три пъти – със самолет на 5 февруари 2015 г. влиза излиза на 22 февруари 2015 г. На 24 април 2015 г. влиза със самолет от „Летище Бургас“ и я напуска на 28 април 2015 г. отново със самолет. Третото влизане на Федотов у нас е на 23 май 2015 г. със самолет през \"Летище София\", като на 29 май 2015 г. заедно с друг руски гражданин е напуснал страната с лек автомобил в посока Сърбия“, обясни Цацаров.\r\n\"Към момента, когато на 30 април 2015 г. получихме сигнал за това, че Емилиян Гебрев е настанен във ВМА, незабавно започнахме оперативно-издирвателни и процесуално-следствени действия\", заяви МВР шефът Младен Маринов. \n\r\nРаботено е по всички хипотези, както и за това, че става въпрос за злонамерено действие, така и в подкрепа на това, че става въпрос за битово отравяне, коментира Маринов. Назначени са били и извършени множество експертизи, които са фиксирали всички възможни факти и обстоятелства към онзи момент, така че да се работи по разкриване на извършителя.\r\n ", "date": "2019.02.11", "title": "Руснакът \"Федотов\", замесен в случая Скрипал, три пъти у нас. Тровил ли е Гебрев?"}
{"url": "https://www.dnes.bg/stranata/2019/02/11/pak-iskri-vyv-voivodinovo-romite-se-vryshtat-no-jelani-li-sa.401748", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНапрежението в ромската махала на пловдивското село Войводиново от миналия месец все още се усеща. Тогава двама членове на махалата нападнаха и биха рейнджъра Валентин Димов. Този случай стана катализатор за бутането на незаконните ромски постройки, като в резултат на това много хора останаха без покрив над главите си.\n\r\nНякои от изгонените сега се връщат с адвокати. Хората от Войводиново недоволстват и поискаха среща с кмета и с правозащитни организации. \n\n\"На срещата ще присъства кметът на общината Димитър Иванов, областният управител, ромите и вероятно някой представител на правозащитни неправителствени организации. Предимно кметът ще обяснява за бутането на сградите. Няколко дни преди разрушаването им ромите бяха осведомени. Адвокати не съм видял и никой не се е представил като такъв\", поясни кметът на с. Войводиново Димитър Тосев.\n                    \n                    \n                \r\nПояви се информация за обещани фургони на мястото на съборените постройки, но според Тосев няма потвърждение на тези слухове.\n\r\n\"Няма такова обещание от представител на общината. Трябва да се открие причината за възникването на незаконните постройки. Агресията в гетото е насаждана с течение на времето. Жителите на селото не желаят връщането на ромите. Те са готови на протести\", \n\r\n ", "date": "2019.02.11", "title": "Пак искри във Войводиново: Ромите се връщат, но желани ли са?"}
{"url": "https://www.dnes.bg/notifikacii/2019/02/11/zloveshto-obezglaveni-myje-i-jenska-glava-v-tailandski-kurort.401741", "text": "Прекрасната и мечтана почивка на брега на морето включва ситен пясък, ярко слънце и прекрасен летен бриз, коктейли, морска храна и приятни моменти с любими хора. Онова, което със сигурност не включва една почивка не само на морето, но където и да било другаде, е мистериозната поява на два обезглавени трупа и… една самотна глава. \n\r\nИменно на това стават свидетели ваканцуващите в тайландския морски курорт Районг. Вълните отнесли на брега две тела на мъже, чиято самоличност все още не е ясна. Труповете били обезглавени, а властите смятат, че мистериозната им смърт е станала преди около седмица. \n\r\nОтново край тайландския курорт, но този път малко по-навътре във водите, местен рибар намерил отсечена глава, която принадлежала на жена. Убитата била с дълга коса, а властите смятат, че главата е била изхвърлена във водите преди около 10 дни. \n                \n                \r\nПолицията в района е на мнение, че трите смъртни случая са свързани и започват разследване. Властите са дали намерената глава за аутопсия.\n\r\nЕдин от обезглавените трупове е бил с рани в областта на врата, съобщават от “Дейли мейл”, цитирайки местни медии. По китката му са били забелязани и татуировки на английски език, но заради дългия престой във водата, трудно могат да бъдат ясно идентифицирани, което от своя страна затруднява и установяването самоличността на убития. \n\r\nПолицията в Тайланд работи по установяване на подробностите.", "date": "2019.02.11", "title": "Зловещо: Обезглавени мъже и женска глава в тайландски курорт"}
{"url": "https://www.dnes.bg/stranata/2019/02/11/zemiata-byrzo-se-zatoplia-i-tova-ne-e-povod-za-radost.401747", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На Земята става все по-топло и това не е повод за радост. Процесът е необратим и застрашава бъдещето на планетата ни. Ефектът от безконтролното замърсяване и глобалното затопляне засега най-ясно се вижда в размера на ледниците на Антарктида. Скоро обаче ще го забележим и ние. \n\r\nПроцесите изследва на място на Южния полюс климатологът проф. Георги Рачев.\n\r\n\"Пътешествието беше дълго и много интересно. Да стигнеш до \"отдолу на Земята\", както някои мои студенти се изразяват, не е никак лесна работа\", сподели той в студиото на \"България сутрин\".\n\r\nПроф. Рачев разказа, че всъщност ледът в Антарктика се топи. И това е видимо с просто око. Но това, че Земята се затопля, не е страшно. Това, което е притеснително обаче е скоростта, с която се случват процесите.\n                    \n                    \n                \r\n\"Някои от по-малките ледници са останали наполовина още преди 10 години. На Антарктида обаче ледът се увеличава поради по-топлата атмосфера\", коментира климатологът пред \r\nТой посочи две интересни особености на континента. Освен тишината, там няма мирис. чорапите не миришат, обувките не миришат. Там липсва процесът на гниене. Докато си варим шкембе чорба - мирише, но в момента, когато спрем да готвим - изчезва всякакъв мирис\", обясни той.\r\n ", "date": "2019.02.11", "title": "Земята бързо се затопля и това не е повод за радост!"}
{"url": "https://www.dnes.bg/stranata/2019/02/11/shofior-opita-da-izbegne-dreger-s-50-evro-podkup.401744", "text": "Водач на 42 години е задържан за опит да подкупи полицаи, съобщиха от Областната дирекция на МВР-Хасково. Петнадесет минути след полунощ автопатрул от хасковското управление е спрял за проверка в кв. \"Болярово\" в областния град лек автомобил.\n\r\nМладши инспектори са поискали съдействие от патрул на пътните полицаи за тестване с дрегер. Тогава през прозореца на служебния автомобил шофьорът от село Караманци, община Минерални бани, е пуснал банкнота от 50 евро с цел осуетяване на проверката за алкохол.\r\nВ този момент е бил задържан. Техническото средство отчело наличие на 0,74 промила алкохол в кръвта. На водача е съставен акт и е задържан до 24 часа по образуваното бързо производство. За случая е уведомена Районната прокуратура в Хасково.", "date": "2019.02.11", "title": "Шофьор опита да избегне дрегер с 50 евро подкуп"}
{"url": "https://www.dnes.bg/rock/2019/02/11/oshte-5-bandi-idvat-za-hills-of-rock-v-plovdiv.401758", "text": "Нови 5 имена се включват към третото издание на Hills of Rock, което ще се проведе на 28, 29 и 30 юни в Пловдив.\r\nФинландската метъл група Children of Bodom ще забие в третия фестивален ден, точно преди хедлайнера Garbage, а португалците от Moonspell ще нажежат атмосферата на 28 юни, преди Disturbed.\r\nШведите Avatar, англичаните Gloryhammer и германците Lord Of The Lost също ще се присъединяват към фестивала. Той се реализира за трета поредна година и е част от програмата на \"Пловдив 2019 - Европейска столица на културата\".\r\nОт днес, 11 февруари, са в продажба и еднодневни билети за феста. Цената им ще бъде 80 лв. до 31 март, а след това и по време на фестивалните дни – 100 лв.\r\nДо 31 март тридневните билети за Hills of Rock са на цена от 160 лв., а от 1 април до 28 юни - 180 лв.", "date": "2019.02.11", "title": "Още 5 банди идват за Hills of Rock в Пловдив"}
{"url": "https://www.dnes.bg/akoshtete-vqrvaite/2019/02/11/nai-dobroto-reshenie-na-biibyr-ne-pravil-seks-edna-godina.401760", "text": "Джъстин Бийбър разкри, че се е въздържал от секс в продължение на 1 година, до момента, в който се ожени за Хейли Болдуин. \r\nДвамата сключиха брак през септември. Певецът разкри, че решението да не правят секс, е едно от най-добрите, които двамата с Хейли са взимали. Бийбър каза, че е имал проблем и затова с Хейли са решили това. \r\n\"Мисля, че сексът може да причини много болка. Понякога хората правят секс, защото не се чувстват достатъчно добри. Защото им липсва самоценност. Жените го правят, и мъжете го правят. Исках да отново да посветя себе си на Бог, защото наистина смятах, че това е най-добре за душата ми. И вярвам, че Господ ме благослови, в резултат на това ми даде Хейли. Награждават те за доброто ти поведение\", обясни Джъстин пред \"Vogue\".\r\n \r\n", "date": "2019.02.11", "title": "Най-доброто решение на Бийбър: Не правил секс една година"}
{"url": "https://www.dnes.bg/stranata/2019/02/11/pernishko-bmv-padna-ot-20-metra-v-smolianski-dvor.401755", "text": "Кола с четирима души падна от 20 метра под пътя и се приземи в двора на строителна фирма. Шофьорът и тримата пътници са без сериозни наранявания, съобщава \"\". \n\r\nЛекия автомобил \"БМВ 530 Д\" с пернишка регистрация, собственост и управляван от 27-годишният Д.Г. поднася и излиза извън пътното платно от ляво по посока на движението и пропада около 20 м. под пътя в двора на строителна фирма.\n\r\nЛеко ранени без опасност за живота са водачът, който е получил контузия на гръден кош и ляв лакът, пътуващите с него пътници 26-годишна жена от гр.София, която е с контузия на гръден кош, 25-годишен мъж от гр.София - с контузия на гръден кош и счупване на носни кости и 27-годишна жена, също от гр.София - с натъртване на глава и череп.\n                    \n                    \n                \r\nОказана медицинска помощ на пострадалите в МБАЛ „Д-р Братан Шукеров“ – АД гр.Смолян и са освободени за домашно лечение. Произшествието е посетено от екип на „Пътна полиция“ и е взето отношение по Закона за движение по пътищата.", "date": "2019.02.11", "title": "Пернишко БМВ падна от 20 метра в смолянски двор "}
{"url": "https://www.dnes.bg/football/2019/02/11/sled-greshkata-na-interpol-futbolistyt-hakim-veche-e-na-svoboda.401756", "text": "Щастлива развръзка за футболиста Хаким ал Арайби, който беше арестуван в Банкок през ноември по време на собствения си меден месец. Той ще бъде пуснат на свобода и ще се върне обратно в Австралия. \n\r\nФутболистът избяга от родния си Бахрейн и получи убежище в Австралия, където изгради нов живот. Хаким е част от футболния клуб в Мелбърн Pascoe Vale. Сагата се завърта още през 2012 година, когато след граждански протест срещу кралското семейство по време на Арабската пролет, Хаким е арестуван. \n\r\nСлед като го освобождават под гаранция, през 2014 спортистът решава да избяга в Австралия, където да потърси политическо убежище. Получава статут на бежанец през 2017 година. \n\r\n                    \n                    \n                По време на медения си месец в тайландската столица, Хаким е задържан от властите. Датата е 27 ноември 2018 година. Причината за ареста е искане от страна на бахрейнските власти към Интерпол за международно издирване. Тогава от организацията допускат грешка, тъй като според техните правила хора, получили политическо убежище в друга страна, не могат да бъдат издирвани международно и такова искане се приема за неоснователно. Интерпол, обаче, се съгласяват и това довежда до ареста на Хаким в Тайланд. \n\r\nСледва кошмарът, в който спортистът е зад решетките и го заплашва екстрадиция. Намесва се правителството на Австралия, намесва се ФИФА, намесват се и съотборници на Хаким, които настояват Хаким ал Арайби да бъде пуснат. В кампанията се включват и футболни знаменитости като Дрогба. \n\r\nОт Тайланд настояха Хеким да представи цялата нужна документация за своето освобождаване до 8 февруари и удължиха задържането му с 60 дни. Официален говорител на властите съобщи пред BBC, че тази сутрин Бахрейн е оттеглила искането си за екстрадиция на Хаким.\n\r\nСега предстои младата футболна надежда да се върне обратно в Австралия при съпругата си и да продължи кариерата си. Ужасът на тайландския затвор и истинската опасност мъжът да бъде върнат в Бахрейн, където вероятно ще бъде измъчван, а впоследствие и убит, приключи.", "date": "2019.02.11", "title": "След грешката на Интерпол: Футболистът Хаким вече е на свобода"}
{"url": "https://www.dnes.bg/temida/2019/02/11/ministri-na-razpit-v-specsyda-zaradi-deloto-za-turskite-vaksini.401772", "text": "\nЧетирима министри от кабинета \"Борисов 2\" се явиха на разпит в специализирания съд по делото за бартера с ваксини от Турция срещу бившия здравен министър Петър Москов. Освен Москов обвиняеми по делото са още Адам Персенски, Любомир Димитров, Росен Алексиев и Юлияна Ценкова.\n\r\nТомислав Дончев, Владислав Горанов, Ивайло Московски и Божидар Лукарски пристигнаха в сградата на улица \"Черковна\" 90 в 10 часа.\n\n\n\r\nПърви пред съда се изправи Томислав Дончев, който каза, че на 28 май 2015 година е подписал неприсъствено решение, уредено в правилника на Министерския съвет, за дарение на ваксини между България и Турция, пише \"\".\n                    \n                    \n                \r\n\"С това решение се урежда снабдяването на българското население с ваксини. Знам, че имаше проблемна ситуация и се обсъждаха мерки за нея\", каза Дончев и посочи, че според него споразумението за дерение е било решението на проблема през 2015 г.\n\r\nТой добави, че не би подписал решение на Министерски съвет, с което не е съгласен.\n\r\nАдам Персенски цитира част от обвинителния акт срещу него, че целта на споразумението била да набавят облага на Министерството на здравеопазването на Турция, и попита Дончев дали се срамува. \n\r\nСъдът обаче не допусна въпроса. Дончев посочи, че нито е чул, нито е знаел ваксините за деца да са смъртоносни.\n\r\nСлед настоящия вицепремиер показания даде Божидар Лукарски, който бе министър на икономиката в предишното правителство.\n\r\n\"Това решение на Министерския съвет е по процедура \"акт на подпис\". В практиката на правителството има такива десетки решения\", каза Лукарски.\n\r\nВ момента тече разпитът на Владислав Горанов. За днешното заседание бяха призовани и Бойко Борисов, който не се яви заради служебен ангажимент, Миглена Кунева и Румен Александров. Техните разпити ще са на друга дата.", "date": "2019.02.11", "title": "Министри на разпит в спецсъда заради делото за турските ваксини"}
{"url": "https://www.dnes.bg/notifikacii/2019/02/11/uchenik-ubi-dvama-dushi-v-sredno-uchilishte-v-belarus.401743", "text": "Ученик от средно училище в беларуския град Столбци, Минска област, уби тази сутрин с нож учителка и ученик. \r\nОще двама непълнолетни са ранени и настанени в болница, съобщи днес милицията в Беларус, цитирана от ТАСС.\r\nОрганите на реда заловиха извършителя, роден през 2003 г. \r\nВ училището, където се разигра трагедията, работят екипи на следствието и на вътрешното министерство. Образувано е наказателно дело за убийство на две лица, пише БТА. \r\nПредседателят на беларуския Следствен комитет Иван Носкевич лично контролира разследването на престъплението.", "date": "2019.02.11", "title": "Ученик уби двама души в средно училище в Беларус"}
{"url": "https://www.dnes.bg/notifikacii/2019/02/11/naliavo-sled-50-metra-zaviite-nadiasno-op-tova-e-kapan.401773", "text": "Германски шофьор, доверявайки се сляпо на своя GPS, падна в канал и едва се спаси от удавяне,  съобщава ДПА.\r\n69-годишният мъж шофирал по тъмно в дъждовно време в град Едевехт в северозападната част на Германия. Неговата GPS система го отвела край фабрика за торф, а след това и до крайбрежен канал. \r\nСлед като попаднал във водата, германецът успял да се измъкне през страничното стъкло, преди колата му да потъне. Вир вода, мъжът се завърнал на пътя, където автомобилист му спрял и позвънил за помощ, съобщава БТА.\r\nПретърпелият произшествие мъж бил откаран в болница, а колата му била извадена от канала.", "date": "2019.02.11", "title": "Наляво! След 50 метра завийте надясно... Оп, това е капан!"}
{"url": "https://www.dnes.bg/notifikacii/2019/02/11/gdbop-spria-15-saita-za-prodajba-na-falshivi-stoki-vyv-varna.401765", "text": "ГДБОП предприе акция в защита на интелектуалната собственост. При акцията са закрити 15 сайта за продажба на фалшиви стоки с лого на световни марки във Варна, съобщиха от МВР.\r\nМащабна спецоперация срещу незаконна търговска дейност в интернет е проведена на 7 февруари от служители от отдел \"Киберпрестъпност\" - ГДБОП и колегите им от сектора във Варна. Под ръководството и наблюдението на Районна прокуратура – Варна са предприети процесуално-следствени действия, в хода на които са иззети огромни количества стоки от защитени търговски марки.\n\r\nС извършените претърсвания и изземвания на 5 адреса в града антимафиотите са пресекли противоправната дейност на общо 15 интернет сайта, насочени към клиенти от България, Гърция и Румъния. Един от сайтовете имал регистрирани над 43 000 потребители, натрупал е 15 810 948 посещения и е реализирал повече от 25 000 продажби на парфюми.\n                \n                \r\nАнтимафиотите открили в двата склада на извършителите над 9500 мъжки и дамски парфюми на 30 водещи световни търговски марки, над 300 чифта маратонки, чанти, над 600 броя слънчеви очила, аксесоари.\n\r\nНа домашните адреси във Варна на двамата задържани за 24 часа жители на Ямбол били намерени големи суми пари, както и самите компютърни конфигурации, от които са качвани обявите за продажба в администрираните от тях сайтове.\r\nЕдиният мъж е задържан в офиса на куриерска фирма в областния град в момент, в който се опитвал да изпрати поредните 117 пратки към клиентите си. У него са установени и част от телефоните за поръчка на няколко от 15-те сайта, както и печати на двете търговски дружества, използвани за престъпната дейност.\n\r\nСайтовете с атрактивно ниски и нереални цени обичайно или крадат средства от финансово платежните инструменти на онлайн потребителите или предоставят стоки с ниско качество, предупреждават от ГДБОП.", "date": "2019.02.11", "title": "ГДБОП спря 15 сайта за продажба на фалшиви стоки във Варна"}
{"url": "https://www.dnes.bg/eu/2019/02/11/evtino-toplo-germanskiiat-pensioner-otpravia-vzor-kym-bylgariia.401769", "text": "Германците, които прекарват старините си в чужбина, предпочитат Швейцария, САЩ и Австрия. Но още по-добри условия предлагат страни като Грузия и България – заради по-ниските разходи за живот там, сочи актуално проучване.\n\r\nВ Германия обикновено е студено, а животът е относително скъп. Затова редица германски пенсионери се преселват в чужбина – в страни, където климатът е по-добър, а разходите за живот – по-ниски. Тази тенденция се засилва, отбелязва вестник „Велт ам зонтаг\", цитиран от. \n\r\nВестникът привежда официални данни: Само през 2017 г. броят на германските пенсионери, живеещи в чужбина, се е увеличил с 3000 – на близо 237 хиляди души.\n                    \n                    \n                \r\nПовечето от тях живеят в съседни на Германия държави или в Северна Америка, но все по-често те се насочват към Източна Европа или Турция, посочва изданието и обяснява: „Причината за това обикновено е в по-ниските разходи за живот там\". Другите фактори, които играят решаваща роля за избора на ново място за живот, са наличието на добро здравеопазване, функциониращ обществен живот и лична сигурност.\n\r\n„Велт ам зонтаг\" за втори път от 2017 година насам прави подробни сравнителни анализи на общо 110 държави в света, за да селектира онези от тях, които предлагат най-привлекателни и изгодни условия за живот на германските пенсионери. Вниманието е било фокусирано най-вече над онези 20 държави, в които живеят най-голям брой пенсионери с германско гражданство. На първо място това е Швейцария – с 26 000 германски пенсионери, следвана от САЩ и Австрия с по около 24 000 души.\n\r\nНо най-големия приток на пенсионери от Германия в последно време преживяват съвсем други страни. Между 2016 и 2017 година само в Унгария увеличението е било от 7,5%, а в Полша, Чехия, Тайланд и Турция – с над 5 на сто. \n\r\nЗа подобна тенденция има  напълно разбираеми причини, отбелязва германското издание: „Според анализите на „Велт ам зонтаг\" тези държави са сред водещите в класацията по привлекателност. По отношение на критерия разходи за живот, включително нивото на наемите, повечето източноевропейски държави имат сериозно предимство пред останалите – в Полша, например, е достатъчна само една трета от средствата, които биха били необходими, за да се поддържа жизнен стандарт, сходен с този в Швейцария.\n\r\n\n\r\nОще по-евтин е животът, ако се отиде още по на изток – например в Беларус или Босна и Херцеговина. Тъкмо последните две страни обаче показват колко важни са и останалите критерии – като качеството на здравните грижи, наличието на ефективна държавна администрация, функционираща без подкупи, и личната сигурност. За да се обхванат всички тези фактори, „Велт ам зонтаг\" е използвал данни на Световната банка, ООН и на антикорупционната организация „Трансперънси интернешънъл\".\n\r\nОт групата на 20-те държави, в които живеят най-много германски пенсионери, най-привлекателни за живот се оказали Полша, Чехия и Унгария – поради сравнително ниските разходи, доброто ниво на здравеопазване и високото ниво на сигурност за гражданите. На четвърто място е Турция, която поради обезценяването на лирата е дори по-евтина от трите източноевропейски държави, но изостава от тях по някои други критерии. В класацията впрочем не е отчетен факторът политическа свобода, понеже пенсионерите обикновено не проявяват активен политически ангажимент в новата си родина.\n\r\nДруга страна, която напоследък привлича все повече пенсионирани германци, е Бразилия, която се изкачва от 19-то на 11-то място. По-добри класирания отбелязват също Австралия и Швейцария. В Швейцария това се дължи най-вече на изключително доброто здравеопазване и високото нивото на сигурност, благодарение на които страната компенсира невероятно високите разходи за живот, пише „Велт ам зонтаг\".\n\r\nВ дъното на класацията сред най-предпочитаните 20 чужди държави за живот остават САЩ, където има съчетание от няколко неблагоприятни фактора – високи разходи за живот и недостатъчна лична сигурност, дължаща се на високото ниво на престъпността.\n\r\nА къде е България? В класацията на изследваните общо 110 държави, тя заема сензационното второ място. Изданието обяснява, че за човек с германска пенсия разходите за живот в България са ниски, здравеопазването – поне в големите градове и туристическите центрове – е добро, а и личната сигурност – гарантирана. \n\r\n„А който избере да живее край „Слънчев бряг\" или „Златни пясъци\", може да се наслаждава и на твърде приятен климат. Особено по-възрастни хора от бившата ГДР навярно с добро чувство си спомнят за приятните си летни престои в България\", коментира изданието. \n\r\nКато предимство е отбелязано и това, че страната е част от ЕС, което дава на германските пенсионери необходимото чувство за сигурност.\n\r\nПоради незначителния досега брой на пенсионери с германско гражданство, преселили се в България, страната досега не успява да влезе в класацията на най-предпочитаните дестинации, уточняват авторите. \n\r\nСъщото важи и за страната, предлагаща най-изгодните условия за живот сред изследваните 110 държави – Грузия. Там животът е значително по-евтин, отколкото в България, климатът също е мек, а и по отношение на останалите критерии резултатът е сходен. Засега обаче в Грузия има незначителен брой германски пенсионери, но никой не знае дали в бъдеще няма да се появят повече хора, които да са готови за подобна авантюра,  коментира \"Велт ам зонтаг\".\r\n \r\n", "date": "2019.02.11", "title": "Евтино, топло... Германският пенсионер отправя взор към България!"}
{"url": "https://www.dnes.bg/politika/2019/02/11/romskata-koncepciia-na-karakachanov-kazarmena-integraciia.401721", "text": "Според вицепремиера Красимир Каракачанов интеграцията на ромите у нас е глътнала стотици милиони, но така и не се е състояла. И предложи своя концепция за справяне с проблема.\n\r\nТя включва пакет от мерки за премахване на гетата, справяне с престъпността, обществено полезен труд, контрол над социалните помощи, спиране на детската раждаемост и още редица други механизми за реалната интеграция на маргинализираната част от този етнос.\n\r\nТемата разбуни духовете, изказват се оредставителите на неправителствени организации, политици, адвокати. Лидерът на \"Евророма\" бе категоричен, че \"каквито са българите, такива са и циганите им!\".\n\n\n\nСвоя позиция изрази и Деян Колев от Центъра за междуетнически диалог и толерантност \"Амалипе\".\n                    \n                    \n                \r\nСпоред него да се анализира \"ромската Концепция\" на Красимир Каракачанов е като да се чете трактат на късноантичната еклектика – разнородни и трудно съвместими \"нахвърляни\" идеи, между които може и да се намерят някакви наченки на опит за нещо, но цялостният продукт е далеч от каквато и да е оригиналност и издава криза на мисловността. \n\r\n\"Концепция\"-та адресира обективно съществуващи проблеми, но е базирана на погрешни предпоставки и следва изцяло сбъркана, дори опасна стратегия. Предлаганите мерки са три типа: вече въведени и съществуващи понастоящем; обсъждани към момента социални мерки и изцяло популистки, административно-наказателни действия, които няма как да бъдат осъществени в нормална, демократична държава. Осъществяването на подобна \"Концепция\" категорично би зачеркнало и малкото постигнато досега относно интеграцията. Положително е това, че проекто-документът срещна бърз и сериозен отпор от множество съвсем различни фактори. Много лош знак за състоянието на нашата политическа класа и държавност би било, ако подобна \"Концепция\" бъде взета \"на сериозно\" от управляващите\", смята Колев и продължава: \n\r\n\"Концепция\"-та обосновава необходимостта от своята поява с реални проблеми: опасността местните битови конфликти да прераснат в сериозен етнически сблъсък на национално ниво, ислямизацията и радикализацията на някои ромски групи, наличието на битова престъпност... Но още тук, авторите правят напълно погрешни интерпретации за факторите, стоящи зад тези проблеми: привижда се \"цивилизационен проблем\", който пречи ромите да бъдат интегрирани, тъй като те следвали \"източен (не-европейски) цивилизационен модел\". Оставям настрани несъстоятелността на това твърдение: емпиричният опит подкрепя точно обратното – във всяка държава ромите следват моделите на мнозинството, поради което испанските роми хитанос приличат на испанците, а българските – на българите... По-важното е, че то имплицитно води до извода, че ромите няма как да бъдат интегрирани в едно европейско общество и следователно е по-добре да бъдат ограничавани – като раждаемост, възможност да възпитават децата си и дори да изразяват своята идентичност\".\n\r\nПо думите на Колев неверните и дори манипулативни твърдения са последвани от изцяло погрешна, дори опасна стратегия – казармената интеграция чрез наказания, задължения и призиви за законност.\n\r\n\"Не е случайно, че 4 от 6-те цели, поставени в \"Концепция\"-та акцентират на рестрикции и силово \"налагане на закона\". Все пак не са пропуснати цели в две от безспорните области на интеграцията – образование и заетост, като дори и те са представени като задължения и формиране на правилни навици. Това е промяна и сериозно отстъпление от досегашния консенсус, че повишаването на образованието и съпътстващите го мерки за преодоляване на диспропорциите в здравеопазването, заетостта и жилищните условия (т.нар. \"подход за социално приобщаване\") са ключови за интеграцията, което е и подхода на Европейската комисия\", допълва той.\n\r\nСпоред него, част от предвидените мерки за постигане на целите вече са въведени и съществуващи понастоящем. \n\r\n\"Такива са например повечето от мерките в образованието, здравеопазването и социалната сфера. Странно е, че вицепремиер не познава мерките и Междуинституционалния механизъм за връщането на децата в училище, които включват и спиране на социалните помощи за деца при отсъствие от училище, налагане на административни наказания, когато родителят не осигурява възможност детето да посещава училище, предоставяне на детските надбавки в натура (храна, дрехи, учебници и др.) по преценка на директора и ред други отдавна съществуващи възможности. Също е странно защо \"воеводите\" искат мерки, които днес са насочени към всички деца, да бъдат приложени основно спрямо ромите. Друга част са обсъждани към момента социални мерки, някои от които са консенсусни и често са предлагани и от гражданското  общество. Например въвеждането на задължително посещение на детска градина от навършване на 4-годишна възраст е отдавна заложено в програмата на МОН, премахването на таксите за детска градина е искане на широка НПО коалиция и се подкрепя от 80% от гражданите и др.\n\r\nНай-голямата група от мерки са популистки, административно-наказателни действия, които няма как да бъдат осъществени без сериозно да нарушат правата на широки групи граждани. Особено внимание предизвикват мерките за ограничаване на раждаемостта. Макар и завоалирани като \"доброволни\", те напомнят за \"най-добрите времена\" на национал-социализма и други тоталитарни идеологии, които следват идеята на Ницше за Свръхчовека, допълнена с \"правото\" да ограничава раждаемостта на по-нисшите. Впрочем, голямата част от тези мерки не биха могли да бъдат приложени без България да понесе сериозни санкции от Европейския съд за правата на човека: вероятно ще е необходима включването на специален бюджетен ред в Закона за държавния бюджет, за да бъдат покривани тези санкции\", пише в своята позиция Колев.\n\r\nТой е категоричен, че анонсираната от Каракачанов концепция не може и не бива да бъде основа на политиките за интеграция на ромите и това дори не бива да бъде обсъждано \"на сериозно\" от институциите и обществото.\n\r\n\"Концепция\"-та заплашва да подмени основния подход на интеграционната политика (акцентиращ върху повишаване на образованието и съпътстващите го мерки за социално включване) с подхода на \"казармения (национал)социализъм\". Призивите за налагане на закона чрез утежняване на наказанията може и да звучат привлекателно, но тяхната ефективност е минимална, тъй като повечето от мерките в тази насока, на практика вече съществуват, а останалите нарушават основни демократични принципи\", смята Деян Колев.", "date": "2019.02.11", "title": "Ромската концепция на Каракачанов – казармена интеграция?"}
{"url": "https://www.dnes.bg/stranata/2019/02/11/pitbuli-ubiici-v-sasht-navremeto-sa-gi-izpolzvali-za-bavachki.401678", "text": "Няма лоши животни, има лоши стопани. Дори когато се отнася за питбулите. През последните години по медиите започнаха да се появяват статии от типа: \"Питбул нахапа петима души\", \"Питбул подивя\", \"Питбул-убиец\". Плашещите заглавия и типичното стадно поведение на обществото \"каквото прочета в интернет е вярно\" успяха да спечелят на породата изключително лошо име. Здравата физика на питбулите и навика комлексирани хора да ги гледат и тренират с цел злоба и агресия, пречат да се видят милите очи и гальовният характер на тези животни. Задайте си въпроса защо пуделите не са с подобна репутация? Защото не са със същата физика и няма как да се ползват за злупотреби. Нима в боя с петлите, те са виновни? Или хората? В каквито ръце попадне животното, в такова се превръща. И за тези, които не са добре запознати с питбулите, ще обясним що за животни са. Разбиранията за тях са погрешни заради неправилно отглеждане и заплашителния им вид. В САЩ навремето питбулите са били наричани Nanny Dogs. Използвали са ги за бавачки, защото са любящи, весели и семейно ориентирани кучета. Причината, поради която са били оставяни насаме с децата, е, че са особено привързани към семейството и търпеливи с малките. Те често са общителни и с непознати и затова са считани за лоши пазачи. Всички нормални хора, които отглеждат питбул, могат да потвърдят този факт. Това са лоялни кучета, които са с лоша репутация заради дезинформация. Много изследвания показват, че питбулът е второто най-добро куче след голдън ретрийвъра. Те често се използват за търсене и спасяване. яма лоши животни, има лоши стопани. Дори когато се отнася за питбулите. През последните години по медиите започнаха да се появяват статии от типа: \"Питбул нахапа петима души\", \"Питбул подивя\", \"Питбул-убиец\". Плашещите заглавия и типичното стадно поведение на обществото \"каквото прочета в интернет е вярно\" успяха да спечелят на породата изключително лошо име.  Здравата физика на питбулите и навика комлексирани хора да ги гледат и тренират с цел злоба и агресия, пречат да се видят милите очи и гальовният характер на тези животни. Задайте си въпроса защо пуделите не са с подобна репутация? Защото не са със същата физика и няма как да се ползват за злупотреби. Нима в боя с петлите, те са виновни? Или хората? В каквито ръце попадне животното, в такова се превръща. И за тези, които не са добре запознати с питбулите, ще обясним що за животни са. Разбиранията за тях са погрешни заради неправилно отглеждане и заплашителния им вид. В САЩ навремето питбулите са били наричани Nanny Dogs. Използвали са ги за бавачки, защото са любящи, весели и семейно ориентирани кучета. Причината, поради която са били оставяни насаме с децата, е, че са особено привързани към семейството и търпеливи с малките. Те често са общителни и с непознати и затова са считани за лоши пазачи. Всички нормални хора, които отглеждат питбул, могат да потвърдят този факт. Това са лоялни кучета, които са с лоша репутация заради дезинформация. Много изследвания показват, че питбулът е второто най-добро куче след голдън ретрийвъра. Те често се използват за търсене и спасяване. Всеобщо схващане е, че това са \"бойни кучета\", но такива не съществуват. В такива ги превръщат лошите хора. И за това често са замесени в случаи на нападение. Много проучвания показват, че проблемите с питбулите идват от неправилно отглеждане, не от самата порода. Грешките са лоша социализация, липса на кастрация и злоупотреба. Грешки, на които всяка една порода може да стане жертва.  Агресията на питбулите се дължи до голяма степен на предотвратими фактори и породата не е един от тях. Всичко опира до отглеждането на животното. Да, питбулите са пълни с енергия. Могат да изядат краката на кухненските ви столове, но лабрадорите, пекинезите, дакелите и помераните също могат. Искаме да ви запознаем с няколкото питбула от приюта за безстопанствени кучета в Горни Богров. Това са Ким, Клои, Макс, Блеки, Бамби, Рая, Демон, Рони и още много други. И са там, защото не те, а стопаните им са били жестоки. Някои от тях наричат приюта \"свой дом\" от почти четири години, защото са прекалено страшни за обществото.   Знаете ли какви са техните истории? Бити, изоставени, използвани, осиновени и захвърлени обратно в приюта. Но те не губят надежда в хората, напротив. Големи и добри, те търпеливо чакат техният човек да дойде и да им позволи да спят на канапето, да го оближат за добро утро и да тичат с все сила след някоя пръчка. Ако отидете, ще видите тези \"страшни\" кучета да се гушкат като кутрета, да гонят топка, да ровят дупки в земята и безкрайно щастливо да се търкалят в локва с кал. Не искаме от вас да ги обичате. Искаме само да ги разберете. А ако някое от тях спечели душата ви, ще бъде успех. И за край не е лошо да си припомним тази добре позната максима - няма лоши животни, има лоши стопани.сеобщо схващане е, че това са \"бойни кучета\", но такива не съществуват. В такива ги превръщат лошите хора. И за това често са замесени в случаи на нападение. Много проучвания показват, че проблемите с питбулите идват от неправилно отглеждане, не от самата порода. Грешките са лоша социализация, липса на кастрация и злоупотреба. Грешки, на които всяка една порода може да стане жертва. Агресията на питбулите се дължи до голяма степен на предотвратими фактори и породата не е един от тях. Всичко опира до отглеждането на животното. Да, питбулите са пълни с енергия. Могат да изядат краката на кухненските ви столове, но лабрадорите, пекинезите, дакелите и помераните също могат. Искаме да ви запознаем с няколкото питбула от приюта за безстопанствени кучета в Горни Богров. Това са Ким, Клои, Макс, Блеки, Бамби, Рая, Демон, Рони и още много други. И са там, защото не те, а стопаните им са били жестоки. Някои от тях наричат приюта \"свой дом\" от почти четири години, защото са прекалено страшни за обществото.  Знаете ли какви са техните истории? Бити, изоставени, използвани, осиновени и захвърлени обратно в приюта. Но те не губят надежда в хората, напротив. Големи и добри, те търпеливо чакат техният човек да дойде и да им позволи да спят на канапето, да го оближат за добро утро и да тичат с все сила след някоя пръчка. Ако отидете, ще видите тези \"страшни\" кучета да се гушкат като кутрета, да гонят топка, да ровят дупки в земята и безкрайно щастливо да се търкалят в локва с кал. Не искаме от вас да ги обичате. Искаме само да ги разберете. А ако някое от тях спечели душата ви, ще бъде успех.  И за край не е лошо да си припомним тази добре позната максима - няма лоши животни, има лоши стопани. ", "date": "2019.02.11", "title": "Питбули-убийци? В САЩ навремето са ги използвали за бавачки! "}
{"url": "https://www.dnes.bg/sofia/2019/02/11/burkani-s-liutenica-zatvoriha-okolovrystnoto-shose-v-sofiia.401724", "text": "Движението по Околовръстното шосе на София в отсечката между Горнобанския път и кв. \"Драгалевци\" беше затворено рано тази сутрин. Полицията взе бързи мерки, след като в 5:20 тази сутрин е бил получен сигнал за подозрителни куфари.\r\nРайонът бил отцепен, а за кратко време се получи задръстване. Багажът бил отворен, а в него били открити единствено дрехи и буркани с лютеница. \r\nПо време на акцията не е имало никаква паника, а към 7:00 часа движението е било възстановено, съобщава Нова тв.", "date": "2019.02.11", "title": "Буркани с лютеница затвориха Околовръстното шосе в София"}
{"url": "https://www.dnes.bg/muzika-drugi/2019/02/11/aleks-bogdanska-prilicham-na-giule-no-vsichko-e-tochno.401722", "text": "\r\nАлекс Петканова направи пародия на песента \"Кекс\" на Папи Ханс, а ако тя се хареса моделката не би се поколебала да прави още подобни видеа. Нейната версия е озаглавена \"тест\", а видеото е правено в последните месеци на нейната бременост.\n\r\n\"Знам, че не сте предполагали, че мога да пея... ама в днешно време не е задължително, за да си певица\", написа красавицата.\n\r\nВ пародията участва и мъжът на Алекс – Лудия репортер Дани Петканов.\n                    \n                    \n                \r\nСамата Алекс нарича \"Тест\" първия й опит за песен, но пък е създадена с много настроение. Тя обаче се интересува от мнението на своите почитатели \"дали според вас трябва да спра да пея или искате още подобни видеа?\".\n\r\nНа 30 януари семейство Петканови се увеличи с още един член. Алекс дари Дани със син - Габриел, който от първия ден си има профил и в социалните мрежи. Неговите последователи вече надхвърлиха 65 000, независимо, че профилът е поверителен.", "date": "2019.02.11", "title": "Алекс Богданска: Приличам на гюле, но всичко е точно!"}
{"url": "https://www.dnes.bg/notifikacii/2019/02/11/kriza-li-maduro-obeshta-pari-za-protivoraketna-otbrana.401723", "text": "На фона на политическата и икономическа криза в страната, президентът Николас Мадуро заяви, че Венецуела ще насочи средства към закупуване на съвременни системи за противовъздушна и противоракетна отбрана. Това стана при откриването на ученията \"Ангостура 2019\" в щата Миранда.\n\n\n\n\"Ще насочим достатъчно средства, за да получат войниците и бойците ни най-съвременното оръжие, за да има Венецуела противовъздушни и противоракетни системи за отбрана\", каза той.\n\r\nУченията в чест на 200-годишнината от Ангостурския конгрес, на който е провъзгласена независимостта на Венецуела, започнаха вчера. В тях участват както въоръжени сили, така и части от републиканското народно опълчение.\n                \n                \r\nПреди началото на маневрите държавният глава посети близкия до столицата крайбержен щат Миранда, където се запозна с модели на военна техника, в това число и ракетни установки руско производство, които са на въоръжение във венецуелската армия.\n\r\nПо думите на Мадуро, тези учения трябва да се превърнат в \"най-големите и най-мащабни от всички, които страната е организирала в своята 200-годишна история\". \n\r\n ", "date": "2019.02.11", "title": "Криза ли? Мадуро обеща пари за противоракетна отбрана "}
{"url": "https://www.dnes.bg/stranata/2019/02/11/pojarnikari-vse-oshte-na-post-vyv-voivodinovo-oshte-ima-plamyci.401725", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЦяла нощ противопожарни екипи дежуриха на мястото на големия пожар в цеха за преработка на месо край пловдивското село Войводиново. Около 21:30 часа пожарът беше локализиран, няма пострадали хора. \n\r\nВ гасенето на огъня се включиха 17 пожарни коли от Пловдив, Карлово и Съединение, съобщава . \n\r\nОгънят е тръгнал около 18:30 часа от помещение за пакетиране. Всички работници в цеха вече са си били тръгнали след приключването на смяната им. В сградата са били само охранителите. Собственикът е подал сигнала, като веднага към цеха са се насочили пожарни автомобили от Пловдив.\nИзключено е електрозахранването, но това е затруднило работата на огнеборците, защото не са могли да ползват пожарните помпи на завода. Затова и толкова много коли на пожарната се е наложило да пристигнат на мястото. \n                    \n                    \n                \r\nПоради факта, че конструкцията на обекта е от термопанели, пожарът бързо се разпространил по тях и обхванал целия завод, който е с площ от около 8000 кв. м. Тази сутрин в сградата ще влязат специалисти, за да установят причините за пожара. \n\r\nНа този етап се изключва версията за умишлен палеж, каза началникът на пловдивската пожарна комисар Георги Мангараков.\n\r\nЕкоинспекцията в Пловдив следи за качеството на въздуха в района с мобилна станция. Няма и опасност от обгазяване на населението до с. Войводиново. Замервания на въздуха се правят и от подвижна лаборатория като резултатите ще станат ясни по-късно през деня. \n\r\nИнцидентът оставя над 300 души без работа.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.02.11", "title": "Пожарникари все още на пост във Войводиново, още има пламъци"}
{"url": "https://www.dnes.bg/akoshtete-vqrvaite/2019/02/11/sedmichen-liuboven-horoskop-za-11-17-fevruari.401620", "text": "В седмицата на Свети Валентин ще усетим влиянието на Уран и Марс. Това може да ни донесе вълнуващи емоции, но и разочарования. Любовни експерименти, гняв, силна сексуална енергия... Важно е да не взимаме внезапни решения. Какво ви очаква, вижте в любовния  хороскоп на Az-jenata.bg\r\n\r\nНакратко, отношението към любовта на родените под знака на зодия Овен тази седмица ще бъде като на бойно поле. Понякога трябва да сте „по-агресивни“ от обикновено, за да получите това, което знаете, че е ваше. Ще сте готови на по-смели ходове, независимо дали сте обвързани или не. Ако някой е привлякъл вниманието ви, вероятно ще предприемете следваща стъпка към него.\r\n                    \n                    \n                \r\nЛюбовна ще бъде седмицата за Телците! Налице е бавна, чувствена вибрация, която ще започнете да излъчвате там, където знаете, че любовният ви интерес няма абсолютно никаква сила да устои. Тази седмица Марс ще навлезе във вашия знак, което ще повиши вашето желание за любов и секс. Ще се наслаждавате на живота, романтичните моменти, интимните ласки, а това ще направи и партньора ви по-чувствен.\r\n\r\nСамотните Близнаци да внимават за изкушения тази седмица. Много лесно може да се окажете в ситуация „за една нощ“ и това може да се окаже някой, с когото поддържате приятелски отношения. Помислете за последствията преди да действате. Наистина ли искате да рискувате приятелството с този човек за една вечер?\r\n", "date": "2019.02.11", "title": "Седмичен любовен хороскоп за 11 – 17 февруари "}
{"url": "https://www.dnes.bg/world/2019/02/11/deniat-na-chervenata-ryka-desetki-hiliadi-sa-decata-voinici.401727", "text": "Десетки хиляди деца са използвани като войници във въоръжени конфликти по света, алармира Фондът на ООН за децата (УНИЦЕФ), цитиран от ДПА.\n\r\nДеца, живеещи край продължителните конфликти в Южен Судан, Централноафриканската република, Конго, Сомалия, Сирия и Йемен биват въвличани от противостоящите страни в насилието. \n\r\nМомчета и момичета в училищна възраст също така са използвани като войници или помощници на въоръжени групировки в Афганистан, Мали и Мианма.\n\r\nОсвен че са принуждавани да влизат в битка, децата са притискани и да служат като разузнавачи, да готвят или да събират дърва. \n\r\nНякои момичета са принуждавани да се омъжват за бойци, докато момчета и момичета биват в еднаква степен малтретирани сексуално, съобщава УНИЦЕФ. \n                    \n                    \n                \r\nВ крайни случаи деца са принуждавани да служат като \"живи щитове\" или да се самовзривяват на многолюдни площади.\n\r\nТрудно е да бъдат събрани точни данни, но според някои оценки, отбелязва организацията, в света има до 250 000 деца войници, пише БТА.\n\r\nВ навечерието на 12 февруари, когато се отбелязва Денят на червената ръка - инициатива за привличане на вниманието към експлоатацията и злоупотребата с деца от въоръжени групировки - УНИЦЕФ призова правителствата по света да се ангажират по-активно в борбата срещу подобни нарушения на правата на децата. \r\n ", "date": "2019.02.11", "title": "Денят на червената ръка – десетки хиляди са децата войници"}
{"url": "https://www.dnes.bg/video-prognoza/2019/02/11/vremeto-dnes-otnovo-slynchevo-gradusite-do-16.401726", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИ днес ни очаква слънчево време, но преди обяд на много места в низините ще има ниска облачност или мъгла. Ще се появи и слаб до умерен юг-югозападен вятър. Това прогнозира синоптикът на Bulgaria ON AIR Симеон Матев.\r\nСлед обяд облачността от запад ще се увеличава. Валежи не се очакват. \r\nМаксималните температури ще са между 10 и 16 градуса, за София - 11 градуса. \r\nПрез нощта срещу вторник, вятърът ще се ориентира от северозапад, ще се усили и на много места от запад на изток ще превали. \r\nНад Черноморието ще преобладава слънчево време. В сутрешните часове на места ще има мъгли. Максималните температури ще са от 8-9° на север и 13-14° по южното крайбрежие, допълни още Матев.\r\nНад планините преди обяд ще има повече слънчеви часове, а след обяд облачността ще е значителна. До вечерта ще се задържи без валежи.", "date": "2019.02.11", "title": "Времето днес: Отново слънчево, градусите – до 16"}
{"url": "https://www.dnes.bg/notifikacii/2019/02/11/zaplahi-boi-splashvaniia-vrajda-na-lihvari-tormozi-horata-v-dunavci.401729", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖителите на град Дунавци край Видин са готови на гражданско неподчинение заради системен терор от техен съсед, предава .\n\r\nСпоред хората Михаил Славчев, който предизвиква страх у своите съграждани, се занимава с лихварство, а длъжниците му са бити и заплашвани. Десетки са оплакванията от него. \n\r\nХората дори казват, че се страхуват да говорят пред камера, защото не знаят какви може да са последствията. \n\r\nСлавчев, който има магазин в Дунавци, твърди, че не е виновен, а хората в града се страхуват всъщност от Любомир Тошков.\r\n \r\nДвамата имат вражда от много време, която в последните месеци ескалирала.\r\n \r\nМихаил твърди, че Тошков и сина му го нападнали и били, за което е завел дело, а това е кулминацията на много заплахи. Пострадалият казва, че Тошков е отговорен и за много посегателства върху бизнеса му.\r\n \r\nКметът на града се опитал да ги сдобри, но те категорично отказали, а напрежението ескалира с всеки изминал ден.\n                \n                \r\nСпоред информация на МВР, сигналите за заплахи от град Дунавци са ежедневие през последните месеци.", "date": "2019.02.11", "title": "Заплахи, бой, сплашвания – вражда на лихвари тормози хората в Дунавци"}
{"url": "https://www.dnes.bg/muzika-drugi/2019/02/11/kris-kornel-s-posmyrtno-grami-koi-si-trygnaha-s-gramofoncheta.401730", "text": "\n\r\n\"Golden Hour\" на Кейси Мъсгрейвс бе отличена с най-престижната награда \"Грами\" - за албум на годината, предаде Асошиейтед прес. \n\r\nПолучавайки наградата, тя благодари на съпруга си за помощта му за осъществяването на проекта. Мъсгрейвс отправи благодарности и към другите номинирани артисти, както и към по-малката си сестра за работата й по корицата.\n\r\nЧайлдиш Гамбино получи статуетката за запис на годината с песента \"Тhis is America\". Това е първото хип-хоп парче, което получава това отличие. Певецът, чието истинско име е Доналд Глоувър, обаче не присъства на церемонията.\n\r\nЛейди Гага и Брадли Купър спечелиха награда \"Грами\" за най-добър поп дует/групово изпълнение за песента \"Shallow\" от филма \"Роди се звезда\". Просълзената Гага прие статуетката, отправяйки думи на благодарност към Купър, който, както тя отбеляза, е във Великобритания за наградите БАФТА. За певицата това бе третият приз на церемонията след тези за най-добра песен, написана за визуална медия и награда за най-добро солово поп изпълнение.\n                    \n                    \n                \r\nМишел Обама неочаквано се появи на церемонията по раздаването на \"златните грамофончета\" и предизвика възторг сред зрителите. Бившата първа дама разказа за записите на Мотаун рекърдс, които са я съпътствали през младостта й в Чикаго. \n\r\n\"Независимо дали харесваме кънтри, рап или рок, музиката ни помага да споделяме\", каза Мишел Обама. \n\r\nБританската певица Дуа Липа получи \"Грами\" за най-добър нов изпълнител.\n\r\nРапърката Карди Би създаде история, ставайки днес първата жена, спечелила \"Грами\" за най-добър рап албум със своя \"Invasion of Privacy\". През по-голямата част от благодарствената си реч, тя се държа за съпруга си Офсет. Карди Би е едва петата жена, номинирана в категорията, която бе създадена през 1995 година.\n\r\nВ категорията най-добър Ар енд Би албум спечели Габриела Уилсън /H.E.R./ с едноименния си албум, а за най-добра рап песен бе отличен Дрейк.\n\r\nДаяна Рос излезе на сцената на музикалните награди \"Грами\" за вдъхновяващо изпълнение на два от класическите си хитове в чест на предстоящия й 75-годишен юбилей. Певицата бе представена от внука си и се появи в рокля от ярко червен шифон, за да изпълни песента \"The Best Years of My Life\", последвана от \"Reach Out And Touch (Somebody's Hand)\".\r\nРос е била номинирана за 12 грамита, но не е печелила, освен за цялостно творчество през 2012 година.\n\r\nКрис Корнел, един от лидерите на гръндж движението, получи посмъртно награда \"Грами\" в раздела рок музика. Композицията When Bad Does Good на Корнел победи в категорията най-добро рок изпълнение.\n\r\nКорнел, роден през 1964 г. в Сиатъл, се самоуби на 17 май 2017 година. До 1997 г. той бе част от \"Саундгардън\", а от 2001 г. - водещ вокал на група \"Аудиослейв\", която се разпадна през 2007 година. Музикантът е номиниран 16 пъти за \"Грами\", включително два пъти посмъртно. Приживе той завоюва две \"златни грамофончета\".\n\r\nАриана Гранде получи първия си приз \"Грами\" в категорията най-добър вокален поп албум за Sweetener, а ветеранът Нелсън бе определен за изпълнителя на най-добър традиционен вокален поп албум с изпълнение на My Way на Франк Синатра.\r\n ", "date": "2019.02.11", "title": "Крис Корнел с посмъртно Грами, кои си тръгнаха с \"грамофончета\"?"}
{"url": "https://www.dnes.bg/usa/2019/02/11/trymp-moje-da-ne-byde-svoboden-chovek-do-vota-prez-2020-g.401728", "text": "Демократката Елизабет Уорън, която по-рано обяви, че се включва в кандидат-президентската надпревара в САЩ, атакува президента Доналд Тръмп, като каза, че той \"може дори да не бъде свободен човек\" до изборите през 2020 г., предаде Асошиейтед прес.\n\r\nСенаторката от Масачузетс до голяма степен избягваше да говори за Тръмп, откакто започна да опипва почвата за кандидат-президентска кампания преди повече от месец. Тя често е била атакувана от президента, който я нарича \r\n\"Покахонтас\" заради миналите й твърдения, че има индиански корени, припомня БТА.\n\r\nУорън заяви на предизборна проява в Айова, че кампанията за изборите през 2020 г. не трябва да бъде доминирана от честите нападки на Тръмп.\r\n\"Всеки ден има расистки туит, туит на омраза - нещо наистина мрачно и грозно\", каза тя.\n                    \n                    \n                \r\n\"Какво ще направим по въпроса ние като кандидати, като активисти, като медии? Ще преследваме тези неща всеки ден?\", запита сенаторката.\n\r\n\"Ето както ме тревожи. Докато стигнем до 2020 г., Доналд Тръмп може дори да не е президент. Всъщност той може дори да не бъде свободен човек\", заяви Уорън.\n\r\nТя не обясни своя коментар, но изглежда имаше предвид множеството разследвания, засенчили президентството на Тръмп. Той не е обвинен в някакви престъпления, но няколко от бившите му съветници се признаха за виновни по различни обвинения.", "date": "2019.02.11", "title": "Тръмп \"може да не бъде свободен човек\" до вота през 2020 г."}
{"url": "https://www.dnes.bg/notifikacii/2019/02/11/liubo-penev-s-merak-iska-spas-delev-na-armiiata.401732", "text": "Новият треньор на ЦСКА Любослав Пенев проявява интерес към привличането на Спас Делев от полския Погон (Шчечин), съобщава \"Тема Спорт\". Крилото вече е играл под ръководството на Ел Голеадор на \"Армията\" и в националния отбор.\r\nДоговорът му с Погон изтича през лятото. В контракта на Делев обаче е заложена освобождаваща клауза в размер на 200 000 евро.\n\r\n29-годишният бързак от село Ключ би могъл да влезе в ролята на заместник на продадения в Каляри Кирил Десподов. На този етап \"червените\" не са изпратили конкретно предложение за него, а и не е ясно какво ще е желанието на футболиста. Делев вероятно ще предпочете да изчака до лятото и да опита да намери изгодно продължение на кариерата си в друг чуждестранен клуб.\n                \n                \r\nВъпреки че договорът му изтича в края на сезона, Спас продължава да фигурира в плановете на Погон. В събота той беше титуляр при загубата с 1:2 от лидера в първенството Лехия (Гданск). Делев игра 74 минути по десния фланг на атаката.\r\nТой е в Погон вече трети сезон. За този период има 68 мача, 11 гола и 13 асистенции в Екстракласата. През настоящия шампионат е с 10 участия, 2 гола и 2 асистенции.\n\r\n\n\r\n ", "date": "2019.02.11", "title": "Любо Пенев с мерак, иска Спас Делев на \"Армията\""}
{"url": "https://www.dnes.bg/notifikacii/2019/02/11/rusiia-spasiava-stotici-svoi-deca-ot-voinata-v-siriia.401731", "text": "Бунтовници са обстрелвали цяло денонощие сирийски селища в провинциите Латакия и Алепо според ген.-лейтенант Сергей Соломатин, оглавяващ руския Център за помиряване на враждуващите страни, цитиран в \"Известия\".\n\r\nВестникът цитира изявление на генерала пред РИА Новости, че жителите на провинция Ракка продължават да протестират, настоявайки за изтегляне на войските на коалицията начело със САЩ.\n\r\nРуски служители от Центъра за помиряване осъществиха през изтеклото денонощие две хуманитарни акции в провинциите Дейр аз Зор и Дараа, информира онлайн изданието \"Политика сегодня\", като се позовава на министерството на отбраната в Москва.\n\r\nПо последни данни Центърът е извършил в Сирия над 2000 акции с раздаване на хуманитарни помощи - общо над 3255 тона. Руската военна полиция оказа съдействие за успешно връщане в Дамаск на първата част от наброяващия 60 коли хуманитарен конвой на ООН и Сирийския Арабски Червен полумесец, добавя новинарският сайт.\n                \n                \r\nВъншното министерство на Русия и посолството на Москва в Багдад продължават усилията за връщане в страната на непълнолетни жители на федерацията, пише руското издание \"Лайф\".\n\r\nВ Ирак и Сирия се намират общо над 1700 жени и деца, откарани там от техните съпрузи и бащи, попаднали под влиянието на терористите, сочат данни на правозащитничката от Чечения Хеда Саратова.\n\r\nВ Сирия има 981 души от подобни семейства - 338 жени и 643 деца, а в Ирак - 791 души, включително 536 деца и 255 жени, посочва Саратова.\n\r\n\"Лайф\" припомня, че снощи специален руски самолет прибра в Москва 27 деца, държани заедно с майките им в багдадски затвор. Те ще бъдат доставени в Националния център за детско здраве и предадени на техните настойници и роднини.\n\r\nДо седмици САЩ може би ще започнат да изтеглят войските си от Сирия, отбелязват в заглавия руските вестници, като се позовават на генерал Джоузеф Вотъл, командващ американските сили в Близкия изток.\n\r\nСАЩ вероятно само след няколко седмици ще започнат изтеглянето на контингента, както нареди президентът Доналд Тръмп, заяви генералът, цитиран от Ройтерс. В момента в Сирия има 2000 американски военни, уточнява \"Росийская газета\". Миналата седмица Тръмп заяви също, че в близките дни Вашингтон може да обяви официално за изцяло освободени териториите, завладени по-рано от групировката \"Ислямска държава\" в Ирак и Сирия, напомня московският официоз.\n\r\nПо данни на \"Уолстрийт джърнъл\" основната част американски войски ще напуснат Сирия до средата на март, отбелязва \"Комерсант\". Но \"Свободная пресса\" цитира австралийския експерт Ричард Франк, че изтеглянето на контингента едва ли ще стане преди края на пролетта.\n\r\nСпоред анализатора в момента изобщо не съществува никакъв ефективен \"план за кюрдите\" - Турция планира \"незабавно нахлуване\", \"въоръжените кюрди просто няма как ей тъй да бъдат помирени с въоръжените турци\", а \"дългото очакване прави (турските войници и турското ръководство, бел. на изданието) все по-несдържани\", констатира той.\n\r\n\"Затова е трудно да повярваме, че военните на САЩ ще бъдат изтеглени от Сирия през април или май. Пък и сигурността на кюрдите не е единственият проблем. Остава проблемът с експанзията на Иран\", за чието възпиране все още е необходимо военно присъствие на САЩ в Сирия, заключава експертът.\n\r\nРусия търси противовес за Иран и Турция в Сирия, пише \"Независимая газета\" в коментар за предстоящата руско-иранско-турска среща на върха в Сочи.\n\r\nВ четвъртък лидерите на трите страни Владимир Путин, Хасан Рохани и Реджеп Тайип Ердоган ще се срещнат в руския курорт, за да обсъдят съдбата на Сирия след евентуалното извеждане на американските войски, съобщи в петък зам.-външният министър Сергей Вершинин.\n\r\nРусия разглежда като важен проблем на постконфликтното уреждане в Сирия перспективите да нарасне иранското и турското влияние в тази страна. \n\r\nНаблюдатели допускат възможността за руско-турски пазарлък - провинция Идлиб да бъде предадена на правителствените сили срещу разрешение за турските войски да се придвижват по-нататък в източна посока.\n\r\nИран държи да запази участието си във военната политика на Сирия. Идеята за създаване на коридор през Ирак и Сирия към Средиземно море, приписвана на Техеран, не е нещо митично. Москва навярно чудесно осъзнава това, разсъждава \"Независимая газета\", цитирана от БТА.\n\r\nСпоред вестника неотдавнашното посещение на шефа на руското външно разузнаване Сергей Наришкин в Саудитска Арабия и визитата на Николай Патрушев - секретаря на руския Съвет за сигурност, в Обединените арабски емирства и Египет може би сочат, че Русия търси баланс между арабските силови центрове и своите ситуативни съюзници в \"тройката от Астана\" - Иран и Турция. Русия вероятно няма нищо против арабските монархии да подкрепят кюрдите в Североизточна Сирия след изтеглянето на силите на САЩ оттам, за да бъде неутрализирано иранското и турското влияние в региона, смята \"Независимая газета\".\r\n ", "date": "2019.02.11", "title": "Русия спасява стотици свои деца от войната в Сирия"}
{"url": "https://www.dnes.bg/notifikacii/2019/02/11/otkriha-ubit-70-godishen-myj-arestuvaha-mlad-sysed.401735", "text": "70-годишен мъж е убит във варненското село Старо Оряхово, съобщиха от ОДМВР - Варна. \r\nПо случая има задържан - 23-годишен мъж. \r\nВ ранните часове на 9 февруари в полицията е постъпил сигнал, че в село Старо Оряхово е намерен в двора на дома си в безпомощно състояние 70-годишен мъж. На адреса веднага са изпратени екипи полицията и на Спешна помощ. \r\nМедиците са констатирали смъртта на възрастния човек. Извършен е оглед от дежурна оперативна група, като са констатирани следи от насилие. \r\nУстановено е, че извършител на деянието е мъж на 23-години - съсед на жертвата. Работата по събирането на доказателства по случая продължава под ръководството на Окръжна прокуратура – Варна.", "date": "2019.02.11", "title": "Откриха убит 70-годишен мъж, арестуваха млад съсед"}
{"url": "https://www.dnes.bg/stranata/2019/02/11/sedmica-na-bezplatnoto-testvane-za-hiv-i-spin-v-pazardjik.401733", "text": "Седмица за безплатно и анонимно изследване за ХИВ ще се проведе в РЗИ. Това съобщиха от Здравната инспекция.\n\n \r\nПо повод деня на влюбените, като част от ежегодната здравно-информационна кампания, провеждана от РЗИ-Пазарджик във връзка с профилактиката на сексуално предаваните инфекции.\r\nАкцентът е превенцията на ХИВ/СПИН. Регионалната здравна инспекция  обявява до петък седмица за безплатно и анонимно изследване с бързи тестове за ХИВ/СПИН.", "date": "2019.02.11", "title": "Седмица на безплатното тестване за  ХИВ и СПИН в Пазарджик"}
{"url": "https://www.dnes.bg/sofia/2019/02/11/vijte-kyde-niama-da-ima-voda-v-sofiia-vyv-vtornik.401739", "text": "На 12 февруари 2019 г. (вторник), във връзка с подмяна на спирателен кран на ул. „Никола Славков“ Център, се налага спиране на водоподаването от 10:00 до 19:00 часа на клиентите на „Софийска вода”, живеещи в района на:\r\nул. „Орфано“, ул. „Порто Лагос“, ул. „Адриана Будевска“, ул. „Никола Славков“ №37 .\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Адриана Будевска “ №4.\n\r\nНа 12 февруари 2019 г. (вторник), във връзка с монтаж на спирателен кран и реконструкция на уличен водопровод нна ул. „Севастократор Калоян“ кв. „Бояна“, се налага спиране на водоподаването от 09:30 до 21:30 часа на клиентите на „Софийска вода”, живеещи в района на:\r\nул. „Севастократор Калоян“ от ул. „Байкал“ до пл. „Сборище“, ул. „Орешарска“ от ул. „Севастократор Калоян“ до ул. „Даскал Стоян Попандреев“, ул. „Байкал“ от ул. „Севастократор Калоян“ до ул. „Герганица“, ул. „Белите брези“ от ул. „Севастократор Калоян“ до ул. „Даскал Стоян Попандреев“.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Севастократор Калоян“ ъгъла с ул. „Орешарска“.\n\r\nНа 12 февруари 2019 г. (вторник), във връзка с диагностика на уличен водопровод на ул. „Суходолски път“ кв. „Филиповци“, се налага спиране на водоподаването от 10:00 до 20:00 часа на клиентите на „Софийска вода”, живеещи в района на:\r\nул. „Суходолски път“ по ул. „Люлин“ от ул. „Детелина“ до ул. „Георги Стоянов“ и ул. „Погледец“ .\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Плиска“ ъгъла с ул. „Христо Матов“.\n\r\nНа 12 февруари 2019 г. (вторник), във връзка с извършване на строително-монтажни работи на ул. „Околовръстен път“ кв. „Манастирски ливади“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на:\r\nул. „Околовръстен път“ от №43 до №47 .\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Околовръстен път“ от №43 .\n\r\nНа 12 февруари 2019 г. (вторник), във връзка с изграждане на сградно водопроводно отклонение на ул. „Бъдеще“ кв. „Кумарица“, се налага спиране на водоподаването от 09:30 до 17:30 часа на клиентите на „Софийска вода”, живеещи в района на:\r\nул. „Бъдеще“ от ул. „Заводско шосе“ до ул. „Първа шопска дивизия“ .\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Бъдеще“ ъгъла с ул. „Заводско шосе“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2019.02.11", "title": "Вижте къде няма да има вода в София във вторник "}
{"url": "https://www.dnes.bg/obshtestvo/2019/02/11/romski-problemi-ima-koncepciia-ima-no-protivnici-mnogo.401734", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Задължително е да има обсъждане на концепцията за промени в политиката за интеграция на ромския етнос, представена от министър Каракачанов. Именно затова и текстовете бяха публикувани в публичното пространство. Хората имат право да изразят мнението си. Това заяви в студиото на \"България сутрин\" заместник-председателят на ВМРО и Ангел Джамбазки.\n\r\nАнгел Джамбазки посочи, че трябва да има обсъждане на мерките и затова текстовете са публично публикувани, за да може хората да ги прочетат и да кажат мнението си. \n\r\n\"По-смешното е, че повечето от коментаторите не са ги чели, част от тях не могат и да четат за съжаление\", посочи Джамбазки. \n                    \n                    \n                \r\nЕвродепутатът подчерта, че ромски проблем в България има и той трябва да бъде разрешен в най-скоро време. Страната ни дори била закъсняла с предприемането на действия за това.\n\r\nНе на такова мнение се оказа бившият депутат от ДПС Александър Методиев. Пред  той бе категоричен, че въпросната концепция е противоконституционна.\n\r\n\"Този документ е вид популизъм. С него се нарушават чл. 6, ал. 1 и ал. 2 от Конституцията, които гласят, че всички хора се раждат равни по достойнство и подобни предложения изобщо не бива да се правят\", каза той.\n\r\nМетодиев посочи, че е чел концепцията и няма нито една точка, с която да е съгласен, защото това е популистки документ. \n\r\n\"ДПС не са съгласни с тази идея, защото те са най-големия бенефициент от циганските махали\", настоя пък Ангел Джамбазки. \n\r\nИма ли резон в предложенията на Каракачанов, ще се реши на коалиционен съвет. От ромската общност пък настояват за оставката на вицепремиера Каракачанов.\n\r\nПредложенията на ВМРО включват спиране на помощите при отказ за започване на работа, ако децата не ходят на училище или ако се демонстрира висок стандарт на живот. \n\r\nПредложението, което пък предизвика най-много спорове, е това за контрол на раждаемостта.", "date": "2019.02.11", "title": "Ромски проблеми има, концепция има, но противници – много! "}
{"url": "https://www.dnes.bg/sofia/2019/02/11/rekord-9-2-mln-dushi-sa-posetili-bylgariia-prez-2018-godina.401737", "text": "Над 9,2 млн. са отчетените чуждестранни посещения в България за миналата година, каза министърката на туризма Николина Ангелкова пред \"\". \n\n\n\r\n\"Миналата година наистина беше рекордна за българския туризъм и за първи път в историята му у нас дойдоха над 9 милиона туристи. Ръстът започна още през 2016 г. и 3 поредни години отбелязваме непрекъснат растеж. Приходите от чуждестранни туристи от януари до ноември са 7,2 млрд. лв,\" заяви Англекова. \n\r\nКонкуренцията в региона е изключително голяма. Бизнесът и местните власти трябва да борят да задържат интереса на туристите. Турция предлага един изключително достъпен туристически продукт вследствие на това, че там се субсидират редица дейности в туризма.\n                    \n                    \n                \r\nДруги държави - Египет, Тунис, Сърбия, Македония, също имат политика за привличане на туристи чрез специални програми, а те са наши преки конкуренти в региона. Ранните записвания бележат спад. Няма как да има конкретика с колко точно заради очакваните туристически борси през март в Берлин и Москва. \n\r\nОчаква се Брекзит, за да има яснота какво ще се случи с пазара от Британия. През ноември британски компании са говорили за ръст на техни туристи у нас с около 24% за лятото на 2019 г.\r\n \r\nЗа първи път у нас стъпва голем британски туроператор “Джет ту Холидейс”. От месец май на летище Бургас стартират полети от 9 британски града.  Миналата година сме имали близо 390 хиляди визити от британски туристи.\n\r\nНаблюдава се с особено внимание руския пазар. Гърция, Кипър, Испания също водят сериозна борба за руските туристи.\n\r\nСлед срещата на министърката с местните власти в Русия те са заявили своята подкрепа за летуването в България. Налице е стремеж на България да привлече повече чартърни полети от Русия. Планира се целенасочена рекламна кампания в тази държава. \n\r\nПрез март ще се подпише специално споразумение с губернаторите на областите в Русия за засилване на възможностите за отдих на руски деца в лагери у нас. Популяризират се възможностите за медицински туризъм. \n\r\nУвеличени са визовите центрове в Русия от 20 на 59 броя. Това е станало с мощната подкрепа на външно министерство. Намалени са и цените на визите за руските туристи. Девалвацията на руската рубла накара руснаците да потърсят по-евтини почивки. България има за цел да приеме 1 милион руски туристи. Миналата година са отчетени 512 хиляди посещения от Руската федерация. \n\r\nВажен фактор за подпомагането на туризма е финансирането му от държавата – това се прави от Турция и Сърбия изключително силно, категорична е Ангелкова. \n\r\nКитай, Япония и САЩ ще се привличат с общ Балкански маршрут, свързан с паметниците на ЮНЕСКО\n\r\n\"Подготвя се общ маршрут с Гърция, Турция и други съседни държави. Засега сме се съсредоточили около идеята обектите, които ще предлагаме в този общ маршрут, да са под егидата на ЮНЕСКО. Защо Гърция и Турция ли? Ами просто оттам има директни полети с Китай, Япония и САЩ.  Ние и сега имаме по около 40 хил. туристи от Китай и Япония на година, но това не е достатъчно в сравнение с възможностите на тези пазари. До края на годината концепцията ще е ясна.\", казва министърката на туризма. \n\r\nКитайска медийна компания е направила клип за България, който е гледан над 600 млн. пъти. \n\r\nПриоритет за България е затвърждаването на летния  туристически продукт, който привлече близо 5,5 млн. туристи миналата година. Продължава да се надграждат културните маршрути, винения и гурме, спа и уелнес туризма.\n\r\nПланира се конгресен туризъм по морето в по-слабите месеци от годината. Националните ни курорти са пълни в разгара на лятото, но през месеците март, април, май, октомври и ноември базата не е запълнена. Един конгресен център на това място би бил чудесно допълнение към тези курорти, тъй като всички останали възможности те ги притежават. \n\r\nОбщият бюджет на България за реклама е малко над 6 млн. евро, т.е. запазва се същият както за 2018 г. Залага се на медиамикс. Взима се участие на най-важните за нас световни туристически борси. \n\r\n\"Друг фокус на тази година е популяризирането на вътрешния туризъм. Заедно с местните власти и бизнеса ще разкрием по-малко известни места и обекти в страната, които не са включени в Годишната програма за национална туристическа реклама, но са изключително интересни и имат потенциала да привлекат туристи, а по този начин да допринесат за икономическото развитие на българските общини. Тази инициатива е силно подкрепяна от общините.\", допълва Ангелкова.", "date": "2019.02.11", "title": "Рекорд: 9,2 млн. души са посетили България през 2018 година!"}
{"url": "https://www.dnes.bg/obshtestvo/2019/02/11/novichok-sledata-ima-li-vryzka-mejdu-sluchaia-skripal-i-gebrev.401745", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Има подозрения, че на наша територия също е използвано химическо оръжие – нервнопаралитичното вещество \"Новичок\". През миналата година международното пространство се разтресе поради скандал за отравяне на бившия руски таен агент Сергей Скрипал именно с \"Новичок\".\n\r\nРусия тогава отрече обвиненията, но много страни помолиха дипломатите й да напуснат.\n\n\n\n\r\nСветовни медии съобщиха, че един от заподозрените извършители, агент на руското военно разузнаване, е бил в България по същото време, в което бизнесменът Емилиян Гебрев изпаднал в кома. Симптомите му били сходни с ефекта от \"Новичок\". \n                    \n                    \n                \r\n\"Целият случай със Скрипал лъха във всички области на непрофесионализъм. Толкова ли е паднало нивото на извършване и разкриване на едно действие? Така разузнаването проваля реномето на собствената си държава. Абсурдно е да се обвинява Путин за случая \"Скрипал“. Трябва кукувица да му е изпила акъла, за да даде съгласие за тази мисия, едва седмица преди изборите, които той със сигурност ще спечели\", отбеляза бившият разузнавач ген. Тодор Бояджиев. \n\r\nВ студиото на \"България сутрин\" той посочи, че всички разузнавания допускат понякога да не следват точни указания - последният случай в саудитското посолство с Хашоги е пример за това. \n\r\n\"Предстоят ни избори, предстои битка – всичко е позволено, за съжаление. Това че запазихме неутралитет в началото на случая \"Скрипал\", е един от сполучливите ни външнополитически ходове\", изтъкна още ген. Бояджиев пред . \n\r\nПремиерът Бойко Борисов днес се среща с британския посланик Ема Хопкинс. Срещата е от спешен порядък. На нея ще бъде обсъдена информацията, че един от замесените в случая \"Скрипал\" е бил в България по времето, когато е бил отровен бизнесменът Емилиян Гебрев.\r\n ", "date": "2019.02.11", "title": "Новичок следата: Има ли връзка между случая Скрипал и Гебрев?"}
{"url": "https://www.dnes.bg/obshtestvo/2019/02/11/cyrkvata-moralnoto-razlojenie-na-zapada-zalichava-semeistvoto.401742", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Светият синод на Българската православна църква (БПЦ) отправи призив за цялостна редакция на Националната стратегия за детето 2019-2030 г. Духовниците смятат, че с нея се ограничава авторитета на родителите, а според Църквата трябва да се въведат часове по религия, с които ще се преборим с наркотичната зависимост, абортите и сексуалната разкрепостеност.\r\nБПЦ смята, че забраната на телесното наказание над деца създава \"условия за спекулации, тотално непослушание на детето спрямо родителите му и безконтролно развитие на детската личност\".\n\n\n\n\n\r\nСветият синод е забелязал основни пропуски в стратегията, които касаят християнско семейство, обясни митрополит Антоний БПЦ в студиото на \"България сутрин\".\n                    \n                    \n                \r\n\"Чрез различни законопроекти се отнема пълното право на родителите да възпитават в свобода своите деца. По някакъв начин се институционализират рамките на възпитанието в семейството\", обясни пред митрополит Антоний.\n\r\nТой беше категоричен, че часове по религия биха имали благотворно влияние върху младежите.\n\r\n\"Трябва да има строгост, някакви рамки във възпитанието на децата, защото прекалената свобода доказва, че децата започват да растат своенравни, без да зачитат авторитетите на своите родители, а след това в обществото\", подчерта още духовникът.\r\nПо думите му правят се опити в страната ни да се налагат несвойствени модели във възпитанието на децата, в контекста на моралното разложение на западното общество. Църквата не приема идеята двама родители от един пол да възпитават децата. Според Библията семейството е съюз между мъж и жена. Има опит традиционното семейство да се измести от тези практики, обясни митрополит Антоний.\n\r\nДетският психолог Христо Монов се съгласи с митрополит Антоний, че става насилствена институционализация на българските деца. \n\r\n\"Детето на 21 век е друго дете, различно дете. Целият свят, който то познава, е по-скоро от екрана, отколкото от реалния живот. Затова то е друг психичен продукт, затова и методите на въздействие спрямо него трябва да бъдат нови\", поясни психологът.\r\nПо думите му със силната си позиция един от стожерите на българската идентичност - църквата, се завръща в обществения живот.\r\nМонов допълни, че констатациите на БПЦ трябва да се вземат предвид. По думите му всички родители трябва да възпитават децата си, но трябва да знаят, че посегнат ли им, ще изгубят връзката си с тях.\r\n ", "date": "2019.02.11", "title": "Църквата: Моралното разложение на Запада заличава семейството"}
{"url": "https://www.dnes.bg/stranata/2019/02/11/bdj-s-ekstra-sledim-vsichki-vlakove-na-jivo.401750", "text": "БДЖ-Пътнически превози въвежда подобрения в информационното обслужване на своите клиенти за движението на влаковете в страната. За целта е разработена нова функция в официалната страница на БДЖ (), чрез която се предоставя информация в реално време за движението на влаковете в страната, съобщават от холдинга. \n\n\n\n\r\nУслугата е достъпна чрез активния бутон LIVE електроно табло, който се намира в началната страница на сайта на дружеството. При въвеждане на конкретна гара всеки потребител може да проследи има ли закъснение на интересуващия го влак, с колко минути и кога се очаква да пристигне или замине от съответната гара.\n                    \n                    \n                \r\nНовата функция напомня на съществуващата такава за електронните табла, но вече е усъвършенствана с информация за всички гари и за движението на влаковете в реално време.\n\r\nПубликуването на актуална информация за движението на влаковете значително ще подобри информираността на клиентите на националния железопътен превозвач, които ще могат да проверяват по всяко време има ли закъснение или извънреден престой на влака, с който са предпочели да пътуват.\n\r\nПредимството на публикуването на информация в реално време на официалната страница на БДЖ е, че всеки потребител може да проверява за закъснения на влаковете и през мобилното си устройство.", "date": "2019.02.11", "title": "БДЖ с екстра – следим всички влакове на живо"}
{"url": "https://www.dnes.bg/stranata/2019/02/11/30-godishen-zagina-pri-katastrofa-mejdu-djip-i-kamion.401740", "text": "30-годишен мъж е загинал при катастрофа на пътя Луковит – Ябланица, в участъка Луковит - Петревене, съобщиха от МВР-Ловеч. \n\n\r\nИнцидентът е станал около 8.00 часа, когато джип се е ударил с товарен камион, при опит да се разминат. В резултат на катастрофата джипът е напуснал пътното платно. \r\nПострадали са още двама души. Друг 30-годишен мъж е в тежко състояние, а 24-годишен е без опасност за живота.  Всички пострадали при инцидента са от джипа.\r\nУчастъкът е затворен, като се преминава в двете посоки през село Горичане.\r\n ", "date": "2019.02.11", "title": "30-годишен загина при катастрофа между джип и камион"}
{"url": "https://www.dnes.bg/eu/2019/02/11/ek-zapochva-da-izpolzva-imeto-severna-makedoniia-do-dni.401766", "text": "Европейската комисия се подготвя след няколко дни да започне да използва новото име Република Северна Македония, съобщи кореспондентката на МИА в Брюксел.\n\r\nСлед като двете страни – Македония и Гърция, ратифицираха Преспанския договор, Европейската комисия чака да завършат всички предвидени процедури между Скопие и Атина, за да влезе в сила употребата на новото име в европейските институции.\n\n\n\r\nРепублика Македония трябва да информира Обединените нации и всички международни и регионални организации, че договорът е влязъл в сила и да поиска от тях да използват термина \"Северна Македония\". Според дипломатически източници ЕК очаква известие от Скопие до сряда тази седмица паралелно с известяването на на ООН.\n                    \n                    \n                \r\nСъщевременно от ЕК информират, че някои неща не са напълно изяснени като това дали промяната на името ще се случи веднага или ще се чака решение на Колежа на комисарите или на Съвета по външни работи на ЕС, предвиден за 18 февруари, където в заключенията би могла официално да бъде приета употребата на новото име от страна на министрите на външните работи на ЕС, посочва МИА, цитирана от БТА. И в Съвета, и в Комисията се работи по утвърждаване на процедурите, информират от тези институции.", "date": "2019.02.11", "title": "ЕК започва да използва името Северна Македония до дни"}
{"url": "https://www.dnes.bg/akoshtete-vqrvaite/2019/02/11/kakvo-da-napravi-vsiaka-zodiia-za-sveti-valentin.401763", "text": "Ето какво зодиакалните знаци е хубаво да направят в най-романтичния ден от годината.\r\n\r\n \r\nИмате много неща наум и много планове за Свети Валентин, затова е важно да останете спокойни и да не се стресирате, ако няма повод. Не премисляйте прекалено много, половинката ви ще оцени изненадите и подаръците, ако са от сърце.\r\n \r\n\r\n \r\nОбожавате да се наслаждавате на живота, да си угаждате и да ви глезят. Това ще се случи и на 14 февруари - отпуснете се, насладете се на мига, подарете си романтични и невероятни мигове с половинката, не мислете за задълженията.\r\n \r\n\r\n \r\nНай-важно е да се освободите от стреса от последните дни. Не мислете толкова, починете си, отидете на йога или СПА с половинката.\r\n \r\n\r\n \r\nЧувствате се леко летаргични на Деня на влюбените. Затова е добре да не предприемате пътувания и да не планирате нещо натоварващо. Сгответе вкусна вечеря и гледайте филми с любимия човек.\r\n \r\n\r\n \r\nЛъвовете са зарязали приятелите си в последните месеци. Не забравяйте, че трябва да изразите и обичта си към тях, не само към половинката! Излезте с компанията, покажете им, че ги цените, забавлявайте се!\r\n \r\n\r\n \r\nТези знаци са затрупани с работа, учене и задължения тези дни. Няма да имат време за нещо много романтично и вълнуващо, но нямат и желание. Ще им е хубаво, ако пийнат по нещо с колегите или си направят парти след училище със съученици.\r\n \r\n\r\n \r\nТе живеят на ръба от началото на тази година! Много са развълнувани, пълни с енергия и им се иска да направят нещо, което никога не са. Нека се отдадат на приключения с гаджето, да бъдат спонтанни! Така ще изкарат вълнуващ Свети Валентин.\r\n \r\n", "date": "2019.02.11", "title": "Какво да направи всяка зодия за Свети Валентин?"}
{"url": "https://www.dnes.bg/world/2019/02/11/116-indiici-pochinaha-ot-falshiv-alkohol-za-2-dni.401759", "text": "116 души станаха жертва на фалшив алкохол през последните почивни дни в Индия. Започна голяма полицейска операция срещу нелегални обекти за производството му, съобщиха днес властите и местната преса, цитирани от Франс прес.\n\r\nМного пострадали остават в болници в голям район, обхващащ части от северните щати Утар Прадеш и Утаракханд, на 150 км северно от столицата. От петък вечерта там са регистрирани все повече смъртни случаи след употреба на фалшив алкохол.\n\r\nСпоред индийски медии от петък насам броят на починалите се е увеличил до 116 и може да продължи да нараства. Арестувани са над 3000 души, заподозрени, че са свързани с контрабанда на алкохол, съобщиха властите в Утар Прадеш.\n                    \n                    \n                \r\n\"Преобладаващата част от смъртните случаи са настъпили през почивните дни, а много хора от околните села се лекуват в местни болници\", съобщи Шаилендра Кумар Шарма - говорител на полицията в окръг Сахаранпур в Утар Прадеш, който уточни, че са починали 59 души.\n\r\nСъстоянието на 16 от пострадалите е критично, съобщи в. \"Тайм ъв Индия\", цитиран от ТАСС. Изданието пише, че жители на Сахаранпур вчера са блокирали за няколко часа шосе в региона, за да настояват за незабавно наказание на административни лица и производители, свързани с търговията на некачествен алкохол. Тълпите разбили няколко магазина за спиртни напитки. \n\r\nМиналия четвъртък жители на няколко села от района Харидвар в Утар Прадеш се събрали на погребение, където пили некачествен алкохол. На много хора им прилошало и загубили съзнание. По-късно се установило, че в нелегално произведения алкохол е имало сода каустик, акумулаторен електролит и други вредни химикали, дори транквиланти. Полицията е конфискувала над 9,2 хиляди литра концентриран алкохол в Утар Прадеш и над 1000 литра в Утаракханд, посочва ТАСС, цитирана от БТА.\n\r\nВсяка година стотици бедни индийци умират след консумация на евтин фалшив алкохол. Контрабандистите често добавят метанол - силно токсична съставка, използвана понякога като антифриз.\n\r\nОт 5 милиарда литра алкохол, произвеждани годишно в Индия, около 40 процента се правят нелегално, според индийската асоциация за спиртни напитки и вино.\r\n ", "date": "2019.02.11", "title": "116 индийци починаха от фалшив алкохол за 2 дни"}
{"url": "https://www.dnes.bg/politika/2019/02/11/tomislav-donchev-gotovi-sme-za-hibridni-ataki-na-izborite.401782", "text": "Вицепремиерът Томислав Дончев коментира пред медиите опасността от хибридни атаки у нас във връзка с предстоящите избори. И допълни, че е нормално държавата да очаква и да е готова за всякакъв тип опити за зловредно вмешателство в изборния процес. Той припомни, че при изборите през 2015 г. е имало такива атаки.\r\nДончев отбеляза, че ще бъдат взети мерки, включително в областта на киберсигурността, и ще бъде направено всичко, за да се подсигури сигурността на изборите.\n\r\nВицепремиерът беше свидетел по делото срещу бившия здравен министър Петър Москов, който е подсъдим за договор сключен за доставка на ваксините \"Пентаксим\", \"Еувакс Б\" и \"Тетадиф\", като щетата за бюджета била над 300 млн. лв., припомня БТА.\r\n                    \n                    \n                Томислав Дончев каза още, че няма информация дали Венецуелската държавна петролна компания е опитала да прехвърли пари в България чрез брокерска къща, но щял да провери дали има такъв сигнал и данни.\r\nТой коментира и темата с ЦИК, като посочи, че е редно, ако е изтекъл мандатът на комисията, да бъде избран нов състав, но отбеляза, че има и други варианти като този мандатът на действащия състав да бъде удължен с решение на НС.", "date": "2019.02.11", "title": "Томислав Дончев: Готови сме за хибридни атаки на изборите"}
{"url": "https://www.dnes.bg/cars/2019/02/11/broiha-19-mln-za-alfa-romeo-ot-tyrga-chakaha-poveche.401764", "text": "Редкият автомобил Alfa Romeo 8C 2900B Touring Berlinetta бе продадена на търг в Париж за 19 милиона долара. Преди години гордите италианци наричаха без колебание тази \"красавица\" най-бързата кола в света. В далечната 1939 г. по обикновен път автомобилът можеше да ускори до невероятните за времето си 180 км/ч.\n\r\nAlfa Romeo Berlinetta е не само красива и скъпа, но и доста рядка кола. От нея са произведени едва 50 бройки. Само пет от тях са оцелели и до днес.\r\nВъпреки солидната цена, която бе платена, организаторите на търга признаваха, че са недоволни, защото планирали да получат повече от 20 милиона долара за тази класика.\n\r\n\"Разочарован съм от настоящата продажба. Трябваше да я закараме в САЩ. На американския пазар можеше да се получим много повече за този автомобил\", каза специалист от аукционната къща, организирала търга. Всъщност, през 2016 г. подобна Alfa Romeo беше продаден в САЩ за 20 милиона долара.\r\n                    \n                    \n                Подобно на много други европейски редки класики, продадената в Париж кола също има интересна история. Първият й собственик през 1939 г. е италианец, но година по-късно я продава във Великобритания. Оттогава автомобилът е притежаван само от още четирима души.\r\nПоследният плаща за него само 11 500 долара. През 1976 г. бащата на настоящия собственик купува колата, за да задоволи страстта си към предвоенните спортните автомобили. Синът му присъства на сделката преди 42 г. и оттогава, до продажбата й в Париж, колата е неразделна част от семейството.\r\n", "date": "2019.02.11", "title": "Броиха $19 млн. за Alfa Romeo, от търга чакаха повече"}
{"url": "https://www.dnes.bg/stranata/2019/02/11/maskirani-mladeji-vyrzaha-61-godishna-vzeha-i-250-lv.401777", "text": "Около 0:30 часа на 9 февруари на тел. 112 бил подаден сигнал за извършен грабеж в с. Еленов дол, Софийска област, съобщиха от на МВР.\n\n\n\r\nИзпратените на адреса полицейски служители установили, че след разбиване на входната врата, двама маскирани са проникнали в къщата, вързали са с въже 61- годишната собственичка, отнели са сумата от 250 лева, скрита под дюшека на леглото й, след което са се оттеглили в неизвестна посока.\n\r\nВ хода на предприетите незабавни оперативно- издирвателни действия, проведени съвместно от служители на ОДМВР- София, ГДНП и ОДМВР- Враца, са установени и задържани извършителите на престъплението - на 21 и 22 години.\n                    \n                    \n                \r\nСлед доклад на събраните доказателства пред районната прокуратура двамата са привлечени в качеството на обвиняеми за извършено престъпление по чл. 198 от НК и им е наложена мярка за неотклонение „задържане под стража“ за срок до 72 часа.\n\r\nПо случая е образувано досъдебно производство.", "date": "2019.02.11", "title": "Маскирани младежи вързаха 61-годишна, взеха й 250 лв."}
{"url": "https://www.dnes.bg/stranata/2019/02/11/pytiat-za-rilskiia-manastir-e-blokiran-ot-svlachishte.401794", "text": "Свлачище блокира пътя към Рилския манастир, съобщи struma.bg.\n\r\nТрафикът е затруднен и се осъществява в едната лента.\r\nОт КАТ предупреждават шофьорите да се движат с повишено внимание.", "date": "2019.02.11", "title": "Пътят за Рилския манастир е блокиран от свлачище"}
{"url": "https://www.dnes.bg/football/2019/02/11/politikata-sreshta-futbola-brexit-dramite-na-angliiskata-vissha-liga.401796", "text": "\r\nВъпросителните за Brexit са много и вече ги знаем - какви ще са последиците за търговци, за служители, пътуващи, работещи и учещи на Острова след излизането на Великобритания от ЕС. \n\r\nЩе има последици и за най-популярната футболна лига в света - английската Висша лига. \n\r\n68% от играчите в най-популярната лига са чужденци, включително някои от най-големите й звезди. \n                    \n                    \n                \r\nСлед Brexit обаче принципът за свободното придвижване на хора ще се отрази на футболистите, които ще трябва да си вадят разрешително за работа. \n\r\nКакви ще бъдат възможните изходи и решения за футболистите от Висшата лига при Brexit? Вижте още във видеото на .\r\n", "date": "2019.02.11", "title": "Политиката среща футбола: Brexit драмите на английската Висша лига "}
{"url": "https://www.dnes.bg/obrazovanie/2019/02/11/mon-shte-podkrepia-kreativnite-uchiteli.401790", "text": "Разговорът за образование е най-важен. Това е разговор за бъдещето на нашите деца, заяви министърът на образованието и науката Красимир Вълчев във Велико Търново.\r\nЗаедно със своите заместници Таня Михайлова и Деница Сачева той се включи в гражданския диалог \"Европа в нашия дом\", който стартира във Великотърновския университет \"Св. св. Кирил и Методий\". Платформата започна с дискусия за националните и местните политики в сферата на образованието.\n\r\n\"Формулата за справяне с най-важните предизвикателства е да сме в постоянна комуникация и да работим заедно с институционалните партньори. Тогава има резултат“, е посочил министърът по повод работата на екипите от Механизма за обхват на всички деца и ученици в образователната система.\r\n                    \n                    \n                За година и половина са записани близо 40 000 деца, но по-важното е да се работи с тях всеки ден. Многочасовата работа на учителите е най-трудна и им е необходима подкрепа от всички институции.\n\r\nМинистърът подчерта, че се предвижда подкрепа за креативните учители и за развитие на културата на иновации в училищата.\r\n\"Това ще е истинската промяна в образованието – учителите да избягват традиционните модели на преподаване. Необходими са иновативни методи, за да се въвлекат в по-голяма степен децата в образователния процес. Децата и училищата са различни, затова трябва да търсим различни ресурси“, заяви той, цитиран от пресцентъра на МОН.\n\r\nМинистърът е акцентирал и на посещаването на детска градина като ключов фактор особено за онези деца, чийто майчин език не е български. Затова МОН ще подкрепи с допълнителни обучения тези деца.\n\r\n\"Когато говорим за образование в рамките на гражданския диалог \"Европа в нашия дом\", всеки трябва да знае какво получаваме като солидарност от държавите в ЕС. 500 училища ще бъдат модернизирани през 2019 година с над 700 милиона лева от ОП \"Региони в растеж“, каза по време на дискусията председателят на парламентарната група на партия ГЕРБ Цветан Цветанов. По думите му е много важно темата \"Образование“ да бъде тема, която обединява всички.\n\r\n\"Винаги, когато правиш една политика, най-важна е обратната връзка. Когато гласуваме за силна и обединена Европа, ще можем да се възползваме от нейната солидарност за реализиране на националните политики“, допълни Цветанов. Според него инвестицията в образованието е инвестиция в бъдеще и тя е в размер на 1 милиард и 380 милиона лева. Важно е и достойното заплащане на труда на българския учител.", "date": "2019.02.11", "title": "МОН ще подкрепя креативните учители"}
{"url": "https://www.dnes.bg/stranata/2019/02/11/specakciia-v-plovdiv-zadyrjaha-21-dushi-za-razprostranenie-na-droga.401801", "text": "Специализирана полицейска операция за противодействие на престъпленията, свързани с разпространение и употреба на наркотични вещества, е проведена на територията на областната дирекция на МВР в Пловдив, съобщава \"\". \n\n\n\n\r\nВ хода й са задържани 21 извършители, общо са конфискувани значителни количества амфетамин и марихуана, ново психотропно вещество, хероин, таблетки екстази и клоназепам. Над 200 грама амфетамин, електронна везна, мобилен телефон и парична сума били иззети при съвместни процесуални и следствени действия от служители на отдел \"Криминална полиция\" и сектор \"Специализирани полицейски сили\" от микробуса и жилището на 46-годишен от Браниполе.\n                    \n                    \n                \r\nВ пловдивския квартал \"Столипиново\", в апартамента на 40-годишен криминално проявен и осъждан мъж и 63-годишния му баща, колегите им от Шесто РУ намерили около 26 грама суха зелена листна маса със съдържание на ново психотропно вещество, 40 таблетки Клоназепам и електронна везна със следи от марихуана.\n\r\nМножество разфасовки марихуана с тегло над 36 грама, 28 таблетки екстази, пакетче метамфетамин и две електронни везни открили карловски полицаи в дома на 33-годишен жител на село Московец. С прокурорски постановления спрямо четиримата извършители са взети 72-часови мерки за неотклонение. В рамките на спецакцията, при обиск и претърсване в апартамента на 27-годишен жител на областния град, служители на Първо РУ открили 22 таблетки екстази и близо 7 грама марихуана.\n\r\nЦигари със съдържание на суха зелена листна маса и дози амфетамин иззели от четирима младежи на възраст между 19 и 24 години. С различни количества марихуана, амфетамин, клоназепам и хероин на територията на Четвърто и Шесто РУ в областния град били засечени осем души на възраст между 21 и 38 години, а в Карлово и Хисаря - момчета на 19 и 24 години. Междувременно 27-годишен мъж и 18-годишно момиче, занимавали се с разпространение на дрога, били задържани с над 3 грама марихуана и 2,5 грама амфетамин от криминалисти в ж.к. \"Тракия\" в областния град. По случаите са образувани полицейски производства под наблюдението на окръжната и районната прокуратура.", "date": "2019.02.11", "title": "Спецакция в Пловдив - задържаха 21 души за разпространение на дрога"}
