{"url": "https://www.dnes.bg/notifikacii/2019/09/01/dorian-se-zadava-svetovnite-lideri-sa-v-polsha-a-trymp-igrae-golf.421500", "text": "Днес, световните лидери се събраха на церемонията по случай 80-годишнината от започването на Втората световна война. Почти всички присъстваха на събитието в Полша... освен Доналд Тръмп, който обяви, че няма да участва в церемонията заради наближаването на урагана Дориан.\r\nНа пръв поглед благородно - Тръмп иска да остане с хората си за да посрещне огромната мощ на бурята. Той създаде впечатлението, че ще остане в залата за мониторинт заедно с експертите, за да следи прогреса на Дориан. Ала вместо това се качи в хеликоптера си и отпраши за Вирджиния, където отседна в своя голф клуб, за да играе, разбира се, голф.\r\nТака, докато Бахамите панически се подготвят за \"катастрофалните последици\", които ще нанесе вятърът със скорост от 240 километра в час, Тръмп спокойно удря топката. Той все пак ще провери какво е състоянието на страната му на среща с Федералната агенция за спешни ситуации.", "date": "2019.09.01", "title": "Дориан се задава, световните лидери са в Полша, а Тръмп...играе голф "}
{"url": "https://www.dnes.bg/stranata/2019/09/01/sled-tejyk-kupon-myj-izdyhna-v-slynchev-briag.421502", "text": "Мъж на около 40 - 50 години почина след купон в Слънчев бряг. Първоначално той буйствал, но изведнъж замлъкнал и издъхнал, съобщават от 24 часа.\r\nПо информация на МВР, самоличността му още не е установена, а аутопсията предстои. \r\nПочиналият бил късо  подстриган. Носел бяла тениска и черен панталон. Той паднал на  алеята пред едно от известните нощни заведения в курорта.\r\nВзети са кръвни проби за алкохол и наркотични вещества. Криминалисти  не изключват туристът да е смесил някакъв концентрат със синтетична  дрога. Възможно е обаче да става дума и за здравословен проблем. По  всяка вероятност загиналият е чужденец.", "date": "2019.09.01", "title": "След тежък купон - мъж издъхна в Слънчев бряг"}
{"url": "https://www.dnes.bg/index/2019/09/01/velikobritaniia-napuska-es-no-iztochna-evropa-ne-se-pritesniava.421501", "text": "\"Ако трябва да водим война, нека поне да е срещу коалиция\", обичал да казва Наполеон. По онова време цяла Европа всъщност била обединена срещу Франция, но нямало нищо по-лесно от това да се посее разкол между европейските сили, така че коалицията срещу Наполеон да се разпадне.\n\r\nВ случая с Брекзит обаче нещата стоят точно обратното: добре смазаният и гъвкав механизъм на британското кралство с неговите вековни традиции и с прочутия в цял свят парламентаризъм сега рискува да се разпадне. А нестабилната иначе „коалиция\", наречена Европейски съюз, която в други случаи трудно постига единство, сега е непоклатима като скала, пишат от .\r\n                \r\n                \r\n                \r\nКолкото и остро да спорят в ЕС относно плановете за реформи, колкото и мъчително да намират компромисни решения, опре ли въпросът до това при какви условия Великобритания ще напусне общността, останалите 27 страни-членки са абсолютно единни.\n\r\n\r\nТази размяна на ролите е повод за известен оптимизъм: явно, че нещо все пак се е променило в Европа през последните 200 години. Пресилено би било обаче да очакваме, че стряскащият пример с Брекзита ще накара и евроскептиците да се превърнат в убедени европейци. Критиците, и най-вече тези в източноевропейските страни-членки, не флиртуват с идеята за напускане на общността, макар някои погрешно да твърдят именно това.\n\r\nТочно обратното: в Полша, чието дясно правителство води най-ожесточени спорове с Брюксел, 75% от хората искат непременно да останат в ЕС – това е една от най-високите стойности в цяла Европа. В страната на Виктор Орбан пък четирима от всеки петима унгарци са убедени, че членството в ЕС носи повече ползи, отколкото негативи на страната. Дори и сред особено евроскептичните чехи два пъти повече са онези, които желаят страната им да остане в ЕС.  \n\r\nТова обаче не е повод спокойно да гледаме напред. Повечето източноевропейци си представят един ЕС, който е доста по-различен от онзи в главите на французите, германците, испанците или италианците. Източноевропейските нации са възникнали в битка срещу някаква външна централна сила, управлявала ги от Виена, Санкт Петербург или Истанбул. Тяхната задача е била да се съпротивляват на тази чужда сила, доколкото могат. По сходен начин бе организиран и Варшавският договор: важните решения винаги се взимаха в Москва, а задача на националните политически елити беше да се опитат да извлекат максимум облаги за тяхната страна.\n\r\nНо дори евроскептиците в тези страни не се стремят към безграничен национален суверенитет. В един все по-несигурен свят представите за пълна самостоятелност се асоциират по-скоро с пълна изолация – това важи с особена сила за малките нации, които преобладават в източната част на континента. Хората в тях понякога изпитват носталгия по миналото, когато всичко било по-добре и те уж можели да решават, без да се съобразяват с други.\n\r\nПодобни времена обаче никога не са съществували в Източна Европа. За разлика от британците, никой източноевропеец няма как да помни такива времена. А днес дори и наследниците на някогашните велика британска империя вече усещат, че в ерата на глобализацията националният суверенитет вече не е това, което беше едно време, и че никой премиер, та дори и най-умният, не е в състояние сам да преодолее една икономическа криза.\n\r\n\n\r\nЗатова и Брекзитът по-скоро сплотява ЕС, отколкото да го разединява. Но  стане ли дума за следващата стъпка - за задълбочаването на европейската интеграция и превръщането на общността в единен икономически и валутен съюз с общи институции, политиците, а и обществеността в по-големите и икономически по-силни източноевропейски държави стават скептични. Изключение правят само словаците, словенците, латвийците и естонците.\n\r\nВ Източна Европа не се стремят към повече власт при взимането на европейските решения - това обяснява защо нито една източноевропейска страна не предяви силни претенции в битката за водещите ръководни постове на ЕС. Повечето източноевропейци не си представят Европа като единен отбор, а по-скоро като игрално поле: когато един от играчите - в случая британците - напусне игрището, останалите виждат в него не отпадането на съотборник, а на конкурент.\n\r\nВсички убедени европейци би трябвало сериозно да се разтревожат от наличието на подобни представи за ЕС. Защото те имат потенциал да разпалят още по-силно конкуренцията за общите ресурси и по този начин косвено да засилят центробежните сили. Това, че Изтокът остава в общността, съвсем не означава, че никой друг няма да я напусне. В Южна Европа - например в Италия - страховете от евентуално напускане на ЕС са много по-слабо изразени, отколкото в Източна Европа.\n\r\nАко в общата конкурентна битка средиземноморските държави бъдат притиснати в ъгъла, единството в общността ще се пропука по оста север - юг. Защото не в Източна Европа, а по-скоро в Италия и Гърция хората се смятат за губещи от европейското обединение. Това не предвещава нищо добро за ерата след Брекзита. Колко лоши ще се окажат перспективите - ще си проличи на предстоящите разправии за новата бюджетна рамка и когато започнат да се търсят липсващите милиарди след евентуален Брекзит без сделка. Всичко това няма да тласне европейското единство напред. По-скоро Европа цяла ще се разтресе.\r\n\r\n   ", "date": "2019.09.01", "title": "Великобритания напуска ЕС, но Източна Европа не се притеснява "}
{"url": "https://www.dnes.bg/index/2019/09/01/bezopasno-byrzo-lesno-koi-sa-nai-sigurnite-gradove-na-zemiata.421399", "text": "\n\r\nНезависимо какви са критериите ви за добро пътуване - дали искате да видите впечатляваща архитектура, да посещавате музеи или просто да попивате от атмосферата на градовете едно е със сигурност важно - колко е сигурна вашата дестинация. \r\n\r\nИндексът за безопасни градове на The Economist подрежда 60 дестинации по света като взима предвид цифровата сигурност, здравето, инфраструктурата и разбира се - личната безопасност. \r\n\r\nНачело на този списък излиза Токио. Най-гъсто населеният метрополис на Земята получава 92 точки от 100. Сингапур се класира втори с 91.5 точки, а трети е друг японски град - Осака, с 90.9 точки. \r\n\r\nТрите града също са били в челната тройка преди време - през 2015 и 2017 г. \r\n\r\nЕвропейските градове Амстердам и Копенхаген, които се броят със свръхтуризма, също влизат в класацията. \r\n\r\nЕдинственият американски град пък е Вашингтон, макар че Чикаго е бил на крачка от класирането - остава 11.", "date": "2019.09.01", "title": "Безопасно, бързо, лесно: Кои са най-сигурните градове на земята? "}
{"url": "https://www.dnes.bg/notifikacii/2019/09/01/myj-napadna-policai-sled-zabelejka-za-silna-muzika.421505", "text": "Мъж от Вършец е задържан в ареста заради нападение над полицай, направил му забележка за силна музика. Това съобщиха от областната дирекция на МВР в Монтана.\n\n\n\r\nИнцидентът е станал в петък към 23:36 часа. Дежурните от РУ в Берковица получили сигнал за як саунд, който се носи от частен дом в курорта Вършец и веднага се отзовали на адреса. Там пирувала шумна компания. Почерпените купонджии танцували и крещели на фона на музика с високи децибели, която кънтела наоколо и нарушавала нощната тишина. При появата на ченгетата те спрели касетофона. Последвал опит на униформените да напишат предупреждение към домакина съгласно Закона на МВР и той да се подпише. Тогава разярен, пияният мъж се нахвърлил срещу тях със закани, че ако пак дойдат в дома му , ще ги заколи.\r\n                \r\n                \r\n                \r\nИзневиделица грабнал празна стъклена бутилка от бира и налетял на единия от полицаите. Ченгето успяло да избегне удара, а колегите му щракнали белезници на ръцете на апаша и го прибрали в ареста за 24 часа. По случая се води преписка.", "date": "2019.09.01", "title": "Мъж нападна полицай след забележка за силна музика "}
{"url": "https://www.dnes.bg/mish-mash/2019/09/01/opravdano-zakysnenie-papata-zasedna-v-asansiora-na-vatikana.421503", "text": "Папата пристигна със закъснение за неделното си обръщение към събралите се на площад \"Свети Петър\" и обясни, че е заседнал в един от асансьорите на Ватикана, откъдето след 25 минути го извадили притеклите се на помощ пожарникари, предаде Ройтерс.\r\n\"Трябва да ви се извиня\", каза усмихнат Светият отец, започвайки неделното си обръщение с десет минути по-късно от предвиденото. След това той обясни, че е възникнал проблем с електрозахранването и той останал блокиран в асансьора. \"Бурни аплодисменти за пожарникарите\", каза папата пред събралото се на площада множество.", "date": "2019.09.01", "title": "Оправдано закъснение: Папата заседна в асансьора на Ватикана"}
{"url": "https://www.dnes.bg/world/2019/09/01/rusiia-obidena-varshava-omalovajava-roliata-na-sssr-vyv-vtorata-svetovna.421504", "text": " Като омаловажава ролята на СССР и Русия във Втората световна война, полското ръководство показва своята малоценност, политизира войната и се опитва да заличи историческата памет, заяви председателят на Държавната дума Вячеслав Володин, цитиран от РИА Новости.\r\nПолша не покани представители на Русия на 80-годишнината от Втората световна война, заради „историческата истина“, каза по-рано заместник-министърът на външните работи Шимон Шинковски Вел Сенк.\r\n\"Полското ръководство не разбира, че победата във Втората световна война няма политическо измерение. Някои хора харесват Русия, други не я харесват, но решаващата й роля във Втората световна война се признава от всички народи по света, включително и от държавите от антихитлеристката коалиция, включително САЩ и Великобритания.“, заяви Володин.\r\n                    \n                    \n                \r\n                \r\n                \r\n                \"Като решава да омаловажи ролята на СССР и Русия във Втората световна война, полското ръководство показва своята малоценност, като политизира резултатите от войната и се опитва да заличи историческата памет. Това е недопустимо \", допълни председателя на Държавната дума.\r\nТой подчерта, че подвигът на съветския войник винаги ще се помни, а имената на полските служители и политици, които се опитват да унищожат паметта на онези, които са дали живота си в името на мира, ще бъдат забравени.\r\n\"В световната история именно сателитните държави винаги са били склонни към подобна реторика - на някои етапи от своя път те бурно ругаеха САЩ и Великобритания, а днес Русия, само за да бъдат похвалени от своя господар. Имаме добра руска поговорка „Не плюйте в кладенеца, все едно никога няма да ви се припие вода“, заключи председателят на Държавната дума.", "date": "2019.09.01", "title": "Русия обидена: Варшава омаловажава ролята на СССР във Втората световна"}
{"url": "https://www.dnes.bg/notifikacii/2019/09/01/ubiha-s-dyrven-pryt-myj-v-sofiia.421510", "text": "С дървен прът, подобен на тези, които държат изправени младите фиданки е умъртвен 43-годишният мъж, чийто труп беше открит днес сутринта в столичния кв. \"Изток\", съобщава \r\nОръжието е било на местопрестъплението. Жертвата е била облечена с мръсни дрехи. Тялото е лежало до пейки в градинка съвсем близо до столичната Пътна полиция, където живущите в района разхождат децата и кучетата си. \r\n\r\nПиянски скандал между клошари е една от версията, по която работят криминалистите. Вече се разпитван хората в  спокойния район на столицата.  \r\n\r\nОкървавеният труп на криминално проявения за кражби мъж беше открит тази сутрин. Сигналът е подаден в 7,20 ч. от жена, която е разхождала кучето си. На място веднага са пристигнали криминалисти.", "date": "2019.09.01", "title": "Убиха с дървен прът мъж в София "}
{"url": "https://www.dnes.bg/stranata/2019/09/01/4-kilometra-e-opashkata-za-vlizane-v-gyrciia-na-kulata.421508", "text": "4 км е опашката от ТИР-ове и автомобили на изход от България при ГКПП „Кулата“, съобщава „Фокус“.\r\n\r\nНа влизане в България трафикът е спокоен и няма задръствания. Преминаването през пункта отнема не повече от 5 - 10 минути.", "date": "2019.09.01", "title": "4 километра е опашката за влизане в Гърция на \"Кулата\""}
{"url": "https://www.dnes.bg/world/2019/09/01/shestima-zaginali-sled-kato-helikopter-padna-v-norvegiia.421507", "text": "Хеликоптер се разби в северната част на Норвегия, шестимата души на борда му са загинали, съобщиха от Reuters, цитирани от агенция \"Фокус\".\r\nСпасителните служби в скандинавската страна заявиха, че хеликоптерът е бил собственост на компанията „Хелитранс“, която на уебсайта си заяви, че не желае да коментира обстоятелствата около трагедията.\r\nНорвежките власти започнаха разследване на причините за катастрофата, които все още не са ясни.\r\nСлужител от разследващите служби в страната заяви, че служители от Франция и компанията “Еърбъс“ ще пристигнат в Норвегия, за да помогнат на разследването.", "date": "2019.09.01", "title": "Шестима загинали след като хеликоптер падна в Норвегия "}
{"url": "https://www.dnes.bg/kino/2019/09/01/djared-leto-kato-gospodin-nikoi.420153", "text": "Да си смъртен сред безсмъртни може да е лош късмет или рядък шанс. Равносметката за подобно събитие прави режисьорът Жак Ван Дормел в \"Господин Никой\".\r\nФилмът ни среща с Немо Никой (Джаред Лето), 118-годишен мъж, който е последният смъртен на  Земята, след като всички останали са постигнали безсмъртие.\r\nТри са периодите, които се оказват знакови в неговия живот - когато е бил на 9, 16 и 34 години. В пряка зависимост с тези възрасти са и любовта му към три различни жени. Немо размишлява и за развода на родителите си и за всички останали житейски препядствия, пред които е бил изправен.\r\nНелинейният сюжет на  филма използва съществуването на множество светове, за да илюстрира как  всяко решение в живота на човек променя неговата съдба. а Дормел косвено се опитва да отговори на трудния въпрос - колко страшно е, ако човек знаеше предварително всичко, което ще му се случи.\r\n                    \n                    \n                \r\n                \r\n                \r\n                На смъртния си одър 118-годишният представител на расата ни прави равносметка на живота си, а покрай него и на света, който познаваме. Изборите, които е направил не свършват - до последния дъх.\n\r\n \"Господин Никой\" е на границата между живота и смъртта, а всяка от историите, които споделя носят послания, облечени в конкретни цветове - любовта е в червено, депресията - в синьо, а богатството - в жълто.\r\nВ останалите роли ще видим Сара Поли, Даян Крюгер и Лин Дан Фан. Гледайте \"Господин Никой\" на 1 септември от 22.30 часа по телевизия .\r\n ", "date": "2019.09.01", "title": "Джаред Лето като \"Господин Никой\""}
{"url": "https://www.dnes.bg/eu/2019/09/01/polsha-otbeliazva-80-godini-ot-nacistkata-invaziia-v-stranata.421509", "text": "Президентът на Полша Анджей Дуда откри днес във Варшава главната церемония по повод 80-годишнината от нацистката инвазия в страната, сложила началото на Втората световна война, предадоха осведомителните агенции.\n\n\n\r\nПрисъстват десетки представители на други страни, сред които вицепрезидентът на САЩ Майк Пенс, канцлерът и държавният глава на Германия Ангела Меркел и Франк-Валтер Щаймайер, както и българският президент Румен Радев.\n\r\nПолски войници изпяха химна на Полша и издигнаха националния флаг на площад \"Пилсудски\" - голямо пространство в центъра на града, сравнено със земята от германските войски през войната. Сега на площада се намира Гробът на незнайния воин, срещу който се издига голям християнски кръст.\n                    \n                    \n                \r\n                \r\n                \r\n                \r\nЦеремониите в столицата бяха предшествани от възпоменателни прояви в населеното място Велун и полуострова Вестерплате до Гданск - първите станали обект на инвазията, - състояли се рано сутринта в точния час на атаката на 1 септември 1939 г.", "date": "2019.09.01", "title": "Полша отбелязва 80 години от нацистката инвазия в страната"}
{"url": "https://www.dnes.bg/mish-mash/2019/09/01/greta-tunberg-kym-heityrite-da-si-razlichen-e-supersila.421506", "text": "\"Когато хейтърите нападат външния вид и различията, това просто означава, че няма за какво друго да се хванат\", написа 16-годишната Тунберг в профила си в Instagram. След дълго и тежко плаване, преди няколко дни тя най-накрая акустира в Ню Йорк и вече дори участва в протест, настоявайки за действие по въпроса с промените в климата.\r\n\"Аз имам Синдром на Аспергер, което означава, че понякога съм малко по-различна от нормата. Но предвид обстоятелствата - да си различен е суперсила\", написа още Грета. Тя сподели, че не е коментирала диагнозата си в медийното пространство, не защото я крие, а защото се притеснява как невежите хора ще реагират.\r\n\"Знам, че невежите хора още приемат това като болест и да, диагнозата ми ме е ограничавала преди. Преди да започна протестите в училище, нямах енергия, нямах приятели, не говорех с никого. Но всичко това се промени, след като намерих смисъл в света, който на някои се струва толкова безсмислен и кух\", допълни още Грета.\r\n                    \n                    \n                \r\n                \r\n                \r\n                Невролози от цял свят побързаха да похвалят Тунберг за откритостта й и съобщението, което изпраща на всички, които имат този синдром.\r\n \r\n ", "date": "2019.09.01", "title": "Грета Тунберг към хейтърите: Да си различен е суперсила "}
{"url": "https://www.dnes.bg/politika/2019/09/01/ninova-napadna-borisov-direktno-toi-e-vinoven-za-chumata.421512", "text": "Лидерът на БСП Корнелия Нинова коментира ситуацията със заболяването африканска чума по свинете. От Шумен, където днес бе на визита, тя заяви че отговорността за работата на Агенцията по безопасност на храните е на премиера Бойко Борисов, съобщава bTV.\n\n\r\n\n\r\n„Виждам, че през цялото време на чумата, вниманието се съсредоточава върху Агенцията по безопасност на храните. Мислим, че това не е правилно. Те са инструмент за изпълнение на държавна политика – политиката на правителството, на решенията на мнозинството в парламента. Затова, според мен, отговорността за всичко, което се случи, е в МС и персонално при премиера Борисов.\n                    \n                    \n                \r\n                \r\n                \r\n                \r\nАгенцията е една от административните единици, която изпълнява това, което им се каже и обикновено директори на агенции понасят отговорността, политическата винаги се размива и политическа отговорност няма”, заяви лидерът на БСП.\n\r\nНинова каза още, че при старта на новия парламентарен сезон, социалистите ще повдигнат тази тема и в Народното събрание.", "date": "2019.09.01", "title": "Нинова нападна Борисов директно: Той е виновен за чумата! "}
{"url": "https://www.dnes.bg/index/2019/09/01/karamel-kralstvo-podpis-what3words-tradicionniia-adres-otiva-v-istoriiata.421262", "text": "Традиционните адреси вече не ни вършат работа. Тази теза стои зад създаването на лондонския стартъп what3words. \n\r\nСпоред хората зад стартъпа традиционните адреси са скъпи, ограничаващи и предразполагат към доста грешки. \n\r\nОтговорът на компанията към тези предизвикателства е да раздели света на 57 трилиона квадрата и да даде на всеки един от тях 3 произволни думи, които играят ролята на адрес. \n\r\nWhat3words твърди, че така може да проследи на практика всяко местенце на планетата - от малки къщи в индийските гета, през бежански лагер в Уганда до просто някое ъгълче в Хонконг. \n\r\n\"Това е юзър френдли GPS\", обяснява Гайлс Джоунс, маркетинг директор на компанията. \"Всички имат история, в която навигацията им не е била достатъчно добра\", казва той. \r\n                \r\n                \r\n                \r\nИдеята хрумнала на изпълнителния директор Крис Шелдрив, бивш организатор на музикални концерти. Често му се налагало да доставя оборудване на различни места и се ядосвал, че адресите не са достатъчно лесни за откриване. \n\r\nИли не съществували, или не били достатъчно точни, или било трудно да се обясни как да се стигне до там, обяснява маркетинг шефът Гайлс. \n\r\nКрис започнал да използва GPS координати, за да реши този проблем, но последователността от цифри е трудна да се запомни и споделя.  \n\r\nЕдин ден, преди шест години, Крис и негов приятел се натъкнали на решението. \n\r\n\"Имало речник на масата и те си казали: Чудя се колко ли различни думи ни трябват, за да използваме система с думи\", обяснява днес Гайлс Джоунс. Отговорът на този въпрос е 40 000 думи, в комбинация по тройки. \n\r\nПредставете си го така: Искате да се видите с приятел в мола, но има много входове и няма лесен начин да обясните къде сте. Но с приложението what3words можете да отбележите специфичния вход и да изберете виртуален квадрат, и ще се генерира фраза, фиксирана към тази локация. \n\r\nТакава фраза например е \"карамел.кралство.подпис\" (caramel.kingdom.signature). Конкретно това ще ви отведе на място в Хонконг. \n\r\nСлед това приложението отвежда потребителя в друго приложение с карти. Приложението е започнало само с английски думи, но вече е разширено с 36 езика. \r\n\n\r\nЕдин от най-големите успехи на компанията е в Монголия. Широката и необятна страна с малко номадско население се оказва най-благоприятната почва за развитие и доказване на ефективността на what3words. \n\r\nТолкова е успешна системата в Монголия, че се доказва като официалната адресна система в страната, която монголските пощи ползват. Банките, такситата, AirBnB и дори Pizza hut ползват what3words. \n\r\nМного хора по света все още живеят без да имат официален адрес и това позволява на компанията да се развива. Например наскоро те започват да работят с бежански лагер с над 100 000 души в Уганда. What3words се заели със създаването на тагове за почти 50 000 сгради, за да може живеещите там да получават пратки и да могат да бъдат лесно намерени. \n\r\n\"Сега всеки един човек в този лагер има адрес\", обяснява Гайлс Джоунс. Той добавя, че тези адреси дори са признати от местната здравна агенция и така медицинските работници по-лесно могат да открият хората. \n\r\nПриложението работи и офлайн, което улеснява работата на спасители в отдалечени райони, където няма бърза интернет връзка. \n\r\nWhat3words е полезно и в случаи, в които човек не знае къде точно се намира. Полицията в Англия обяснява пред CNN, че са използвали приложението да спасят жертва на отвличане. \n\r\n\"Помолихме я да свали приложението и да ни даде локацията си от три думи\", обяснява Пол Редшоу от полицията в Хъмбърсайд. \n\r\n\"Успяхме да идентифицираме в коя сграда е и полицията беше изпратена на помощ веднага\", казва той. \r\n\n\r\nWhat3words е безплатна за обществено ползване и неправителствени организации. Компанията планира да започне да лицензира кода си за бизнеси, които искат да интегрират системата. \n\r\n\"Ако сте голяма спедиторска компания или автомобилен бизнес, можем да ви направим доста по-ефикасни\", обясняват от What3words. \n\r\nДвама от големите инвеститори в компанията са именно логистични фирми. Германската DB Schenker и Аramex от Обединените арабски емирства използват what3words, за да покажат на шофьорите си къде трябва да стигнат - пестейки време. \n\r\nDaimler също започва да имплементира системата в някои от колите си. \n\r\nСтремежът на компанията е да се превърне в глобален стандарт. \n\r\n\"Така че когато видите три драсканици върху сграда, или три несвързани думи върху визитка и ще знаете - това е адрес\", казва Гайлс Джоунс.", "date": "2019.09.01", "title": "Карамел.кралство.подпис: What3words – традиционния адрес отива в историята "}
{"url": "https://www.dnes.bg/mish-mash/2019/09/01/timyti-shalame-e-kral-v-noviia-film-na-neflix.421404", "text": "Тимъти Шаламе е една от най-обещаващите млади холивудски звезди. Момчето, което е само на 23 години, доби световна слава с филми като \"Призови ме с твоето име\", \"Ladybird\" и \"Beautiful Boy\". Макар името му да не точно американско, Тимъти е роден в Манахтън, но баща му е с френски корени. \r\n \r\nОще с първите си стъпки в голямото кино, Шаламе е забелязан както от публиката, така и от критиците. За ролята си на Елиът в \"Призови ме с твоето име\" той получава номинация за Оскар, Златен глобус и БАФТА. За съжаление, жестоката конкуренция не позволява на младия актьор да се качи на сцената, но това рано или късно ще се случи. \r\n \r\nСлед като влезе в ролите на тийнейджър, сега е време да видим Тимъти в малко по-сериозна роля. От онлайн платформата Netflix пуснаха официален трейлър на новия си филм The King, в който актьорът сяда на най-важното място, а именно - кралския трон.\r\n \r\nШаламе влиза в ролята на крал Хенри V, известен като Хал. Въпреки злата си репутация, която го предшества, Хал успява да победи французите при битката при Азенкур през 1415 година. Филмът ще разкаже за живота на Хенри V, който току-що е седнал на трона и трябва да се справя с всичко - от политически взаимоотношения, през война, започната от баща му и се стигне до изглаждане на приятелски връзки. \r\n \r\nЗа основа на историята ще служат няколко пиеси от Шекспир, а сценарист и режисьор на The King е Дейвид Мишод. Името може да ви е познато от нашумелия наскоро мини-сериал \"Параграф 22\", който се продуцираше от Джордж Клуни, както и от филма War Machine, където се събраха имена като Брат Пит и Тилда Суинтън. Пит също участва в The King като продуцент.\r\n \r\nПартнтьор в написването на сцнария е Джоел Еджъртън, който освен това играе и най-добрият приятел на краля - Джон Фалстаф. В ролята на Хенри IV влиза Бен Менделсон, а актьорският състав се допълва от имена като Робърт Патисън, Лили-Роуз Деп, Шон Харис и Томас Макензи. \r\n \r\nThe King вече е включен в програмата на фестивала във Венеция, с който се дава началото на филмовия сезон. Самият фестивал започна на 28 август, а фимлът ще бъде излъчен на 2 септември. След това предстои той да бъде пуснат и на голям екран на 11 октомври. Всички потребители на Netflix ще трябва да изчакат до 1 ноември, когато The King ще бъде пуснат в стрийминг платформата. \r\n \r\n", "date": "2019.09.01", "title": "Тимъти Шаламе е крал в новия филм на Neflix"}
{"url": "https://www.dnes.bg/notifikacii/2019/09/01/velikobritaniia-vs-boris-djonsyn-hiliadi-na-protest.421497", "text": "Десетки хиляди протестиращи излязоха на митинги в цяла Великобритания в опит да покажат недоволството си от решението на британския премиер Борис Джонсън, да спре временно заседанията в парламента, пише вестник The Independent, цитиран от агенция \"Фокус\"\r\nСто хиляди души са се събрали на протеста в централната част на Лондон, според организаторите му.\r\nМного от протестиращите са издигнали плакати с думите „Спрете преврата!“.\r\nТълпата се е придвижвала по улица „Уайтхол“, където се намират много от министерствата на Великобритания, преди да се спре пред „Даунинг стрийт“, където е офиса на министър-председателя.\r\nПо-рано Борис Джонсън обяви, че ще суспендира парламента и той ще прекрати дейността си от 9 септември до 14 октомври.\r\r\n                \r\n                \r\n                Според критиците този ход е провокиран от желанието на премиера да попречи на опозицията да предотврати излизането на Великобритания от Европейския съюз без сделка.\r\nДжонсън отрече тези твърдения, като ги нарече „напълно неверни“, и настоя, че действията му са съгласувани с нуждата от нова „законова програма за престъпността, болниците и за финансирането на образованието, от което имаме нужда“.\r\nРешението на премиера предизвика недоволство сред опозицията, а техни политици бяха сред протестиращите.\r\nДепутатите от лейбъристката партия Даян Абът и Джон Макдонъл разговаряха с тълпите от сцена, издигната близо до „Даунинг стрийт“.\r\n„Това е борба за защитата на нашата демокрация. Знаем какво е намислил Борис Джонсън, той дори не го крие. Той иска да закрие демокрацията и да форсира Брекзит без сделка“, заяви Макдонъл.\r\nДепутатът допълни, че предишните поколения са се борили и са правили огромни жертви в борбата за парламентарна демокрация, за да могат да имат думата по отношение на политиките и бъдещето на страната.\r\nСпоред британската полиция трима души са били арестувани по време на протестите в Лондон. Един от тях, Шон Бери, е депутат от „Зелената партия“ и неин заместник-ръководител в Англия и Уелс.\r\nПротести се проведоха и в Йорк, Ню Касъл, Бристол и Манчестър, където по улиците излязоха по няколко хиляди души.\r\nПротестиращите изпълниха площад в централната част на Глазгоу, за да чуят изказвания на обществени личности, включително лидерът на лейбъристите Джеръми Корбин.\r\nГорд съм, че съм тук с всички вас, хората които подкрепяте протеста, за да кажем на Борис Джонсън, че това е нашият парламент. Няма начин да ни изведете (от ЕС) без сделка, ние ще ви спрем и ще върнем на хората правата и думата им в определянето на бъдещето им.“, заяви лидерът на лейбъристите.\r\nПо-рано Корбин заяви, че следващото парламентарно заседание може да е последният шанс на парламента да спре Брекзит без сделка.\r\n„Да, има шанс и ние ще направим абсолютно всичко, което можем за да предотвратим Брекзит без сделка и това да бъдем тласнати в ръцете на Доналд Тръмп и търговска сделка със САЩ“, заяви той.", "date": "2019.09.01", "title": "Великобритания VS Борис Джонсън. Хиляди на протест"}
{"url": "https://www.dnes.bg/mish-mash/2019/09/01/kato-princesa-pevicata-eli-golding-se-omyji.421498", "text": "Британската певица и авторка на песни Ели Голдинг се омъжи за арт дилъра Каспар Джоплинг в присъствието на куп звездни гости, предаде Асошиейтед прес.\r\nИзпълнителката и 27-годишният й избраник размениха брачните си обети в готическата катедрала на Йорк, Великобритания. Сред поканените знаменитости бяха Сара Фъргюсън и дъщерите й, принцесите Биатрис и Юджини, годениците Орландо Блум и Кейти Пери, актрисата Сиена Милър, певецът Джеймс Блънт и съпругата му, комикът Джими Кар, бившата изгора на принц Хари Кресида Бонас.\r\nБулката пристигна на сватбата си със син миниван \"Фолксваген\". За големия ден 32-годишната Ели Голдинг беше избрала рокля на \"Клое\", дело на дизайнерката Наташа Рамзи-Леви. Изработката й е отнела 640 часа.\r\nЕли Голдинг и Каспар Джоплинг, които са заедно от две години, оповестиха годежа си миналата година. Скоро след това певицата се премести в Ню Йорк, където работи Джоплинг. Впоследствие двойката се завърна във Великобритания", "date": "2019.09.01", "title": "Като принцеса: Певицата  Ели Голдинг се омъжи "}
{"url": "https://www.dnes.bg/sofia/2019/09/01/nameriha-trup-v-sofiia-ubiistvo-li-e.421499", "text": "Тялото на мъж е намерено рано тази сутрин в междублоково пространство в столичния квартал \"Игрев\", съобщават от 24 часа.\r\nСигналът е подаден от жена в 7:20 сутринта. Тя разхождала кучето си.\r\nМъжът е около 40 годишен, а полицията вече знае самоличността му. Тече разследване, което ще установи причините за смъртта. По първоначална информация, става дума за пребиване до смърт.\r\n ", "date": "2019.09.01", "title": "Намериха труп в София. Убийство ли е? "}
{"url": "https://www.dnes.bg/index/2019/09/01/novata-sedmica-ni-nosi-slynchevo-vreme.421513", "text": "През нощта ще бъде ясно и тихо. Утре ще е слънчево, след обяд над Западна България с временни увеличения на облачността. Ще духа слаб до умерен североизточен вятър. Времето ще е горещо, с максимални температури между 30 и 35 градуса, информира НИМХ.\n\r\nНад Черноморието ще е слънчево. Ще духа до умерен североизточен вятър. Максималните температури на въздуха ще са 27-29 градуса. Температурата на морската вода ще е 26 градуса. Вълнението на морето ще бъде 2-3 бала.\n\r\nНад планините ще бъде предимно слънчево, след обяд над масивите в Западна България с временни увеличения на облачността. Ще духа слаб до умерен североизточен вятър. Максималната температура на височина 1200 метра ще е около 24 градуса, на 2000 метра - около 16 градуса.\r\n                \r\n                \r\n                \r\nАтмосферното налягане е и ще се задържи близко до средното за септември.\n\r\nВъв вторник, 3 септември, времето ще се задържи слънчево, с разкъсана висока облачност. Ще духа слаб до умерен източен вятър. Максималните температури ще останат между 30 р и 35 градуса.\n\r\nВ сряда, 4 септември, след обяд ще има повече купеста облачност и на отделни места, главно в източните райони, е възможно да превали краткотраен дъжд. Вятърът в източната половина от страната ще бъде от изток-североизток, в северозападните райони - за кратко от северозапад. Температурите ще са с градус-два по-ниски.", "date": "2019.09.01", "title": "Новата седмица ни носи слънчево време "}
{"url": "https://www.dnes.bg/eu/2019/09/01/radev-ot-polsha-triabva-da-pomnim-ujasite-i-prichinite-za-vsv.421514", "text": "Трябва да помним не само ужасите на войната, но и причините, които разпалиха тази война, за да избегнем опасността да повторим тези грешки днес, когато отново има ожесточени спорове за световно лидерство. Това заяви президентът Румен Радев пред български журналисти, след като участва в церемонията във Варшава по повод отбелязването на 80-годишнината от началото на Втората световна война. Възпоменателната церемония в полската столица събра държавни и правителствени ръководители от четиридесет страни.\n\n\r\n \r\nОтбелязването на 80-годишнината от началото на най-кръвопролитната и опустошителна война в човешката история има своето актуално значение и днес, подчерта президентът Радев. По думите на държавния глава възпоменателната церемония има още по-голямо значение на фона на многобройните конфликти в света, войнстваща реторика, растящата нестабилност в региони, близки до нашия и дезинтеграцията на системата от международни договори в областта на въоръженията, което ни тласка към нова надпревара във въоръжаването.\r\n \r\nПо-рано президентът Румен Радев обсъди във Варшава теми от дневния ред на Европейския съюз с министър-председателя на Кралство Белгия и новоизбран председател на Европейския съвет, Шарл Мишел. Да бъде променен механизмът за вземане на общи решения в рамките на ЕС, което да позволи по бърза реакция на ЕС в международните отношения, също е бил сред акцентите на разговора.", "date": "2019.09.01", "title": "Радев от Полша: Трябва да помним ужасите и причините за ВСВ"}
{"url": "https://www.dnes.bg/mish-mash/2019/09/01/greshnite-tvyrdeniia-za-zodiite-chast-2.421407", "text": "Знаете ли, че зодията определя до някаква степен характера на един човек? Онези, които обичат хороскопи, са наясно, че всеки знак си има своя управляваща планета, щастливи числа, камък, дори късметлийски дни. Освен това за тях са характерни конкретни положителни и отрицателни качества. \r\n \r\nВъпреки натрупаните през годините схващания, че хората от определени зодии са злонамерени, а пък други прекалено добродушни, не всички констатации са верни. \r\n \r\nСлед като ви представихме в кои твърдения за първите шест зодии да не вярвате, ето и малко полезна информация за останалите. \r\n \r\nДева\r\n \r\nХората от този знак са големи анализатори, но е хубаво да ги имате в живота си. Те \"претеглят\" всяка една ситуация от психологична гледна точка, но това не бива да ви кара да мислите, че Девите са мнителни и недоверчиви. Те държат да познават в детайли живота на хората. На тях може да се разчита за съвет или помощ в трудна ситуация.\r\n \r\nВезни\r\n \r\nЗа тях любовта е най-важното чувство. Около нея се върти всичко останало. Като направите асоциация с предмета везни, ще ви стане ясно, че винаги притеглят предимствата и недостатъците. Смятат ги за колебливи, но неправилно е схващането, че не могат да носят отговорност. Дори и да се чудят, рано или късно те правят своя избор. Просто са по-емоционални и обичат да раздават от любовта си. \r\n \r\n", "date": "2019.09.01", "title": "Грешните твърдения за зодиите /част 2/ "}
{"url": "https://www.dnes.bg/balkani/2019/09/01/erdogan-sydebnata-reforma-celi-po-svetlo-bydeshte-za-turciia.421515", "text": "Предстоящите съдебни реформи, целящи да укрепят доверието в турската съдебна система, ще играят важна роля в усилията за извеждане на страната към по-светло бъдеще, подчерта турският президент Реджеп Тайип Ердоган в послание по случай откриването утре на новата съдебна година, съобщава Анадолската агенция, пише БТА. \n\n\n\r\nРеформите, осъществявани с цел перфектно функциониране на нашата съдебна система, безупречно проявление на правото и засилване на доверието в правосъдието, заемат важно място в работата на нашата държава за извеждане на страната към по-светло бъдеще, се казва в посланието на президента.\n\r\nТази година Турция планира да пристъпи към осъществяване на стратегия за реформа в съдебната система - план, който бе огласен през май от президента Ердоган и предвижда да подобри работата на съдебната система в страната.\n                    \n                    \n                \r\n                \r\n                \r\n                \r\nСпоменавайки опита за преврат през 2016 г., Ердоган изтъкна, че оттогава турската съдебна система е преминала голяма проверка, доказвайки се като важна сила в борбата с предателите.\n\r\nТурските власти обвиняват живеещия в САЩ турски ислямски проповедник Фетхуллах Гюлен и неговото движение, наричано в Турция ФЕТО - \"Фетхуллахистка терористична организация\", за организирането на опита за преврат през юли 2016 г.", "date": "2019.09.01", "title": "Ердоган: Съдебната реформа цели по-светло бъдеще за Турция"}
{"url": "https://www.dnes.bg/blizak-iztok/2019/09/01/nad-100-dushi-sa-ubiti-v-iemenski-zatvor.421516", "text": "Най-малко 100 човека бяха убити при въздушен удар на предвожданата от Саудитска Арабия коалиция срещу затвор в югозападната част на Йемен, заяви служител на Международния комитет на Червения кръст (МКЧК), цитиран от Ройтерс.\n\n\r\n\r\nРъководителят на делегацията на МКЧК в Йемен Франц Раухенщайн каза по телефона за Ройтерс след посещение на мястото, че все още се изваждат тела от развалините на затвора в град Дамар, пише БТА. \r\n\r\nКоалицията заяви, че е нанесла удар по обект на бунтовниците хуси за складиране на дронове и ракети.\r\n\r\nПредставители на хусите и местни жители казаха, че нападението е било насочено срещу комплекс, използван като център за задържане.", "date": "2019.09.01", "title": "Над 100 души са убити в йеменски затвор "}
{"url": "https://www.dnes.bg/health/2019/09/01/7-nachina-po-koito-zapekyt-vredi-na-zdraveto.421332", "text": "Бавно отслабване, свръхактивен пикочен мехур... Това са само част от проблемите, които могат да възникнат, ако страдате от запек. Ако не се изхождате всеки ден, то вие имате проблеми с изхождането. Запекът е състояние, което не бива да бъде подминавано, защото може да доведе до други неприятни състояния. Вижте някои от тях.\r\n\r\nНередовното изхождане крие риск от появата на хемороиди. Мускулната обвивка на червата се състои от гладки мускулни влакна, които задвижват отпадъците и храната по протежение на червата. Когато мускулите са подложени на натиск при напъване по време на изхождане поради задържане на отпадъците, това оказва влияние върху вените на ректума. В резултат изхождането е болезнено, съпроводено с кървене.\r\n                    \n                    \n                \r\n                \r\n                \r\n                \r\nСпоред специалисти, има връзка между състоянието на кожата и това, което се случва в нашата храносмилателна система. Когато чревната флора е в дисбаланс в резултат на запек, кожата започва да страда.\r\nПодпухване, тъмни кръгове под очите, обриви и акне, могат да възникнат в резултата на чревни неразположения. Нередовното изхождане причинява натрупване на токсини, които ако организмът не успее да елиминира, могат да се проявят и като кожни проблеми.\r\n", "date": "2019.09.01", "title": "7 начина, по които запекът вреди на здравето"}
{"url": "https://www.dnes.bg/stranata/2019/09/01/onkobolen-skochi-ot-blok-v-burgas.421517", "text": "60-годишен мъж е се е самоубил като е скочил от жилищна сграда в Бургас, съобщават от полицията в Бургас. \n\r\n\r\nИнцидентът е станал вчера. Според разследващите става въпрос за онкоболен човек, който е решил да сложи край на живота си, като е скочил от 14-я етаж на жилищен блок в к-с „Изгрев. \r\n\r\nМъжът е загинал на място, допълва агенция „Фокус“.", "date": "2019.09.01", "title": "Онкоболен скочи от блок в Бургас "}
{"url": "https://www.dnes.bg/politika/2019/09/01/karakachanov-triabva-da-ima-smyrtno-nakazanie-u-nas.421518", "text": "Смъртно наказание, особено за тежки престъпления, като убийства на възрастни хора и на деца, трябва да има. Мнението е на министъра на отбраната Красимир Каракачанов. Той обаче смята, че такава драстична промяна в българското законодателство на този етап е невъзможна, съобщава NOVA. \n\r\n\r\n“Докато България е член на ЕС и той е против смъртното наказание, няма как да стане реалност. Пак ще влезнем в един дебат, от който трудно има излизане. Аз лично съм привърженик на смъртното наказание, особено когато става въпрос за изнасилване и убийство на деца или изнасилване и убийство на възрастни хора. Аз съм категорично привърженик на тази идея, но нека бъдем реалисти – това няма как да мине в българския парламент, забелязвате, че българският парламент в тази посока е доста предпазлив”, коментира Каракачанов.", "date": "2019.09.01", "title": "Каракачанов: Трябва да има смъртно наказание у нас "}
{"url": "https://www.dnes.bg/football/2019/09/01/unikalna-drama-cska-obyrna-levski-za-2-2.421522", "text": "ЦСКА и Левски си врътнаха лудо равенство 2:2 в 150-ото дерби между двата отбора, пише \r\n\r\n\"Сините\" изиграха изключително първо полувреме, в което забиха два гола чрез Станислав Иванов (12) и Робърта (18), \"червените\" обаче се вдигнаха през втората част и заслужено стигнаха до равенство след голове на Евандро (72) и Албентоса (87).\r\n\r\nТака Левски остава лидер в класирането с две точки пред Лудогорец, но и с мач повече от разградчани. ЦСКА пък е на четири точки от вечния си съперник.\r\n\r\nОще за мача четете в\r\n ", "date": "2019.09.01", "title": "Уникална драма: ЦСКА обърна Левски за 2:2 "}
{"url": "https://www.dnes.bg/world/2019/09/01/antaliia-e-posreshtnala-nad-10-mln-turisti-prez-minalata-godina.421519", "text": "От началото на годината до 31 август в турския курорт Анталия /Южна Турция/ са пристигнали със самолет 10 765 946 туристи, съобщава в.\"Хюриет\" като се позовава на данни от администрацията на летището в Анталия.\n\n\n\r\n\r\nТози брой бележи увеличение от 16,66 процента спрямо същия период на миналата година, когато в курорта са пристигнали 9 228 254 туристи, посочва БТА.\r\n\r\nНа първо място сред чуждите туристи, посетили тази година Анталия, са туристите от Русия - 3 865 310 души, следвани от германските туристи /1 697 824/, украинските туристи /596 645/, туристите от Великобритания /530 444/ и полските туристи /400 214/.\r\n\r\nМиналата година Анталия отбеляза рекорд, като посрещна 13 642 000 туристи, а тази година си поставя за цел да посрещне 16 милиона туристи.", "date": "2019.09.01", "title": "Анталия е посрещнала над 10 млн туристи през миналата година"}
{"url": "https://www.dnes.bg/mestni-izbori-19/2019/09/01/fandykova-vs-manolova-gerb-i-sds-sreshtu-grajdanski-komitet-i-bsp.421520", "text": "Досегашният столичен кмет Йорданка Фандъкова още утре ще обяви своята кандидатура за четвърти мандат на поста, пише \"\". Тя ще бъде подкрепена от ГЕРБ и СДС.\r\n\r\nМая Манолова също вече е взела решение и ще се кандидатира. На 4 септември тя ще бъде издигната от инициативен комитет от неправителствени организации. \r\n\r\nПреди това омбудсманът ще подаде оставка пред Народното събрание - може още утре, но най-вероятно във вторник. \r\n\r\nТя ще бъде подкрепена от БСП - председателят на столичната организация на столетницата Калоян Паргов каза това още на събора на Бузлуджа, той е разговарял и с Манолова за подкрепата й от БСП.", "date": "2019.09.01", "title": "Фандъкова vs Манолова – ГЕРБ и СДС срещу граждански комитет и БСП"}
{"url": "https://www.dnes.bg/stranata/2019/09/01/vyrvish-tri-kilometra-za-da-vidish-flamingo.421478", "text": "Всеки ден жители и туристи в района на Бургас обикалят Атанасовското езеро за да зърнат розовите фламинги, които вече го обитават. Повечето така и не успяват, тъй като пернатите се намират в далечната част на езерото.\r\n“Всеки ден телефоните ни прегряват, хората питат къде и как може да бъде видяно ятото от 178 фламинги - възрастни, млади и малки. Заради небивалия интерес към тези розови екзотични гости решихме да организираме пешеходен поход”, казва Радостина Ценова от фондация “Биоразнообразие” пред. \n\r\nПървият ще е на 2 септември. Сборен пункт е паркингът на спортен аутлет по пътя Бургас -Сарафово. Точно в 17 ч участниците в похода ще оставят колите си и ще поемат по определения от Министерството на околната среда маршрут за пешеходен туризъм в резервата. Преходът си е предизвикателство, защото само в едната посока разстоянието е 3,5 км, предупреждава Ценова.\n                    \n                    \n                \r\n                \r\n                \r\n                \r\n“Ще имаме възможност да погледаме птици с бинокли и оптични тръби, да поснимаме и да се насладим на голямото ято. Ще може да видите как изглежда по-отблизо този екзотичен вид, наистина ли е толкова розов и розови ли са краката му”, загатва тя.\n\r\nМаршрутът минава по черен път между тръстиките на обходния канал и езерото, което прави задължителни удобните обувки. Тъй като няма изкачвания или пък някакви други трудности, маршрутът е подходящ и за малки деца, за които гледката на внушителните розови птици ще е незабравима.\n\r\nЯтото е засечено по време на орнитологичен мониторинг по проект “Лагуната на живота”.\n\r\nПървоначално се наблюдават 159 птици, от които около 120 възрастни екземпляри, оцветени в яркорозово и доста шумни. Експертът Спас Узунов разкрива, че цветът на фламингото се определя от възрастта му - колкото е по-стара птицата, толкова е по-наситено розова. Причината е увеличаването на бетакаротина в организма ѝ.\n\r\nЗа разлика от пеликаните и други пернати обитатели на резервата, фламингото не прелита до съседни бургаски езера.\n\r\nЦялото си време прекарва във водата и се храни с артения, позната като солнично раче, която се среща в изобилие в силно солени водоеми като Атанасовското езеро. Птиците са спокойни, не се впечатляват особено от единично човешко присъствие и не отлитат, само навлизат по-навътре в езерото”, разказват от фондация “Биоразнообразие”.\n\r\nОттам отричат появилите се опасения, че голямото ято розови фламинги може да се окаже проблем за сигурността на полетите на бургаското летище.\n\r\nМакар че през последните години присъствието на розово фламинго край Бургас е често явление, за първи път има толкова голямо ято. Миналата есен официално бяха преброени 126 птици, но те бяха в южната част на крайбрежната лагуна - близо до града, което ги правеше по-лесни за наблюдение.\n\r\nПървото младо фламинго пристига на Атанасовското езеро преди 15 г., после стават 3-4 и така с всяка година броят им се увеличава, а любимият им хабитат са точно плитки крайбрежни лагуни като езерото.\n\r\n“Тези птици вече не са необичайна гледка, тук климатът за тях е добър\"\n\r\nТе разширяват ареала си - като им намалява храната, идват насам, където се хранят с ракообразното артения. Характерно за фламингото е, че то се храни само в силно солени водоеми. Обитава по-южните райони като Кипър и Турция. В някои гръцки езера като тези във Фанари например, могат да се наблюдават колонии с по 2000-3000 птици”, разказва бургаският орнитолог Светлан Иванов.\n\r\nСпоред негови колеги розовото фламинго вероятно прелита тук от делтата на река Марица или от Турция. В последните години видът започва да разширява ареала си и да се среща все по-на север. Например през 2017 г. е отбелязано гнездене на няколко двойки в Украйна. Приема се, че една от причините за тази експанзия са глобалните промени в климата.\n\r\nОбикновеното фламинго е много социално животно. То се групира на големи колонии от 100 до 1000 двойки. Индивидите достигат зрялост на възраст от 3 до 4 години, но започват да гнездят едва на 5-годишна възраст. Те са едни от най-дълго живеещите видове - преживяват средно около 60 г. Теглото им е от 2 до 4 кг, а размахът на крилата - 140-160 см. Възрастният индивид достига до 150 см и е малко по-едър от женския. Краката на обикновеното фламинго имат чисто розов цвят. Според американски учени причината птицата да стои на един крак е, че по този начин тя регулира телесната си температура.", "date": "2019.09.01", "title": "Вървиш три километра, за да видиш... фламинго"}
{"url": "https://www.dnes.bg/world/2019/09/01/narygaha-v-zatvora-ubieca-na-robyrt-kenedi.421479", "text": "Сархан Сархан, отговорен за убийството на сенатора Робърт Франсис Кенеди е бил намушкан в затвор в Калифорния. \r\nСпоред информация на властите, в затвор край Сан Диего е станал инцидент. Охраната и полицията са реагирали бързо, но един мъж е бил ранен с нож. На мястото веднага е измикана линейка, а жертвата е в стабилно състояние в болницата. Име така и не се споменава. \r\nНо американските медии побързаха да разпространят, че става дума именно за Сархан Сархан, убиецът на по-малкият брат на Джон Кенеди. Пет години след покушението над президента на САЩ, Робърт Кенеди изнася речта в чест на победата си на предварителните избори в щата Калифорния. Веднага след нейния край, той е застрелян. На следващият ден, Кенеди умира. \r\nНа мястото на престъплението е задържан Сархан, тогава на 24 години. Първоначално той е осъден на екзекуция, но после получава доживотна присъда. Сега той е на 75 години.", "date": "2019.09.01", "title": "Наръгаха в затвора убиеца на Робърт Кенеди "}
{"url": "https://www.dnes.bg/mish-mash/2019/09/01/kratkiiat-i-tragichen-jivot-na-syvetskiia-tu-144-s-priakor-konkordski.421104", "text": "Когато съветският конкурент на Конкорд се появява на авиошоуто в Париж през 1971 г., всички остават впечатлени. В състезанието за създаване на свръхзвуков пътнически самолет Русия излиза едни гърди напред пред САЩ. Тогавашният френски президент Жорж Помпиду го нарича „красива машина“. Дори създателите на Конкорд са категорични, че руската версия е по-тиха и чиста.\r\nТака съветският Туполев Ту-144 си печели прякора Конкордски. Той бил доста по екзотичен и мистериозен от своя предшественик и се появил в най-подходящото време – в същата година СССР успява да прати първата си сонда на Марс и да изстреля първата си космическа станция. Те се намирали в перфектната позиция да победят САЩ в надпреварата за свръхзвуковия самолет. Но подобно на много други случаи в руската история, съвкупност от недостатъци и лош късмет превръща Конкордски в един от най-големите провали на гражданската авиация.\r\n                    \n                    \n                \r\n                \r\n                \r\n                Въпреки че Конкорд е самолетът, който си печели място в историята, Ту-144 го побеждава във въздуха два пъти – при първия си полет на 31 декември 1968 година (Конкорд излита два месеца по-късно) и когато постига първият си свръхзвуков полет през юни 1969 г., изпреварвайки конкурента с цели 4 месеца.\r\nТова не били малки победи, макар че американците били извън състезанието, тъй като  Конгресът отменя финансирането за подобна програма на Боинг през 1971 година.\r\n\r\n„Развитието започна в разгара на съперничеството между две политически системи,  казва Илия Гринберг, експерт по съветска авиация пред CNN. - Очакванията били високи. Целият Съветски съюз бил горд с Ту-144 и всички граждани знаели, че е по-добър от Конкорд. А и беше толкова красив!“\r\nИ двата самолета били доста напреднали за времето си, а приликата между тях години наред подклаждала историите за шпиони. Но по думите на Гринберг, дизайнът на Туполев не е в резултат на шпионаж.\r\n„Въпреки че имат подобен вид, двата самолета са много различни и с различни аспекти. Външната прилика се базира на функционални параметри и необходими критерии. Разбира се, някои линии може и да са взаимствани от конкурента“, обяснява той.\r\nКонкордски бил по-голям и по-бърз от Конкорд. Имал си и своите „канарчета“ - малки крила, точно зад пилотската кабина, които осигурявали допълнително повдигане и по-голям контрол при ниски скорости.\r\nСлед като приковава погледите на авиошоуто в Париж през 1971 година, Конкордски го прави отново през 1973 г. .\r\nСъперниците отново били в битка – Конкорд завършва демонстрацията си първи, без да направи и минимална грешка. Пилотите на Туполев обаче са подготвили още по-дръзка програма с много обрати, които се оказват фатални.\r\nПо време на смелият полет машината се чупи и разбива, убивайки шестимата души екипаж и осем обикновени граждани на земята.\r\nСпоред една теория на конспирацията, Конкордски се разбива, защото рязко се опитва да избегне сблъсък с френския самолет Мираж, който искал да му направи снимка. Гринберг бързо опровергава това твърдение: „Мираж нямаше нищо общо с катастрофата. Той бе използван, за да се отклони вниманието от истинската причина, а именно – драстичните маневри на Ту-144, които надхвърлиха допустимите граници.“\r\nКадри на последните минути на Конкордски във въздуха показват, че руснаците искали да покажат, че техният самолет е доста „по-секси от консервативния Конкорд“. В последните минути се вижда, как Туполев лети с носа към земята, навярно в опит да се запалят отказалите му двигатели. Крилата не издържат на толкова много напрежение и се откъсват.\r\n\r\n\r\nСъветската програма за свръхзвуков самолет била отложена с 4 години след катастрофата, позволявайки на Конкорд да излезе на пазара първи. Но инцидентът не накарал властите да решат, че самолетът имал нужда от още тестване.\r\n„Политически приоритет било Запада да се задмине, независимо от всичко, и това очевидно изиграва лоша шега на Ту-144, тъй като инженерите предпочетоха да бързат, вместо да обърнат повече внимание на машината си“, заявява Гринберг.\r\nКогато най-накрая качва пътници през 1977 година, Ту-144 се оказва тесен, лесно чуплив и непоносимо шумен, тъй като за разлика от Конкорд, той можел да поддържа свръхзвукова скорост с технология, използвана само от военните самолети.\r\n„Полетът с Ту-144 не беше за онези с чувствителен слух“, пише Джонатан Гланси в книгата си „Конкорд“.\r\nАерофлотът използва машината за двучасовия си полет от Москва до Алмати всяка седмица. Но още в самото начало, бордът му бил наполовина празен, а по-късно, самолетът превозвал повече товари и поща, отколкото пътници. След шест месеца, линията била закрита.\r\nТу-144 има кратък живот във въздуха. Изпълнява само 55 полета, през които често се включват аларми, които не могат да бъдат изключени, налягането в кабината намалява или двигателите отказват.\r\nПовечето аварии се случват във въздуха, по време на полет. А на борда, заради шума, пътниците можели да общуват само с писмени бележки.\r\nПроблемите с машината били толкова много, че към края на краткия си живот, той трябвало да излита само след обстоен преглед на създателя си – Алексей Туполев.\r\nНа 23 май 1978 година се случва поредния фатален инцидент. Ту-144 се запалва. По време на аварийното кацане, двама от бордовите инженери са убити. Конкордски губи правото да превозва пътници, но неговият край се крие другаде – той официално губи и интереса и финансирането си от държавата. Без достатъчно пари, производството на самолетите спира.\r\nСамо 17 машини, включително и прототипите, са излезли от завода. Когато през 1984 година всичко за Ту-144 приключва, повечето от тях са нарязани за скрап.\r\nНо през 1999 година, Конкордски се съживява за последен път благодарение на НАСА, която подписва тригодишна сделка с Русия за проучване на свръхзвуковите полети. В тестовете експертите използват последния Ту-144, който някога е бил построен. Той прекарал едва 82 часа във въздуха.\r\nТуполев дълго време мислил дали да не започне работа по Ту-244, но се отказал. Самият Конкорд полетял за последно през 2003 година. Той бил изоставен заради фаталния инцидент, убил 113 души край Париж, недалеч от мястото, където пада и Конкордски.\r\n\r\n ", "date": "2019.09.01", "title": "Краткият и трагичен живот на съветския Ту-144, с прякор Конкордски"}
{"url": "https://www.dnes.bg/notifikacii/2019/09/01/mlad-talant-na-formula-2-zagina-v-ujasiavashta-katastrofa.421480", "text": "Едва във втората обиколка на Формула 2 на пистата Спа в Белгия, 22-годишният френски талант Антоан Юбер катастрофира. Болидът му се забива в предпазно заграждение и изскача на пътя. В него се врязва колата на Хуан Мануел Кореа... с 270 километра в час.\r\nБолидът на Юбер е разполовен. Час по-късно се разпространява и ужасната новива - талантът, станал шампион на GP3 миналата година, е починал от раните си. Хуан Мануел Кореа все още е в болница с тежки наранявания, но опасност за живота му няма.\r\nСлед катастрофата, състезанието веднага е прекратено.\r\nЮбер, който бе състезател на Рено, донесе две победи на тима през този сезон. Мик Шумахер, синът на Михаел Шумахер има само едно първо място за Ферари.\r\r\n                \r\n                \r\n                Това е първият трагичен инцидент от 2014 година, когато Жюл Бианки се разби под кран на пистата \"Сузука\".\r\n \r\n", "date": "2019.09.01", "title": "Млад талант на Формула 2 загина в ужасяваща катастрофа "}
{"url": "https://www.dnes.bg/world/2019/09/01/iskam-proshka-germaniia-kym-polsha-80-godini-sled-vtorata-svetovna.421481", "text": " Германският президент Франк-Валтер Щайнмайер поиска прошка от полския народ за най-кървавия конфликт в човешката история, по време на церемония в полския град Велюн, където паднаха първите бомби след началото на Втората световна война преди 80 години, предава AFP, цитирани от агенция \"Фокус\".\r\n\"Прекланям глава пред жертвите от атаките над Велюн. Прекланям глава пред полските жертви от германската тирания. Искам прошка.“, каза Щайнмайер на полски и на немски език по време на церемонията.\r\nПрезидентите на Полша и Германия Анджей Дуда и Франк-Валтер Щайнмайер откриха с минута мълчание церемонията за 80-ата годишнина от началото на Втората световна война, предадоха Асошиейтед прес и ТАСС.\r\n                    \n                    \n                \r\n                \r\n                \r\n                Церемонията започна в 4:40 ч. сутринта, точният час когато според оцелелите са паднали първите бомби на германската авиация, отнемайки живота на мирни граждани. Почти едновременно с това, в 4:48 ч. нацистки крайцер обстрелва полски военни складове близо до Гданск. Тези събития полагат началото на Втората световна война.\r\nВицепрезидентът на САЩ Майк Пенс, германската канцлерка Ангела Меркел и много други световни лидери ще присъстват на главните церемонии във Варшава. Президентът на САЩ Доналд Тръмп отмени участието си заради приближаването на урагана Дориан", "date": "2019.09.01", "title": "\"Искам прошка\" – Германия към Полша 80 години след Втората световна"}
{"url": "https://www.dnes.bg/sofia/2019/09/01/liatoto-prodyljava-ochakvat-ni-temperaturi-mejdu-30-i-35.421482", "text": "Днес отново ще е слънчево. Ще духа слаб, в Източна България до умерен вятър от изток-североизток, съобщава агенция \"Фокус\". Максималните температури ще са между 30° и 35°, в София - около 30°. Атмосферното налягане през деня слабо ще се понижи и ще бъде малко по-ниско от средното за септември.\r\nПо Черноморието ще е слънчево. Ще духа слаб до умерен вятър от изток-североизток. Максимални температури на въздуха 27°-29°. Температурата на морската вода ще е 26-27°. Вълнението на морето ще бъде 2-3 бала.\r\nВ планините също ще бъде слънчево. Ще духа слаб, по високите части умерен вятър от изток-североизток. Максимална температура на височина 1200 метра ще е около 23°, на 2000 метра – около 15°. ", "date": "2019.09.01", "title": "Лятото продължава – очакват ни температури между 30° и 35°"}
{"url": "https://www.dnes.bg/world/2019/09/01/poredna-masova-strelba-v-sasht-petima-zaginali-v-teksas.421483", "text": "Мъж отвлече камион на пощенската служба в САЩ и започна да стреля по случайни минувачи в Тексас. 21 души са ранени, сред които и трима полицаи. Загиналите са пет. Нападателят също е бил убит близо до киносалон в намиращия се наблизо град Одеса, съобщават от БТА.\r\nНачалникът на полицията в Одеса Майкъл Герке съобщи, че нападателят е бил един. По-рано беше съобщено, че е възможно нападателят да не е сам, но началникът на полицията съобщи, че властите вече смятат, че извършителят е бил само един.\r\nСпоред полицията заплахата вече е ликвидирана, но силите на реда остават в състояние на повишена готовност, добави Герке. След неутрализирането на нападателя не е имало други жертви.\r\n                    \n                    \n                \r\n                \r\n                \r\n                Началникът на полицията съобщи, че убитият нападател е бял мъж на възраст между 30 и 40 години. Той отказа да съобщи името на убития, но заяви, че има предварителна информация за него.\r\nТексаският град Одеса се намира на около 32 км от Мидланд.\r\nПрезидентът на САЩ Доналд Тръмп заяви, че е бил информиран за нападението в Тексас от главния прокурор Уилям Бар, предаде Франс прес. ФБР и други служби за опазване на реда се занимават с въпроса, съобщи президентът в Туитър.\r\nГубернаторът на щата Тексас Грег Абът определи нападението като безсмислено и страхливо и предложи \"неограничена подкрепа на жертвите, членовете на семействата им и населението на градовете Мидланд и Одеса\", предаде ТАСС. Абът обеща да използва всички щатски ресурси за разкриване на причините за убийството и да посети Одеса днес.\r\nТрагедията е започнала, след като полицаите спрели автомобил за проверка, съобщи Си Ен Ен, цитирана от ТАСС.\r\nШофьорът на спрения автомобил открил огън, след това откраднал камион и опитал да се скрие.\r\nПървоначално се предполагаше, че престъпленията са извършени от двама души с две различни превозно средства, но после се изясни, че нападателят е само един, отбелязва сайтът Breaking 911.\r\n14 души остават в болницата в град Одеса, предаде Ройтерс. Говорителят на болницата обаче отказа да съобщи подробности за състоянието им.", "date": "2019.09.01", "title": "Поредна масова стрелба в САЩ – петима загинали в Тексас "}
{"url": "https://www.dnes.bg/akoshtete-vqrvaite/2019/09/01/samo-za-jeni-horoskopyt-vi-za-septemvri.421336", "text": "Септември ще ни изненада в много направления. Ще имаме възможността да пътуваме, да довършим стари дела, като трудностите няма да ни подминат. Какво ви очаква според зодията, вижте в женския хороскоп на Az-jenata.bg\r\n\r\nВ началото на месеца ще имате желание да се налагате, да покажете своите лидерски умения. Това може да отдръпне другите хора от вас. Опитайте се да бъдете по-спокойни и по-меки в разговорите, изслушвайте. През септември ще ви вълнуват въпроси свързани с дома, ремонти, промени, които ви се иска да направите. Добре е да обърнете внимание и на роднините. Краят на месеца е подходящ за започване на курсове, обучения.\r\n\r\n                    \n                    \n                \r\n                \r\n                \r\n                През първите десет дни на септември ще ви липсва концентрация, затова отложете решаването на важни въпроси. Вместо това се отдайте на почивка, забавления с приятели, концерти. Посветете се на кратки пътувания, хобита. В средата на месеца звездите ще ви направят по-нетърпеливи. Ако по пътя ви има препятствия, те може да ви откажат от плановете ви. Уважаеми дами, ако искате да бъдете забелязани в любовта, работата, заложете на индивидуалността си. Не копирайте и не обвинявайте другите за провалите си.\r\n", "date": "2019.09.01", "title": "Само за жени! Хороскопът ви за септември "}
{"url": "https://www.dnes.bg/sofia/2019/09/01/vechnoto-derbi-otnovo-blokira-sofiia.421484", "text": "Въвежда се временна организация на движението за провеждането на футболната среща между отборите на „ЦСКА – София“ и „Левски“. Това съобщиха от пресцентъра на Столична община. Забранява се престоят и паркирането на пътни превозни средства, с изключение на автомобилите на участниците в мероприятието, както следва:\r\n- до 20.00 часа днес при сектор „Г” на Националния стадион „Васил Левски”;\r\n- от 08.00 до 20.00 часа на моста пред Национален стадион „Васил Левски”, както и на ул. „Ген. Гурко“ между бул. „Васил Левски“ и бул. „Евлоги и Христо Георгиеви“.\r\nОт 16.45 часа до приключване на футболната среща, само при необходимост и по преценка на ръководството на СДВР се забрани влизането на пътни превозни средства в двете посоки, с изключение на автобусите на масовия градски транспорт по:\r\n                    \n                    \n                \r\n                \r\n                \r\n                - ул. „Ген. Гурко” между бул. „Васил Левски” и бул. „Евлоги и Христо Георгиеви”;\r\n- бул. „Евлоги и Христо Георгиеви” между пл. „Орлов мост” и бул. „Черни връх”;\r\n- бул. „Драган Цанков” между бул. „Евлоги и Христо Георгиеви” и бул. „Пейо К. Яворов”. ", "date": "2019.09.01", "title": "Вечното дерби отново блокира София "}
{"url": "https://www.dnes.bg/cars/2019/09/01/dvumetroviiat-shakil-o-niil-uspia-da-se-pobere-v-smart.421485", "text": "Как един от най-високите хора успява да се вмъкне в най-малката кола на света? Шакил О'Нийл, бившият  играч от НБА и настоящ телевизионен анализатор отговори на този въпрос в забавно видео.\r\nБаскетболистът, който е висок 2,16 метра и тежи 150 кг, реши да докаже, че въпреки компактните си размери, Smart е подходящ за всякакви хора. Той не само влезе в колата, но дори успа да я подкара. Със сигурност, с такъв шофьор, автомобилът няма как да покаже впечатляваща динамика - например, заявеното от компанията-производител време за ускорение от 0 до 100 км/ч е 9,5 секунди.\r\n\r\n", "date": "2019.09.01", "title": "Двуметровият Шакил О'Нийл успя да се побере в... Smart"}
{"url": "https://www.dnes.bg/index/2019/09/01/velun-gradyt-v-koito-zapochna-vtorata-svetovna-voina.421486", "text": "В 4:40 сутринта пада първата бомба в Велун. Започва Втората световна война.\r\nДнес, Велун иска да бъде символ на помирението и да напомня за страданията на мирните граждани по време на войната, пишат от БТА. За първи път, президента на Полша, както и този на Германия отбелязоха заедно годишнината от началото на кървавото събитие в града. Франк-Валтер Щайнмайер поиска и прошка от Полша.\r\n\"Наистина се радвам, че президентите решиха да дойдат във Велун да изразят почитта си към цивилните жертви във Втората световна война\", казва пред ДПА кметът Павел Окраса.\n\r\nПолските възпоменателни прояви за Втората световна война обикновено се състоят във Вестерплате, където полски гарнизон е атакуван от германските войски рано на 1 септември 1939 г. Години наред полуостров Вестерплате беше смятан за мястото, където започва войната, но в последните години историците изтъкват, че нападението над Велун е било извършено няколко минути по-рано.\r\n                \r\n                \r\n                \r\n\"Няма значение къде е бил даден първият изстрел. Има два различни символа на Втората световна война. Вестерплате е символ на невероятната храброст на полския войник, а Велун - символ на цивилните жертви\", казва Окраса. \"Цивилните са тези, които страдат най-много през Втората световна война - не само поляци, но и евреи и много други народи. Искаме да покажем това измерение на войната: каква разруха е причинила тя на семействата, градовете, архитектурата\", допълва той.\n\r\nПри нападението преди 80 години градът не е имал укрепления, военна промишленост или противовъздушна отбрана. Около 75 процента от градския център е бил разрушен. Първите бомби били хвърлени над градската болница, чийто покрив бил обозначен с огромен червен кръст.\n\r\nСмята се, че при бомбардировката са загинали около 1200 души. \"Днес бихме нарекли това терористичен акт\", казва Окраса.\n\r\nЕдна от преживелите бомбардировката е Зофя Бурхачинска, която днес е на 91 години. Тя избягала от града боса и по нощница, след като бомба поразила сградата, в която живеела. Бурхачинска се върнала в града през 1945 г., но за нея той вече бил неузнаваем. \"Баща ми трябваше да ми покаже пътя до училището - това беше съвсем друг град. Там, където преди имаше къщи, сега имаше само отломки\", разказва тя.\n\r\nПрез следващите десетилетия Велун успява да възкръсне от пепелта и се надява да се превърне в символ на помирението и напомняне какъв ужас за цивилното население са войните. \"Искаме да представим тези идеи на света\", казва Окраса.\n\r\nКметът се надява също Велун да стане и друг символ - на полско-германското съгласие, заедно с други три следвоенни жеста: писмо от 1965 г. от полски до германски епископи, в което те \"прощават и искат прошка\"; почитта към жертвите при въстанието във Варшавското гето, засвидетелствана през 1970 г. от канцлера Вили Бранд, и жеста на помирение между канцлера Хелмут Кол и премиера Тадеуш Мазовецки през 1989 г.\n\r\nГрадът дава своя принос в поддържането на добри отношения с германските си съседи. Кметът описва отношенията на Велун с партньорските градове Остербург в провинция Саксония-Анхалт и Аделебсен в Долна Саксония като \"прекрасни\".\n\r\n\"Мога съвсем честно и убедено да кажа, че можем да служим за пример за добри полско-германски отношения на местно равнище\", казва Окраса. Кметът се гордее с постигнатото от града след смяната на режима през 1989 г. \"Тук имаме силен икономически център, много активни предприемачи, които по свой начин връщат дължимото на предишните поколения\", отбелязва той.\n\r\nКолкото до военните репарации, кметът оставя този въпрос на полската дипломация.\n\r\n\"Ние градим добри отношения с партньорските си градове в Германия и искаме те да останат такива. Не бихме желали репарациите да станат причина за влошаването им\" подчертава Окраса.", "date": "2019.09.01", "title": "Велун – градът, в който започна Втората световна война"}
{"url": "https://www.dnes.bg/stranata/2019/09/01/bylgarska-kula-ot-grad-cherven-v-hita-igra-na-tronove.421487", "text": "Наблюдателни Служители на музея \"Средновековен град Червен\" откриват още една българска следа в сериала \"Игра на тронове\". Те виждат кулата, разположена край град Русе в Средновековния град Червен, да се издига над главите на Тирион Ланистър и Варис.\r\nСлужителите на музея разпознали единственото напълно оцеляло от Средновековието отбранително съоръжение у нас, използвано като модел и при възстановката на Балдуиновата кула на Царевец във Велико Търново. Естествено, те веднага споделили откритието си във Facebook.\n\r\nОт музея в Русенско припомнят, че със своите осем сезона, 73 епизода и милиони фенове по света, американската поредица „Игра на тронове“ (Game of Thrones) стана едно от явленията в поп-културата за второто десетилетие на 21 век. За пресъздаването на фантастичния свят, описан в книгите на Джордж Р. Р. Мартин, НВО използват локации в Северна Ирландия, Хърватия, Исландия, Испания, Малта, Мароко, Канада, пишат от \r\nВ един от епизодите виждаме образ и от културното наследство на Русенския регион, твърдят музейните работници във Facebook. Според тях, кулата от Средновековния Червен се появява в края на 10 епизод от 5 сезон. Отбранителното съоръжение е част от пейзажа на източния град Мийрийн и е видим при срещата на Тирион Ланистър с Варис (S05E10 0:34:17). Външният вид на Червенската кула е променен единствено с добавянето на засводен прозорец на южното й лице и „премахването“ на едно от гнездата за дървени греди от същата страна. Основа за образа на робовладелският град Мийрийн в поредицата „Игра на тронове“ са хърватските градове Сплит и Клис, последният от които е известен със средновековната си крепост.\n                    \n                    \n                \r\n                \r\n                \r\n                \r\nЧервенската кула е един от най-добре запазените примери за отбранителното строителство от времето на средновековната българска държава. Устояла на разрушителното въздействие на времето и хората, тя е използвана от арх. Александър Рашенов като модел при възстановяването на Балдуиновата кула на Царевец през 1933 година.\r\n", "date": "2019.09.01", "title": "Българска кула от град Червен в хита \"Игра на тронове\"? "}
{"url": "https://www.dnes.bg/world/2019/09/01/donald-trymp-ne-haresva-syprotivata-na-syvetnika-boltyn.421488", "text": "Президентът на САЩ Доналд Тръмп е недоволен от съпротивата на своя помощник по националната сигурност Джон Болтън срещу усилията на Вашингтон за решаване на конфликта в Афганистан и се старае да го държи настрана от тази тема, предаде ТАСС, цитирайки в. \"Вашингтон пост\".\r\nТази ситуация повдига въпроса за влиянието на Болтън в администрацията на Тръмп, отбелязва вестникът. Според негова информация името на Болтън не е било в първоначалния списък на поканените на среща на Тръмп с висши съветници, на която са били обсъждани перспективите за сключване на споразумение с талибаните. Причина били опасенията, че той и помощниците му ще бъдат против споразумението и може да разкрият подробности пред медиите.\r\n                    \n                    \n                \r\n                \r\n                \r\n                Болтън в крайна сметка получил покана, след като негов помощник я е поискал директно. По време на срещата президентът и неговият съветник са изразили противоположни позиции за политиката на САЩ в Афганистан. Разногласия между Болтън и Тръмп има и по въпросите, свързани с Иран и Северна Корея.\r\nНа фона на нарастващото напрежение Болтън се стреми да разшири дипломатическата част от работата си. Неотдавна той посети Молдова, Беларус и Украйна, срещна се със секретаря на Съвета за сигурност на Русия Николай Патрушев и играе ключова роля в политиката на САЩ по отношение на Москва, отбелязва в. \"Вашингтон пост\", който смята, че въпреки разногласията с Тръмп той успява да постигне някои от целите си.", "date": "2019.09.01", "title": "Доналд Тръмп не харесва съпротивата на съветника Бoлтън "}
{"url": "https://www.dnes.bg/world/2019/09/01/amazoniia-prodyljava-da-gori-izbuhnali-sa-4-hil-novi-pojara.421489", "text": "Амазония продължава да гори, а правителството не може да се справи със стихията. Въпреки наложената забрана за всякакви палежи, нови и нови пожари продължават да избухват.  \r\nСамо в първите 48 часа от налагането на забраната, сателитни снимки показаха почти 4 хил. нови пожара в Бразилия , половината от които в амазонската гора, съобщама агенция \"Фокус\".\r\nОт януари до сега в Амазония са избухнали почти 50 хил. пожара, нещо което експертите наричат драматично директно последствие от обезлесяването, инициирано от местните фермери.\r\nАмазонският регион се намира в сухия си сезон на този етап, но експертите отбелязват, че той все пак е по-влажен от други години и подчертават, че пожарите в тропическата гора не са с естествен произход.\r\n                    \n                    \n                \r\n                \r\n                \r\n                Забраната на правителството на президента Жаир Болсонаро може и да идва твърде късно, и според много анализатори е по-скоро политически, отколкото практически жест.\r\nБолсонаро често е поставял под съмнение промените в климата. Той твърди, че фермерите имат нужда от повече земя за да се издържат, като този начин на практика оправдава умишленото обезлесяване на амазонската гора.", "date": "2019.09.01", "title": "Амазония продължава да гори – избухнали са 4 хил. нови пожара"}
{"url": "https://www.dnes.bg/mish-mash/2019/09/01/ogorcheniiat-bashta-na-megan-iska-mi-se-da-mi-pratiat-snimka-na-archi.421490", "text": "\"Иска ми се да ми пратят снимка на Арчи, за да я сложа в рамка и да я поставя при останалите\", това споделя бащата на Меган Маркъл, Томас Маркъл, на който, още преди сватбата, бъдещата принцеса обърна гръб. \r\n\"Не иска ли това всеки дядо? Искам да видя, дали има прочутият \"нос на Маркъл\", допълва той. Мъжът говори за първи път публично след раждането на Арчи. От думите му става ясно, че Меган продължава да не поддържа контакт с него. Той споделя, че е пратил картичка на херцогинята за 38-я й рожден ден, но така и не разбрал, дали тя я е получила. \r\nТомас Маркъл така и не получи покана за сватбата на Меган с принц Хари. Снимка на внука си е виждал само в интеренте, като всички обикновени хора. \r\n                    \n                    \n                \r\n                \r\n                \r\n                \"Аз обичам дъщеря си. Това ми е нейната любима снимка\", казва Томас, държейки кадър на Меган, която е на две годинки. Нарича я Меги. Двамата имат много снимки заедно. Той твърди, че били много близки и щастливи. Ала доскоро. \r\n\"Мълчах си, защото Меган беше бременна, но вече трябва да говоря, защото тя и нейните ПР-и продължават да ме игнорират и да ме държат далеч от живота й. Разбира се, че съм разочарован, че все още не съм видял Арчи. Надявах се, че майчинството ще размекне Меган и тя ще се свърже с мен\", оплаква се Томас Маркъл. \r\nОгорчен, той твърди, че е писал множество съобщения на Меган и Хари от болничното си легло, след като получава два инфаркта. Но нито тогава, нито сега, херцогинята не се свързала с него, за да го попита как е. ", "date": "2019.09.01", "title": "Огорченият баща на Меган: Иска ми се да ми пратят снимка на Арчи"}
{"url": "https://www.dnes.bg/stranata/2019/09/01/ot-utre-plashtat-obezshteteniiata-za-umyrtvenite-praseta.421491", "text": "От понеделник, 2 септември 2019 г., започва изплащането на еднократната помощ от 300 лв. на стопанство в 21 области в страната. То ще става по утвърден график, съгласуван с кметовете на населените места за часовете и мястото на получаване на обезщетенията, уточняват от пресцентъра на Българската агенция по безопасност на храните (БАБХ).\r\nОбластите, в които започва изплащането са - Варна, Велико Търново, Видин, Враца, Добрич, Кюстендил, Ловеч, Монтана, Пазарджик, Перник, Плевен, Пловдив, Разград, Русе, Силистра, Смолян, София град, София област, Търговище, Шумен и Хасково.\r\nВ някои от общините в тези области изплащането ще продължи в дните и след 2 септември. В областите Благоевград, Бургас, Габрово, Сливен, Стара Загора и Ямбол изплащането на средствата ще започне след 2 септември. Плащания няма да се извършват единствено в област Кърджали, тъй като там няма подадени заявления за обезщетения.\r\nПраво на обезщетение имат стопаните, с до 5 броя прасета за угояване, предприели мерки за почистване и дезинфекция на обектите, след доброволно усвояване на месото от прасетата в личните си стопанства.", "date": "2019.09.01", "title": "От утре плащат обезщетенията за умъртвените прасета"}
{"url": "https://www.dnes.bg/notifikacii/2019/09/01/rusnakyt-povetkin-smaza-ot-boi-britaneca-hiui-fiuri.421495", "text": "С титлата нтернационален шампион в тежка категория на Световната боксова асоциация се окичи руснакът  Александър Поветкин след като победи британеца Хюи Фюри в \"О2 Арина\" в Лондон.\r\nПоветкин триумфира с пълно съдийско единодушие, като и тримата рефери му дадоха предимство от 117:111 точки. Така 39-годишният руснак записа 35-и успех (24 с нокаут) в 37-ия си мач на професионалния ринг.\r\n\r\n24-годишният Фюри пък допусна трето поражение в 26 срещи, едното от които е от българина Кубрат Пулев в края на октомври миналата година в София.\r\n\r\nПоветкин планира още един мач към края на годината, като сред възможните му съперници е бившият световен шампион Тайсън Фюри (Великобритания).\r\n", "date": "2019.09.01", "title": "Руснакът Поветкин смаза от бой британеца Хюи Фюри "}
{"url": "https://www.dnes.bg/mish-mash/2019/09/01/recepta-dnes-musaka-ot-patladjani.421411", "text": "Лятото е сезонът на отпуските и почивките. Покрай яденето на вредни храни по морето или планина, на човек му се иска да си приготви някоя вкусна и същевременно лека манджа у дома. \r\nМусаката е едно от любимите ястия на българите. В нейните вариции има различни зеленчуци, с които тя става още по-апетитна. \r\n \r\nДнешната ни рецепта, предоставена от кулинарния блогър Десислава Киликчийска, е с патладажни, които се съчетават идеално с розови домати и кайма. Потекоха ли ви вече лигите?\r\n \r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n \r\n \r\n \r\nНачин на приготвяне:\r\n \r\nЕдинственият недостатък на патладжаните е, че трябва да ги оставите в подсолена вода за известно време, за да пуснат горчилката, която съдържат. Нарежете ги на дебели филийки на дължина. Сложете сол и вода в по-висок съд и ги поставете вътре. След около 30 минути се отцеждат и подсушават. После ги метнете на грил тигана. Тъй като приготвянето им е по-бавно, може да чакате с една студена биричка в ръка. \r\n \r\nСлед като патладжаните са готиви, е време да приготвите сода. Задушете нарязания на кубчета лук и накълцания на ситно чесън. Добавете каймата и разбърквайте докато се запържат хубаво. Поръсете с горепосочените подправки на вкус и сложете още 1 настърган домат. Запържването трябва да е кратко - 20-30 секунди, след което сместа се оставя на огъня за около 2-3 минути. \r\n \r\nВземете тавичката за мусаката и я намажете добре със зехтин. По-специфичното е, че продуктите се редят на пластове. Започнете първо с патладжаните. След това добавете тънък слой кайма, после малко сос и пак патладжани. Върху тях изсипете останалия сос. След това нарежете моцарелата отгоре. После обелете доматите и ги нарежете на тънки филийки, които са следващият слой. Поръсете с малко зехтин. \r\n \r\nМусаката се пече на 200 градуса за около 30 минути. Накрая може да я овкусите с настърган кашкавал. \r\n \r\nРецептата е подходяща за хора, които са на кето режим. Пробвайте я за обяд или вечеря през уикенда. Определено ще ви допадне, ако обичате патладжани и кайма!\r\n \r\n\r\n                    \n                    \n                \r\n                \r\n                \r\n                 ", "date": "2019.09.01", "title": "Рецепта Dnes: Мусака от патладжани "}
{"url": "https://www.dnes.bg/stranata/2019/09/01/opasni-driftove-v-plovdiv-26-godishen-s-dva-akta.421492", "text": "След сигнал на граждани снощи, полицията успява да залови 26-годишен младеж, който правел дрифтове на кръстовището между бул. \"Санкт Петербург\" и бул. \"Менделеев\" в Пловдив, съобщиха от МВР.\r\nОбаждането на тел. 112 е получено в 21, 30 ч. Веднага на място е изпратен екип на спецсилите на МВР. На място е спряно беемве, на чиито 25-годишен шофьор са съставени два акта. Единият е, че използва обществен път не по предназначение и прави резки маневри. Предвидената санкция е до 3000 лв. глоба и лишаване от книжка за 6 месеца.\r\n\r\nВторият акт е за създаване на опасност за останалите участници в движението и предпоставка за произшествия. Дрифтаджията е от Раковски.\r\n ", "date": "2019.09.01", "title": "Опасни дрифтове в Пловдив: 26-годишен с два акта"}
{"url": "https://www.dnes.bg/index/2019/09/01/hoakin-finiks-edva-ne-poludiava-za-roliata-si-v-jokera.421493", "text": "Критиците казват, че това е \"най-умопомрачената\" версия на Жокера, която зрителите са виждали до сега. А зад нея стои Хоакин Финикс - седмият актьор, който си слага короната на Клоуна принц на престъпленията.\r\nФиникс не се опитва да е Хийт Леджър. Всъщност, не се опитва да бъде който и да било от предишните Жокери. Ала признава, че е чувствал духа и подкрепата на отишлия си през 2008 година актьор, околоко себе си. Изпълнението на Хоакин обаче е толкова добро, че филмът вдигна публиката на фестивала във Венеция на крака и получи цели осем минути овации.\r\nНо за да се справи толкова добре с ролята и да влезе напълно в образа, Финикс трябвало да отслабне драстично. Той свалил 24 килограма, но това не се оказало шокиращо само за тялото му.\r\r\n                \r\n                \r\n                \"Оказа се, че загубата на тегло засяга и психиката ти. - казва Финикс пред The Hollywood Reporter - Започваш да полудяваш, когато губиш толкова килограми за толкова кратко време\".\r\nТой признава, че се изправил и пред още една трудност - да овладее страховитият смях на героя си.", "date": "2019.09.01", "title": "Хоакин Финикс едва не полудява за ролята си в \"Жокера\" "}
{"url": "https://www.dnes.bg/akoshtete-vqrvaite/2019/09/01/kak-da-vdignete-kryvnoto-na-evropeicite-s-edno-izrechenie.421368", "text": "Европа е континент на множество и разнообразни държави, всяка една от тях има своя история, език, кухня и национални традиции. \n\r\nНе винаги може да знаете всичко за дадена страна на нашия континент. Предлагаме ви забавен начин да се пошегувате с националната гордост на различни европейски държави с едно изречение. \n\r\nУкрайна, Беларус и Прибалтийските страни: \"Вие сте руснаци, нали?\"\n\r\nШвейцария: \"Белгийският шоколад е по-хубав от вашия!\"\n\r\nФранция: \"Американските вина са по-добри\"\n\r\nАвстрия: \"Вие сте германци, нали?\"\n\r\nПортугалия: \"О, вие така хубаво говорите на португалски!\"\n\r\nИталия: \"Честно да ви кажа, обичам спагети с кетчуп\"\n                    \n                    \n                \r\n                \r\n                \r\n                \r\nБългария: \"Охо, вие пишете с руската азбука!\"\n\r\nРумъния: \"Страната ви е много красива, обичам Будапеща!\"\n\r\nФинландия: \"Дядо Коледа е измислен в Америка\"\n\r\nЧехия: \"Чехословакия е много красива страна\"\n\r\nНидерландия: \"Холандия е най-живописната немска провинция\"\n\r\nИспания: \"Вие сте латиноси, нали?\"\n\r\nРусия: \"Във Втората световна война победител е Америка\"\n\r\nКакво може да допълним още за останалите държави, нека видим вашите коментари.", "date": "2019.09.01", "title": "Как да \"вдигнете кръвното\" на европейците с едно изречение? "}
{"url": "https://www.dnes.bg/mish-mash/2019/09/01/slaviuch-raiskoto-gradche-za-evakuiranite-ot-chernobil.421494", "text": "Огромна часовникова кула в центъра на града отбелязва всеки кръгъл час. Звукът резонира в почти празните сгради около нея. Но тя напомня, че в Славюч все още има живот. \r\nКогато Чернобил избухва през 1986 година, 45 хил. души са евакуирани от домовете си. Така се появява Славюч - град, който дължи съществуването си на най-голямата авария в историята на Съветския съюз. Макар че властите казват на гражданите, че след три дни ще се върнат в Припят, той вече е мъртъв. Градът остава празен и до днес, отровен от радиацията. Това означавало, че всички тези хора трябвало да имат нови домове.\r\nТака се родил Славюч.\r\nУсловието било градът да не е на повече от 50 километра от Чернобил и да използва вече съществуващите железопътни линии и незамърсената от радиация територия. Мястото, което отговаряло на трите критерия била малка самотна гара в гората. Работата започнала веднага щом решението било взето. След страхотна мобилизация от страна на СССР, първите жители се заселили в Славюч през 1988 година. \r\n                    \n                    \n                \r\n                \r\n                \r\n                Той бил олицетворение на съветската урбанистична мечта. По него работили 35 екипа от целия съюз. Най-ярките умове на СССР работили за изграждането му, резултатът било място, изпреварило времето си.\r\nГрадът бил разделен на два квартала, а дизайнът на сградите бил взаимстван от съветските блокове, тъй като нямало време да се създаде нов. Всеки нов жител имал право да избере къде да се настани. Щедрост, непозната за съветските власти до този момент. Само за няколко месеца празният Славюч се превърнал от празен град, в жив и дишащ организъм, с най-високия стандарт на живот в Съветския съюз.\r\nДори и днес, когато се разхождаш по улиците му, все едно се намираш в едно друго място. Хората, живеещи там казват, че това е последният монумент пострен от СССР. Но не всичко вървяло по вода с преместването.\r\n\"През първата година мразех Славюч. Исках да се махна от тук колкото се може по-бързо\", казва Татяна Кузнецова, която напуска Припят на 27 април. Историята й е подобна на много други - на 11 години, тя била в училище, когато централата избухнала. Учителите им казали, да не отварят прозорците, а децата разбрали, че нещо лошо се е случило. \r\nПървоначално Кузнецова няма търпение да се премести, защото очаква, че градът ще е копие на Припят. Оказва се, че греши. След дълги години, тя все пак няколко пъти се връща в дома си край избухналата електроцентрала, въпреки радиацията. Така и не отваря обаче вратата на стария си апартамент. Болката е прекалено силна.\r\nСянката на Припят е паднала върху повечето хора, които живеят в Славюч.\r\nМалко след създаването на града, СССР се разпада. Така от оазис за евакуираните от Чернобил, Славюч се превръща в пост-съветски град, който търси своето място на картата на света.\r\nПървоначално градът изпитва трудност да стъпи на краката си, но упоритостта на гражданите му го превръща в център на иновации и култура.\r\nДнес всяка година се провеждат десетки културни събития в Славюч. Повечето му жители са учени. Градът е толкова малък, че няма градски транспорт, но има таксита за по-малко от долар на возене.\r\nИзглежда празен, но деца изскачат отвсякъде. Да си там изглежда все едно пътуваш назад във времето и то... в алтернативна глава на историята. \r\n ", "date": "2019.09.01", "title": "Славюч – райското градче за евакуираните от \"Чернобил\" "}
{"url": "https://www.dnes.bg/stranata/2019/09/01/17-godishno-momche-otkradna-12-bona-ot-doma-na-poznat-v-septemvri.421496", "text": "Тийнейджър е задържан за кражбата на близо 12 хил. лева от дома на негов познат, съобщава говорителят на областната полицейска дирекция Мирослав Стоянов.\r\n56-годишен жител на град Септември подава сигнал в полицията в сряда. По думите му, от жилището му липсват спестяванията от 12 хил. лева. Оперативен екип светкавично започва работа по случая и съвсем скоро стигат до самоличността на извършителя - 17 годишно момче.\r\nТийнейджърът е познат на семейството. Момчето често посещавало със своята майка домът на обрания мъж и така научил, къде семейството съхранява спестяванията си. Издебнал момент, когато стопаните не били в къщата си и откраднал парите.\r\nПри обиск в неговия дом криминалистите открили част от откраднатите пари, зазидани в специално направена дупка в пода на жилището. Момчето упорито мълчал при разпита за липсващата част от откраднатото, криминалисти предполагат, че ги е похарчил.", "date": "2019.09.01", "title": "17-годишно момче открадна 12 бона от дома на познат в Септември"}
{"url": "https://www.dnes.bg/mish-mash/2019/09/01/bilet-za-gradskiia-transport-sreshtu-plastmasa.421401", "text": "Темата за опазването на околната среда се превръща във все по-централна. Световни организации приканват хората да се отнасят по-сериозно към замърсяването и да опитат да се откажат от някои ежедневни навици, които могат да бъдат пагубни за природата.\r\n \r\nЕдна от най-големите битки, които тепърва започва, е тази срещу пласмасата. Материалът е един от най-изполваните в ежедневието, но е нераградим в природата. Това се превръща в най-голямото бреме за околната среда, тъй като всяка минута по света се купуват около един милион напитки в пластамасови бутилки. На годишна база това означава, че се генерират около 275 млн. тона пластмасови отпадъци.\r\n \r\nГолемите градове по света явно са силно притеснени от тези цифри, тъй като започват инициатива за борба с опасността. През 2014 година в Пекин започна инициатива, която предлага на жителите да разменят пластмасови бутилки за билет в градския транспорт. На спирките и станциите в метрото бяха поставени машини, в които хората можеха да пускат празните си пластмасови бутилки и така да взимат пропуска си за транспорт.\r\n \r\nПрез 2018-а Истанбул и вторият по големина индонезийкски град Сурабая също приеха тази практика и поставиха вендинг машини на метростанциите и спирките. В Турция срещу всяка пластмасова бутилка или метален кен, пуснати в машините, се начисляват кредити в картата за метро на пътника. \r\n \r\n", "date": "2019.09.01", "title": "Билет за градския транспорт срещу пластмаса "}
