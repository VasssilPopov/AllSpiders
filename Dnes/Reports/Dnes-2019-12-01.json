{"url": "https://www.dnes.bg/stranata/2019/12/01/viatyr-okolo-100-km-ch-se-razfucha-v-sliven.431462", "text": "Около 100 км/ч достигна скоростта на вятъра в Сливен, съобщи Снежана Кънева, началник на общинския отдел \"Сигурност и управление при кризи\".\r\n\r\nВятърът се е усилил снощи в късния следобед, като най-силните пориви са били през нощта. Има паднали дървета, пречупени клони, нападали са също ограждения на строителни обекти, предаде БТА.\r\n\r\nПадналите дървета са били отстранени от екипи на отдела и с помощта на \"Пожарна безопасност и защита на населението\". Няма пострадали хора, нито поражения върху автомобили, посочи Снежана Кънева.\r\n\r\nВ града продължава да духа вятър, като поривите вече са по-слаби.", "date": "2019.12.01", "title": "Вятър около 100 км/ч се разфуча в Сливен"}
{"url": "https://www.dnes.bg/notifikacii/2019/12/01/rekord-huan-franko-svali-330-kg.431464", "text": "Мексиканецът Хуан Педро Франко отслабна с 330 кг за три години и остана с 95 кг излишна кожа, съобщи в. \"Дейли мейл\".\r\nСега 35-годишният Франко тежи 260 кг. Когато преди три години го включиха в книгата на рекордите на Гинес, той тежеше 590 кг и не можеше да стане от леглото. През 2017 г. хирурзи два пъти смалиха стомаха му, но още преди операцията Хуан Педро Франко трябваше три месеца да пази строга диета. След това претърпя още една операция.\r\nХуан Педро Франко вече може да ходи с бастун и да става и сяда сам.\n\r\n\"Фантастично е да мога да се движа, да съм самостоятелен\" - каза той, цитиран от БТА. Хуан Педро Франко вече не страда от диабет и високо кръвно. Сега той има цел да постави нов световен рекорд - за най-голямо свалено тегло. Предстои му нова операция - този път за отстраняване на излишната кожа.\r\n                \n                \n                Още на шест години Хуан Педро Франко е бил едричък - тежал е 64 кг. На 17 години вече е тежал 229 кг. Тогава е преживял катастрофа и заради сериозните травми е останал една година на легло. Затова е започнал да наддава още повече.\r\n ", "date": "2019.12.01", "title": "Рекорд: Хуан Франко свали 330 кг"}
{"url": "https://www.dnes.bg/sport/2019/12/01/loko-plovdiv-i-arda-ne-si-vkaraha-podeliha-tochkite.431470", "text": "Локомотив Пловдив и Арда завършиха 0:0 в мач от 18-ия кръг на efbet Лига.\n\r\nДвубоят започна в не особено високо темпо, като съпериците внимаваха повече да не сгрешат. В 16-ата минута Стивън Езе от домакините стреля с глава, но не затрудни Иван Караджов, който хвана топката без проблем. Две минути по-късно вратарят на \"черно-белите\" Луков отрази шут на Радослав Василев. Играта продължи в неособено високо темпо, като грешните отигравания от играчите и на двата тима преобладаваха.\n\r\nТри минути преди почивката Ален Ожболт излезе на удобна позиция, стреля, то топката бе избита в корнер от противниковите защитници. След изпълнението Милош Петрович овладя коженото кълбо, но го прати в аут.\n                    \n                    \n                \n                \n                \n                \r\nДомакините започнаха по-активно второто полувреме. В 48-ата минута Бирсент Карагарен стреля силно, но неточно към вратата на съперника. Гостите отговориха с опасна атака пет минути по-късно, но Александър Георгиев прати топката в аут.\n\r\nВ 66-ата минути Спас Делев излезе сам срещу Мартин Луков, но вратарят на Локомотив парира отправения към вратата удар. Положението на \"черно-белите\" се усложни в 75-ата минута. Стивън Езе извърши грубо нарушение и получи втори жълт втори жълт и червен картон.\r\nДо края на двубоя и двата тима не показаха нищо съществено и си поделиха по една точка.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\n ", "date": "2019.12.01", "title": "Локо Пловдив и Арда не си вкараха, поделиха точките"}
{"url": "https://www.dnes.bg/politika/2019/12/01/milen-velchev-biudjet-2020-dobyr-harchish-kolkoto-imash.431467", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \"Бюджет 2020 е добър! Правилна е финансовата политика на правителството - харчиш толкова, колкото имаш.\", заяви Милен Велчев пред Bulgaria ON AIR.\r\nТенденцията за увеличаване на доходите се запазва и вярвам, че до края на мандата на правителството, минималната пенсия ще стане 300 лева. За сравнение ще ви кажа, че когато аз бях министър, минималната пенсия беше 80 лева. Тогава никой не предполагаше, че тя може да стане някога 250 лева.\r\nИма достатъчно буфери в Бюджета, за да се справи българската икономика с кризата, която идва. Прогнозата ми е, че ще бъде плитка- няма да има този мащаб от 2009-а година.", "date": "2019.12.01", "title": "Милен Велчев: Бюджет 2020 - добър! Харчиш, колкото имаш"}
{"url": "https://www.dnes.bg/stranata/2019/12/01/proverka-ustanovi-3-avtomivki-v-pernik-polzvat-piteina-voda.431469", "text": "Служители на община Перник са извършили проверки на 14 автомивки на територията на града, като на място са заснети и водовземните съоръжения, съобщиха от общинския пресцентър. \n\nПри проверката е установено, че три от обектите ползват питейна вода и в условията на въведен воден режим. На собствениците им са направени предписания, като при неизпълнение ще бъдат санкционирани. \r\n\r\nОстаналите автомивки имат собствени водоизточници или ползват промишлена вода по договор с фирми. \r\n\r\nЕдна от автомивките е имала собствен водоизточник, но обектът не бил регистриран в Басейнова дирекция \"Западнобеломорски район\" Благоевград, са установили проверяващите.", "date": "2019.12.01", "title": "Проверка установи: 3 автомивки в Перник ползват питейна вода"}
{"url": "https://www.dnes.bg/notifikacii/2019/12/01/otkrivat-izlojba-v-pamet-na-stefan-danailov.431471", "text": "В памет на големия актьор Стефан Данаилов в София се открива изложба \"Познатят, непознат Стефан Данаилов\". \r\n\r\nИзложбата е в градската градина пред Народния театър, а 28 пана припомнят участието на Мастъра в някои от най-емблематичните филми на българското кино, Роли в \"Следите остават\" (1956г.), \"Инспекторът и така\" (1963г.), \"Понеделник сутрин\" (1966г.), \"На всеки километър\" (1969г.), \"Топло\" (1978г.) и др. \r\n\r\nИзложбата започва с цитат на Данаилов - \"Иска ми се хората да ме запомнят като Ламбо, български артист\"!", "date": "2019.12.01", "title": "Откриват изложба в памет на Стефан Данаилов"}
{"url": "https://www.dnes.bg/notifikacii/2019/12/01/zadyrjaha-chetirima-za-boia-na-loko-sofiia-hebyr.431472", "text": "Четирима души са задържани във връзка със сбиването след футболната среща между „Локомотив - София“ и „Хебър Пазарджик“. \n\r\nСлед като първоначално бяха задържани трима мъже, по-късно днес бе арестуван още един, съобщава от МВР.\n\r\nВчера, след футболна среща от Втора професионална лига между двата отбора, възникнаха груби нарушения на обществения ред. В самия край на мача, когато отборът на гостите изравни резултата и докато официалните лица изразяваха своята радост в ложата, към тях се насочиха привърженици на домакините. \nКратките словесни пререкания са прераснали във физическа саморазправа, която от ложата се прехвърлила и извън стадиона. В сбиването се включили и други фенове на отбора домакин. \n                \n                \n                \r\nСлед подаден заявителски материал, във Второ РУ са предприети процесуално-следствени действия и по случая е образувано досъдебно производство. Продължават оперативно-издирвателните действия за установяване и на останалите участници в инцидента.", "date": "2019.12.01", "title": "Задържаха четирима за боя на Локо София – Хебър"}
{"url": "https://www.dnes.bg/politika/2019/12/01/donchev-ne-viarva-borisov-da-vyrne-otnovo-biser-petkov.431474", "text": "Вицепремиерът Томислав Дончев не очаква министър-председателят Бойко Борисов да върне на поста му подалият оставка социален министър Бисер Петков.\n\r\n\"От един министър се очаква да бъде и политически говорител. Наред с добрите неща, които се случиха, в обществото се разразиха и немалко драми, някои от които не успяха да бъдат изговорени достатъчно адекватно публично, една от тях тече и в момента - създадената почти масова обществена психоза, че някой има намерение да вземе децата на българите и да ги праща не знам къде\", заяви Дончев пред БНР. \n\n\nТой изрази мнение, че въпреки подкрепата на майките, този път Борисов няма да върне Петков на поста. \n                    \n                    \n                \n                \n                \n                \r\n\"Не мисля, че има конкретен случай, особено от последните дни, който да е причина за това решение на премиера\", посочи Дончев. Според него мотивът за поисканата оставка е бил неизпълненото очакване на премиера за по-високо темпо и по-високи резултати в Министерството на труда и социалната политика. \n\r\nВицепремиерът не уточни дали вече е взето решение за наследник на Бисер Петков на поста министър на социалната политика, въпреки че вече се завъртяха няколко имена. \n\r\nДончев бе категоричен, че да се правят промени в правителството не е нов момент в политиката.\n\r\nВицепремиерът коментира и Бюджет 2020, който трябва да бъде приет съвсем скоро.\n\r\n\"Нямам очаквания да има проблем с приемането на Държавния бюджет за 2020-а година\", заяви Дончев. Той уточни, че няма промяна в политиката на правителството от гледна точка на основните му приоритети и затова не се предлага различен бюджет от предлаганите в предишни години. \n\r\n\"Всяка критика трябва да бъде чута и осмислена. Не е имало бюджет, който да е приет с пълен консенсус\", коментира той.", "date": "2019.12.01", "title": "Дончев не вярва Борисов да върне отново Бисер Петков"}
{"url": "https://www.dnes.bg/obshtestvo/2019/12/01/pytna-policiia-s-nova-akciia-sreshtu-djigitite.431473", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПродължава акцията на \"Пътна полиция\" за контрол на скоростта. Всички мобилни и стационарни камери в страната следят за нарушения. \r\n\r\n\"Прогнозата е за застудяване и на територията на страната има отрицателни температури, което ще доведе в отделни участъци от републиканската пътна мрежа до замръзване на валежите, които падат и колите трябва да бъдат приспособени за зимни условия\", \r\n\r\nОт полицията призоваха да се спазва дистанция между автомобилите и тя да бъде подбрана съгласно характеристиката на пътя. \r\n\r\nИ още водачите да обръщат особено внимание, когато минават през проходите на страната, където във високите части най-вероятно ще има замръзнали участъци от пътната настилка.", "date": "2019.12.01", "title": "Пътна полиция с нова акция срещу джигитите"}
{"url": "https://www.dnes.bg/politika/2019/12/01/borisov-syobshti-denica-sacheva-shte-e-noviiat-socialen-ministyr.431480", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДеница Сачева ще е новият социален министър, съобщи премиерът Бойко Борисов. \n\r\nТой уточни пред журналисти, че във вторник ще я предложи за министър на труда и социалната политика.\n\r\nКакто е известно в петък министър-председателят поиска и прие оставката на министъра на труда и социалната политика Бисер Петков.\n\r\n\"Пет пъти досега съм връщал оставката му, в петък го извиках и му казах, че никой не иска да работи с него от кабинета, а пък ако толкова си го харесват майките, някога като управляват, да си го сложат за министър и готово\", коментира премиерът.\r\n\"Аз се отнасям с уважение към майките на деца с увреждани, приемал съм ги, 150 милиона отпуснахме миналата година. Но както аз не им се меся с кои политически формации и политици говорят, така и министрите са само мое право. Дори и Патриотите, всички знаят, че за да се назначи министър трябва да се съглася аз. Отговорността за правителството е моя, не тяхна. С цялото уважение към тях, но пък много други асоциации, организации ми се обадиха че намират това наше действие за правилно. Така че това е моя работа\", заяви още Борисов.\n                    \n                    \n                \n                \n                \n                \r\nДеница Сачева в момента е заместник-министър на образованието. В предишното правителство на ГЕРБ тя беше заместник-министър на труда и социалната политика.\r\nПремиерът съобщи и за още едно решение - Ирена Соколова ще бъде освободена от поста областен управител на Перник. \n\r\n\"Аз съм го обявил, казано е. В сряда ще бъде взето решението на Министерски съвет да бъде освободена. Също и шефът на ВиК в Перник. Те не застанаха държавнически да кажат какви са проблемите и затова трябва да си понесат отговорността. Бързо трябва да се вземат мерки, защото сушата е голяма, всички язовири са празни. Мислим допълнително откъде можем да водоснабдим Перник\", допълни още премиерът.\r\nБойко Борисов заяви още, че оценката на Standard&Poor's за България е отговор на атаките срещу правителство. Както е известно международната рейтингова агенция повиши дългосрочния и краткосрочния кредитен рейтинг на България в чуждестранна и местна валута до 'BBB/A-2' от 'BBB-/A-3'. Перспективата пред рейтинга е положителна. \n\r\nПремиерът напомни, че и други кредитни агенции повишиха рейтинга на България. \"Във всички случаи съм склонен да вярвам на най-добрите специалисти в света, отколкото да слушам артисти, пилоти, певци да се изказват по теми, по които даже в училище не са ги учили\", каза Борисов.\r\n\"С по-добър рейтинг сме от всички на Балканите, плюс по-разширеното понятие Русия, Унгария, Гърция, Турция\", съобщи още премиерът.\r\n\"Фискалната позиция на България се е подобрила в следствие на подобрената събираемост на данъци и прилагане на разумна фискална политика, пише в доклада\", каза още Борисов. Затова не дадох оставката на Владислав Горанов и не се съгласих за оставката на ръководството на НАП - защото оценката за тях е положителна, посочи министър-председателят.\r\nСпоред рейтинговата агенция икономиката на страната расте стабилно като се предвижда ръст на БВП от 3,6 на сто за 2019 година и ръст от 3 процента през следващите две години - това не подлежи на коментар, каза Борисов. Ръстът се дължи на увеличаване на заплатите, това е заложено в нашата програма и вече е факт, посочи премиерът.\r\n\"Българският банков сектор е успешен и печеливш, пише в доклада - това е по време на нашето управление, а по време на управление на БСП - фалират банки, каза Борисов.\r\nОтчетено е, че настоящата управленска коалиция може да изпълни мандата си до 2021 година и по въпроси като присъединяване към валутния механизъм ЕРМ2 има политически консенсус и това осигурява на страната стабилност, каза Борисов.\r\nВалутните резерви на страната покриват паричната маса около 1.6 пъти към септември тази година и банковата система работи добре, пише в доклада, заяви още Борисов.\r\nПрави се всичко, за да се изпълнят препоръките и на рейтинговат агенция за стимулиране на растежа на икономиката и безработицата да падне до историческо ниско ниво от 4.4 процента, каза Борисов.", "date": "2019.12.01", "title": "Борисов съобщи: Деница Сачева ще е новият социален министър"}
{"url": "https://www.dnes.bg/mish-mash/2019/12/01/britanci-boikotirat-magazin-izgonil-liubimata-im-kotka.431191", "text": "Редовни клиенти обявиха бойкот на британски супермаркет в солидарност с котарак, на който е било забранено да влиза, въпреки че е местен любимец. Пъмпкин дотогава е бил редовен посетител в магазина, пише британският таблоид The Mirror.\n\r\nПъмпкин е известен с това, че редовно е влизал в супермаркета и се е криел из рафтовете, като с това е станал любимец на много от неговите клиенти. Но рижавата котка е обявена за \"персона нон грата\" в магазина, като някои от членовете на персонала са я обявили за \"пречка и болка в задника\".\n\r\nРазгневените клиенти обещаха да \"бойкотират\" маркета в Дрейтън, Норич, в подкрепа на Пъмпкин, който освен това редовно се появява в местната кръчма, пише \"Фокус\".\n                    \n                    \n                \n                \n                \n                \r\nУправителят на магазина Андри Табинър заяви: \"На котката й е наложена забрана и даваме всичко от себе си, за да й покажем вратата. В основата на всичко е, че тя не трябва да бъде в магазина, защото такава е политиката на фирмата и ние правим всичко по силите си, за да я обезкуражим да идва. Това със сигурност не е зоомагазин\".\n\r\nСмята се, че Пъмпкин често се храни пред магазина и Андрю вярва, че след това писаната се възползва от топлината в помещението.\n\r\nТова обаче разгневи фенклуба на \"местната знаменитост\", като мнозина изляха възмущението си от решението във Facebook.\n\r\nЕдин от симпатизантите на Пъмкин пише: \"Не знам как може да забраните на котка да влиза където и да е и особено котарак, който очевидно е много оправен, след като е живял на улицата толкова години?! Всички наоколо го обичат и има защо\".\n\r\nДруг пише: \"Горкият Пъмпкин. Той е такъв образ. Мисля, че неговите симпатизанти ще бойкотират Теско\".\n\r\nНе всички обаче са срещу забраната, като един казва: \"Съгласен съм, че Пъмпкин е прекрасна котка, но също така съм съгласен, че животните нямат място в магазин за хранителни стоки\".\n\r\nСобственикът му, Джо Хардинг казва, че те живят на около 100 метра от редица магазини, включително козметици, кръчма и агенция за недвижими имоти, но този супермаркет е любимият му.\n\r\n\"Той не пречи и мисля, че просто иска да получи малко внимание от хората\", казва тя.\n\r\n\"Той беше улична котка преди да го вземем и затова е много оправен и в \"Теско\" прекарва по-голямата част от времето си. Ходи там вече от 18 месеца и знам, че целият персонал го обича, така че не проумявам защо му забраниха да ходи след толкова много време. Основно той лежи до врата – като охрана е\".\n\r\nДжо казва, че е \"изумена\" от подкрепата, която е получил шестгодишният Пъмпкин, който има повече от 300 приятели във \"Фейсбук\", като някои са от страни като Канада и Норвегия.\n\r\n\"Хората дори заявиха, че ще бойкотират магазина, но това отива прекалено далеч\", добавя тя. \"Просто не мога да повярвам на огромната подкрепа, която получихме. Знаехме, че в общността го харесват, но не и до такава степен. Духът на общността е просто невероятен. Разбирам, че не е обичайно котки да се пускат в магазините, но просто не мога да го спра, освен ако не го затворя вътре, което ще бъде нечестно спрямо него. Да не дава Господ да му се случи нещо, защото тогава кварталът ще бъде потресен\".\n\r\nПъмпкин живее с Джо, съпруга й Лий, дъщерята Аби и бабата Амелия, както и седем други кучета и котки.\n\r\nГоворител на \"Теско\" заяви: \"Независимо че обичаме рижавия котарак, който посещава магазина за хранителните стоки, това не е най-доброто място за една котка, така че нашите колеги внимателно го насърчават да напусне, когато се опита да влезе\".", "date": "2019.12.01", "title": "Британци бойкотират магазин, изгонил любимата им котка!"}
{"url": "https://www.dnes.bg/notifikacii/2019/12/01/tragediia-v-tunis-22-ma-zaginaha-v-avtobusna-katastrofa.431475", "text": "Двайсет и двама души загинаха при катастрофа на туристически автобус в Тунис днес, предаде Франс прес, като се позова на властите.\r\n\r\n21 човека били ранени. Всички жертви са граждани на Тунис.\r\n\r\nКатастрофата е станала в северозападната част на страната. Автобусът пътувал от столицата Тунис за Айн Драхам. \r\n\r\nПо все още неизяснени причини той излязъл от пътя и се преобърнал, съобщава БТА.", "date": "2019.12.01", "title": "Трагедия в Тунис: 22-ма загинаха в автобусна катастрофа"}
{"url": "https://www.dnes.bg/world/2019/12/01/koleda-idva-vyv-vitleem-zapaliha-elhata.431476", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГрейна коледното дърво във Витлеем. Това стана на тържествена церемония в града, в който е роден Иисус, .\r\n\r\nС падането на нощта над Витлеем в събота вечерта започна традиционната церемония за запалване на коледното дърво. Стотици се събраха на площад Мангер, за да отпразнуват началото на празничния сезон.\r\n\r\nС яркочервена звезда, блестяща на върха си, гигантското дърво беше озарено от стотици златисто-бели крушки, докато фойерверки осветиха нощното небе.\r\n\r\nПо-рано в събота градът посрещна миниатюрна дървена реликва, за която се твърди, че е от яслата, където е поставен новороденият Иисус. Тя беше върната от Ватикана по нареждане на папа Франциск след повече от 1000 години.\r\n\r\n ", "date": "2019.12.01", "title": "Коледа идва! Във Витлеем запалиха елхата"}
{"url": "https://www.dnes.bg/politika/2019/12/01/ninova-za-kornezov-ostava-orientir-za-pochtenost.431478", "text": "\"Напусна ни една от най-ярките личности на парламентаризма, блестящ юрист и изключителен авторитет за нас, българските социалисти - Любен Корнезов\". \nТова написа в социалната мрежа Facebook председателят на БСП Корнелия Нинова във връзка със скръбната вест за смъртта на проф. Любен Корнезов. \r\n\r\n\"В политиката си остава безспорният ориентир за почтеност, а в човешките отношения - за доброта и великодушие. Поклон. Ще ни липсваш, професоре\", написа Нинова. \r\n ", "date": "2019.12.01", "title": "Нинова за Корнезов: Остава ориентир за почтеност"}
{"url": "https://www.dnes.bg/sofia/2019/12/01/sofiiska-voda-vremenno-shte-prekysne-vodosnabdiavaneto-v-chast-ot-gorna-bania.431481", "text": "\"Софийска вода\" временно ще прекъсне водоснабдяването в част от квартал Горна баня, съобщиха от дружеството.\r\nНа 2 декември 2019 г. (понеделник), във връзка с монтаж на спирателен кран на ул. „Бойчо Бойчев“ кв. „Горна баня“ се налага спиране на водоподаването от 09:00  до 15:00 часа на клиентите на „Софийска вода”, живеещи в района на ул. „Бойчо Бойчев“, ул. „Подлозище“,  ул. „Горни Смърдан“,  ул. „Траян Танев“  № 1,ул. „Веселин Бешевлиев“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Бойчо Бойчев“ ъгъла с ул.“Подлозище“.\n                    \n                    \n                \n                \n                \n                \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез .\n\r\n“Софийска вода” АД предварително се извинява на своите клиенти за причинените временни неудобства!", "date": "2019.12.01", "title": "\"Софийска вода\" временно ще прекъсне водоснабдяването в част от Горна баня"}
{"url": "https://www.dnes.bg/sport/2019/12/01/hamiltyn-zavyrshi-sezona-vyv-formula-1-po-shampionski.431482", "text": "Люис Хамилтън завърши сезона във Формула 1 по шампионски, след като спечели Гран При на Абу Даби по категоричен начин.\r\n\r\nБританският пилот на Мерцедес водеше от старта до финала, за да запише 11-ата си победа за сезона и общо 84-а в кариерата си.\r\n\r\nВтори остана Макс Верстапен с Ред Бул, с което завърши трети в генералното класиране, докато Шарл Льоклер с Ферари завърши трети и съответно четвърти за годината.\r\nВ крайното класиране на шампионата Хамилтън приключи с 412 точки, Ботас с 326, Верстапен с 278, а Льоклер с 264.\r\n\r\n\r\n\r\n\r\n ", "date": "2019.12.01", "title": "Хамилтън завърши сезона във Формула 1 по шампионски"}
{"url": "https://www.dnes.bg/world/2019/12/01/19-zaginaha-v-sibir-sled-kato-avtobus-padna-v-reka.431468", "text": "Автобус с 43 пътници падна днес от мост в замръзналата река Куенга в Забайкалския край в Сибир, на 60 км от град Сретенск, при което 19 души загинаха и 22-ма бяха ранени, сред които и деца, съобщи регионалното правителство, цитирано от ТАСС.\r\nПредна гума на автобуса, пътуващ от Сретенск за Чита, се е спукала и автобусът е излязъл от пътя и паднал в реката, покрита с лед при температура минус 18 градуса в района.\r\nНад 70 спасители от министерството на извънредните ситуации, изпратени на мястото на катастрофата, извадиха живи 26 души, блокирани в автобуса, който се обърнал по таван в ледената вода, предаде БТА.\r\nДва хеликоптера от санитарната авиация евакуираха ранените в болници в Сретенск, Нерчинск и Чита. По последни данни шофьорът е загинал, а в болница остават 19 души, от които трима са в тежко състояние", "date": "2019.12.01", "title": "19 загинаха в Сибир, след като автобус падна в река"}
{"url": "https://www.dnes.bg/akoshtete-vqrvaite/2019/12/01/poznavate-li-antarktida-kuchetata-tam-sa-zabraneni.431341", "text": "Деветдесет и девет процента от площта на Антарктида е покрита с лед и сняг. Условията на континента не са подходящи за сухоземна фауна. Ако оставим настрана човека, най-едрото сухоземно животно там е мушичката Belgica Antarctica. Морският живот обаче е много разнообразен. Става въпрос за второто най-голямо многообразие от видове в света след това в кораловите рифове, предаде Франс прес, пише БТА.\n\nПингвинът вероятно е най-емблематичното за Антарктида животно. На континента се срещат четири вида пингвини - пингвин на Адели, императорски пингвин, антарктически пингвин и пингвин папуа.\r\nПингвините папуа са като болиди под водата - скоростта им може да надхвърли 35 км/ч, т.е. да е близо четири пъти по-голяма от тази на най-бързия плувец в света Майкъл Фелпс - 9,6 км/ч. На Антарктическия полуостров популацията на пингвините папуа се увеличава, докато тази на пингвините на Адели намалява. Учените обясняват това с различия в храненето - пингвините папуа консумират разнообразна храна - крил, калмари и риба, докато пингвините на Адели се хранят изключително с крил. Морските леопарди могат да погълнат до 20 пингвина дневно.\n                    \n                    \n                \n                \n                \n                \r\nПтицата Chionis albus е смятана за нещо като боклукчийска кофа от учените. \"Тя се храни с екскременти на пингвини, риба и всичко, което й попадне\", поясни орнитоложката Ребека Ходжкис.\n\r\nВ Антарктида хранителната верига е къса. В основата й е крилът. Най-едрото животно в света - синият кит, чието тегло може да нахвърли 150 тона, се храни с тези миниатюрни ракообразни, които пък се хранят с фитопланктон.\r\n\"Няма китове без фитопланктон\", отбеляза американската биоложка Алисън Кюсик. Обратното също е вярно. Богатите на желязо екскременти от китове наторяват фитопланктона. \"Фитопланктонът расте благодарение на желязото и е изяждан от крила, а китове консумират крил и изпражненията им захранват фитопланктона\", поясни Кюсик. Синият кин консумира до 3,6 тона крил дневно.\n\r\nМакар че са помогнали на Руалд Амундсен по време на експедицията му до Южния полюс през 1911 г., като теглили впряговете му, кучетата днес са нежелани в Антарктида. Подписаният през 1991 г. в Мадрид Протокол за опазване на околната среда към Договора за Антарктика забранява въвеждането на растителни и животински видове в Антарктида.", "date": "2019.12.01", "title": "Познавате ли Антарктида? Кучетата там са забранени"}
{"url": "https://www.dnes.bg/notifikacii/2019/12/01/obezvrediha-bomba-ot-vsv-v-centyra-na-torino.431479", "text": "Бомба от Втората световна война бе обезвредена успешно днес в историческия център на Торино, предаде Франс прес, като се позова на местните власти в северния италиански град.\r\n\r\nНад 10 000 местни жители бяха евакуирани по-рано през деня.\r\n\r\nС контролиран взрив бе детонирана около 250-килограмова английска бомба със сърцевина от 65 кг динамит. По време на операцията въздушното пространство над Торино бе затворено, а движението на влаковете на гара Порта Нуова – спряно.\r\n\r\nБомбата е била пусната от самолет на съюзниците от антихитлеристката коалиция през Втората световна война преди повече от 70 години.", "date": "2019.12.01", "title": "Обезвредиха бомба от ВСВ в центъра на Торино"}
{"url": "https://www.dnes.bg/snimka-na-denia/2019/12/01/studyt-i-snegyt-idvat-ot-vtornik-utre-gradusite-okolo-10.431477", "text": "През следващото денонощие от запад облачността ще се увеличава и вплътнява, но все още ще остане без валежи. В сутрешните часове на места в равнините ще се образува мъгла,  \n\r\nПрез деня вятърът ще се ориентира от югозапад, ще се усили - особено в източната половина от страната, и дневните температури слабо ще се повишат. Преобладаващите максимални температури ще бъдат 5 и 10 градуса, а минималните - предимно между минус 5 и нула градуса.\n\r\nНад Черноморието през деня от запад облачността, средна и висока, ще се увеличава. Ще духа до умерен югозападен вятър. Максималните температури на въздуха ще са 10 - 11 градуса. Температурата на морската вода ще е 14 - 15 градуса. Вълнението на морето ще бъде 2-3 бала.\n                \n                \n                \r\nНад планините облачността ще се увеличава и вплътнява, но все още валежи не се очакват. Ще духа силен - по билата и временно бурен вятър, от запад-югозапад. Максималната температура на височина 1200 метра ще е около 5 градуса, на 2000 метра - около нула градуса. \n\r\nОт вторник обаче ни очаква съществено влошаване на времето, като на много места по високите полета ще падне и сняг.\n\r\n ", "date": "2019.12.01", "title": "Студът и снегът идват от вторник, утре градусите около 10"}
{"url": "https://www.dnes.bg/notifikacii/2019/12/01/goranov-bylgariia-s-nai-visok-krediten-reiting-na-balkanite.431487", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"По кредитен рейтинг изпреварваме всички други Балкански държави. След кризата в КТБ успяхме не само да възстановим кредитния рейтинг, а и да увеличим перспективите. Нашите партньори ни имат доверие. По-големият кредитен рейтинг е предпоставка за развитие през следващата година\", заяви министърът на финансите Владислав Горанов, . \nБългарският кредитен рейтинг вече е на едно равнище с това на Унгария и Индонезия. В момента и трите големи агенции за кредитни оценки дават на България сходни оценки. \r\n\r\nStandard & Poor's  даде на страната позитивна прогноза, като очаква българската икономика да расте стабилно и да постигне силни фискални резултати.", "date": "2019.12.01", "title": "Горанов: България с най-висок кредитен рейтинг на Балканите "}
{"url": "https://www.dnes.bg/index/2019/12/01/natiskyt-na-trioto-turciia-rusiia-kitai-vse-poveche-napriaga-zapada.431277", "text": "Турция е като цунами, Русия - като ураган, а Китай - като глобалното затопляне. Тези сравнения се използват за описание на геополитическите рискове, които тези страни представляват за Запада, начело със САЩ.\n\r\nНатискът, оказван върху глобалното статукво чрез независимата политика, водена от Турция, напомня на цунами, политиката на Русия пък напомня на ураган, а на Китай - на промяна на климата, пише  Берджан Тутар, в. \"Сабах\" .\n\r\nЗоната на действието на турското цунами, разкъсващо веригите на опекунството от страна на някои страни от Запада, явно се оказва по-широка, отколкото ни изглежда. Блокирането от страна на Турция на плановете на НАТО за защита на балтийските страни и Полша от руска агресия предизвика голямо вълнение от двете страни на Атлантическия океан.\n                \n                \n                \r\nВ отговор на критиките военните представители напомниха, че САЩ също възпрепятстват приемането на планове, подготвени в НАТО за защита от терористичната организация Кюрдска работническа партия (ПКК)/Сили за защита на народа (СЗН), които представляват заплаха за нашите граници. По този начин Анкара, която дава ясно да се разбере, че докато не бъдат одобрени нейните планове за отбрана, тя в никакъв случай няма да допусне да бъде одобрението на другия план на НАТО, потресе Брюксел.\n\r\nТурция, която изпълнява функцията на \"здраво ядро\" особено в мюсюлманските региони в Северна Африка, Близкия изток, Балканите, Кавказ, Централна и Южна Азия, вече се възприема като един от полюсите на отново формиращата се глобална система.\n\r\nОт друга страна новите стратегически отношения, които изгражда Русия с Китай и Турция, отново превърнаха Москва в притегателен център както през 80-те години. Русия открива центрове за култура в Египет, Йордания, Ливан, Мароко, Сирия и Тунис и благодарение на това започва да преминава и зад Източна Европа, Балканите и Централна Азия - естествения й \"хинтерланд\", а през Източното Средиземноморие разширява зоната си на влияние в Северна Африка.\n\r\nМосква предава най-новите си ракетни технологии на Индия, Турция, Китай, Иран и при това изгражда \"променящи парадигмата отношения\" със страни, смятани за най-близки съюзници на САЩ като Израел, Саудитска Арабия, Египет, Германия и Франция.\n\r\nИстински кошмар за САЩ обаче представлява Китай, който предизвиква истинска промяна на климата в глобалната геополитика. Единственият шанс за САЩ, които за първи път в историята си започват война с икономически равен играч, е да привлекат на своя страна Русия и Турция. Условията на реалната политика обаче показват, че това на практика е невъзможно.\n\r\nСъдейки по данни на доклад на Института Лоуи \"Индекс на мощта на Азия през 2019 г.\", публикуван през май т.г., без война САЩ няма да могат да спрат възхода на Китай в Азия. Макар Америка както и преди да е военен лидер в Азиатско-Тихоокеанския регион, Китай й диша във врата. Още повече Китай, догонил САЩ в икономическо отношение, за първи път надмина САЩ по отношение на брой на дипломатическите мисии по света.\n\r\nСпоред данни от списъка на дипломатическите представителства, публикуван от същия Институт Лоуи на 27 ноември, Китай, който има 276 дипломатически мисии по света, се нарежда на първо място (броят на дипломатическите представителства на САЩ е 273).\n\r\nСлед САЩ се нареждат Франция и Япония, а Русия е пета. Турция, която остави след себе си Великобритания, Германия, Испания, Италия и Бразилия, е на шеста позиция (с 234 дипломатически мисии).\n\r\nПо този начин засилващият се във всички сфери натиск от страна на триото - Турция - Русия - Китай, все повече напряга Запада. Заради този натиск от трите страни САЩ и Европа започнаха да приличат на двойка, която спи в едно легло, но сънува различни сънища. В тази връзка положението на западните политици напомня на трагедията на музикантите, които са продължили да свирят, докато корабът \"Титаник\" е потъвал.\n\r\n/БТА/", "date": "2019.12.01", "title": "Натискът на триото Турция - Русия - Китай все повече напряга Запада"}
{"url": "https://www.dnes.bg/sofia/2019/12/01/sofiia-greina-s-koledna-premiana-zapaliha-svetlinite-na-elhata.431490", "text": "\n\r\nОт днес София е в коледна украса, след като тази вечер бяха запалени светлините на коледната елха в столицата.\r\n\r\nСтоличният кмет Йорданка Фандъкова запали светлините на голямото Коледно дърво, което отново ще радва софиянци пред НДК.\r\nЗаедно с елхата в градината пред НДК грейнаха и близо четиридесет приказно украсени живи \"ЕЛХИ НА ТАЛАНТА\" - част от едноименната коледна благотворителна кампания на Фондация \"Стоян Камбарев\" в партньорство със Столичната Община. \r\n\r\nПразненството бе съпроводено с голям празничен концерт, а след него фойерверки украсиха небето над града.\r\n\r\n\r\n", "date": "2019.12.01", "title": "София грейна с коледна премяна! Запалиха светлините на елхата"}
{"url": "https://www.dnes.bg/notifikacii/2019/12/01/derbito-zavyrshi-bez-pobeditel-cska-i-ludogorec-ne-si-vkaraha.431491", "text": "ЦСКА и Лудогорец си врътнаха скучновато 0:0 среща от Първа лига на България. Срещата на стадион \"Българска армия\" не предложи особени футболни достойнства и логично завърши без победител.\r\n\r\nТака Лудогорец продължава да е лидер в класирането с аванс от седем точки пред Левски, докато ЦСКА е на четвърта позиция.\r\n", "date": "2019.12.01", "title": "Дербито завърши без победител, ЦСКА и Лудогорец не си вкараха"}
{"url": "https://www.dnes.bg/notifikacii/2019/12/01/strelba-v-niu-orliyns-nai-malko-11-raneni.431489", "text": "11 души са ранени при престрелка тази сутрин американско време в прочутия Френски квартал на Ню Орлиънс - туристическия център на най-големия град в южния американски щат Луизиана, предаде ДПА.\r\n\r\nДвама от пострадалите са в критично състояние и са настанени в болница, се казва в изявление на местните власти, цитирано от БТА.\r\n\r\nНа мястото на стрелбата е задържан мъж, но участието му в инцидента се разследва, съобщи полицията в Туитър.", "date": "2019.12.01", "title": "Стрелба в Ню Орлиънс, най-малко 11 ранени"}
{"url": "https://www.dnes.bg/world/2019/12/01/za-sefte-facebook-alarmira-za-falshiva-novina-v-avtorski-post.431486", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nFacebook маркира като \"фалшива новина\" авторски пост на свой потребител по искане на правителството на Сингапур, .\n\r\nВ същото време компанията призова за премерен подход към приложението на приетия в страната нов закон срещу фалшивите новини, с цел да се защити свободата на словото.\n\r\n\"В съответствие с изискването на закона Facebook е длъжен да ви уведоми, че този пост съдържа фалшива информация\", се казва в съпътстващата бележка, която някои (но не всички) ползватели на социалната мрежа в Сингапур можеха да видят.\n                    \n                    \n                \n                \n                \n                \r\nКоригиращата забележка беше поставена в края на оригиналния пост без никакви изменения в самия му текст. Това е първи случай, когато социалната мрежа поставя подобно предупреждение. \n\r\nПравителството на Сингапур е дало инструкция на Facebook да публикува предупредителната бележка към авторския пост от 23 ноември. \n\r\nКонтролният държавен орган поиска от автора на местното издание \"Стрейтс таймс ревю\" да внесе поправки в материал, в който се твърди, че местен обществен деец, който по-рано си е позволил да критикува управляващата партия в страната, е следствен и се намира в ареста. \n\r\nМинистерството на вътрешните работи на Сингапур опроверга тази информация.", "date": "2019.12.01", "title": "За сефте: Facebook алармира за \"фалшива новина\" в авторски пост "}
{"url": "https://www.dnes.bg/sofia/2019/12/01/protesti-v-sofiia-blokiraha-kliuchovi-arterii.431483", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПротести в София блокираха ключови пътни артерии този следобед. \r\n\r\nЖителите на \"Горубляне\" затвориха Южната дъга на Околовръстния път, недоволни от цените на които общината обезщетява имотите им за доизграждане на пътната отсечка, както и от увеличението на данъците.\r\n\r\nПо същото време имаше протест и в квартал \"Обеля\". Жителите не са съгласни с решението на Общината да се отчуждават имоти за 15 стотинки на квадратен метър. \r\n\r\nНедоволните граждани пресичаха пешеходната пътека на булевард \"Ломско шосе\", а полицията регулираше движението. \r\n\r\nГражданите са категорични, че ще продължат да протестират, докато Общината не вземе справедливо решение за отчуждаването на имотите им, ", "date": "2019.12.01", "title": "Протести в София блокираха ключови артерии"}
{"url": "https://www.dnes.bg/politika/2019/12/01/stanishev-podkrepi-ioncheva-tia-po-dobre-da-sym-bez-imunitet.431492", "text": "Лидерът на Партията на европейските социалисти (ПЕС) Сергей Станишев подкрепи открито Елена Йончева във връзка с искането на българската прокуратура да бъде свален имунитетът й като евродепутат. \n\n\"Познавайки я от толкова години, аз съм абсолютно убеден в нейната невинност, разбирам как се чувства, защото минах в миналия парламент през същата процедура и аз настоявах за ускорена процедура\", посочи Станишев в предаването \"120 минути\" на bTV.\r\n\r\nСтанишев коментира, че е изненадан от реакцията на БСП и схващането на левицата, че Елена Йончева е единствената отговорна за борбата с корупцията в партията. \r\n\r\nИскането на българската прокуратура имунитетът ми като евродепутат да бъде свален не е изненада за мен, обяви самата Йончева.\r\n\r\nЖурналистката допълни, че е в неин интерес да бъде без имунитет, за да приключи по-бързо разследването.", "date": "2019.12.01", "title": "Станишев подкрепи Йончева, тя: По-добре да съм без имунитет"}
{"url": "https://www.dnes.bg/world/2019/12/01/14-ubiti-sled-prestrelka-v-meksiko.431488", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nС 14 жертви приключи едночасова престрелка между мексиканските сили за сигурност и членове на наркокартел в градче край границата с Тексас, \r\n\r\nИнцидентът е станал в събота преди обед, когато в градчето в северния мексикански щат Коахуила, на около 60 километра от границата със САЩ, влиза колона от автомобили на гангстерите, въоръжени с картечници. \r\n\r\nПри опит на полицията да ги спре избухва сражение – равносметката е седем гангстери и четирима полицаи са убити. Още три тела не са идентифицирани.\r\n\r\nИззети са 12 автомобила на наркотрафикантите, в които са открити оръжия с голям калибър и много амуниции.\r\nСамо за 2019 г. досега в Мексико са извършени 29 414 убийства", "date": "2019.12.01", "title": "14 убити след престрелка в Мексико"}
{"url": "https://www.dnes.bg/mish-mash/2019/12/01/rusnak-syzdade-kartina-ot-40-000-kubcheta-hliab.431494", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДа приготвяш вкусна храна е изкуство. Руснак доказа, че и обратното е възможно – да правиш изкуство от храна. \r\n\r\nНегово произведение от 40 000 кубчета хляб се радва на огромен интерес, \r\n\r\nАнонимен московски уличен художник, известен единствено като \"Zoom\", създаде голям портрет на женско лице, изцяло от крутони. Творбата с размери 3 на 3 метра, е поръчана за известно кафене в руската столица.\r\n\r\nИзработването ѝ е отнело месец и половина на нейния автор.\r\n\r\nХудожникът, който използва псевдонима \"Zoom\", определя своето творчество като \"улично изкуство без вандализъм\". Той създава хумористични образи, използвайки различни техники, които лесно могат да бъдат премахнати.", "date": "2019.12.01", "title": "Руснак създаде \"картина\" от 40 000 кубчета хляб"}
{"url": "https://www.dnes.bg/stranata/2019/12/01/spirat-v-ponedelnik-vodata-v-gorna-bania.431460", "text": "Във връзка с монтаж на спирателен кран на ул. \"Бойчо Бойчев\" кв. \"Горна баня\" се налага спиране на водоподаването от 09:00 до 15:00 часа в понеделник на клиентите на \"Софийска вода\" в района, съобщава Софийска вода\". \r\nВодата ще бъде спряна за живеещи в района на ул. \"Бойчо Бойчев\", ул. \"Подлозище\", ул. \"Горни Смърдан\", ул. \"Траян Танев\" 1 и ул. \"Веселин Бешевлиев\".\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул.\"Бойчо Бойчев\", ъгъла с ул.\"Подлозище\".", "date": "2019.12.01", "title": "Спират в понеделник водата в \"Горна баня\""}
{"url": "https://www.dnes.bg/mish-mash/2019/12/01/koga-triabva-da-smenim-spalnoto-si-belio.431338", "text": "Колко често перете завивките си? Косата на човек се омазнява на втория ден след измиване, той се поти по време на сън или спи с мръсни чорапи. Това налага поддържането на хигиена и смяна на чаршафите и калъфките поне на две седмици. Но знаем, че не всички го правят. Дали защото ги мързи и бързат да си легнат, или просто са по-мърляви, те могат да спят с едно спално бельо повече от месец.\r\nСпоред проучване, американците перат чаршафите си средно на 24 дни. Според Лаура Гудман, старши учен във Fabric Care, някои хора не усещат собствената си миризма и не смятат за нужно да сменят завивките си. Независимо дали миришат лошо или не, чаршафите, които се ползват повече от седмица, могат да причинят здравословни проблеми като раздразнение по кожата, акне и алергични реакции, предизвикани от акарите – миниатюрни животни, които живеят в тях и прахта в дома.\r\n \r\n\r\n \r\nНяма гласно правилно, но е прието, че е препоръчително на всеки 1-2 седмици да слагате чисти чаршафи. Според Гудман, ако се потите, позволите на домашния любимец да се качи в леглото или правите секс, вие замърсявате завивките много по-бързо, отколкото обичайно. Тогава е необходимо да ги сменяте след 7 дни.\r\n \r\nВижте какво още трябва да знаете за хигиената на спалното белю в ", "date": "2019.12.01", "title": "Кога трябва да сменим спалното си бельо?"}
{"url": "https://www.dnes.bg/stranata/2019/12/01/lekuvat-ni-v-bolnicite-s-evtin-antibiotik-toi-e-vse-po-vreden.431441", "text": "Антибиотиците - все по-малко полезни и все по-вредни. Предупреждението идва от Световната здравна организация. Прекомерната, а понякога дори ненужна употреба на антибиотици е довела до развитието на така наречените \"супербактерии\". Бактерии, които не могат да бъдат убити, защото са се адаптирали към медикаментите. Според Националния център по заразни и паразитни болести в българските болници се използват двойно повече широкоспектърни антибиотици, отколкото в Европа.\r\nС минимални усилия всеки може да си купи антибиотик без рецепта. Широкоспектърният медикамент е един от най-често използваните в домашния условия.\n\n\n\n                    \n                    \n                \n                \n                \n                \r\nНе прекомерната употреба у дома обаче, а тази в болниците е довела до развитието на супербактерии, които еволюират и се адаптират, предупреждават експертите. Ректорът на Медицинския университет в Пловдив - проф. Мариана Мурджева обяснява, че всеки ден в микробиологичната им лаборатория откриват по няколко бактерии, които проявяват резистентност към почти всички групи антибиотици. Затова решението е не създаване на нови антибиотици, което би довело до развитието на още по-силни супербактерии, а правилна употреба на старите.\n\r\n\"Лечението с антибиотици наистина е изкуство. То не е толкова елементарен процес, колкото някои си въобразяват, че е. При вирусни инфекции антибиотиците не помогат. Антибиотиците са такива средства, които се използват само за повлияване на бактерии. Съответно и инфекции, които са предизвикани от бактерии\", посочи проф. д-р Мариана Мурджева. \n\r\n\"Принципът е, че всеки микроб трябва да се лекува с този антибиотик, който действа на него. В болниците се използват широкоспектърни, евтини антибиотици, които селектират много опасни щамове, резистентни към повечето антибиотици. Антибиотиците са спасили толкова човешки живота, колкото никои други лекарства. Неправилната и масовата употреба на антибиотиците доведе, през последните 30 години, до един вече застрашаващ здравето на човечеството проблем\", коментира директорът на Националния център по заразни и паразитни болести проф. д-р Тодор Кантарджиев.\n\r\n\"Бедите, които  причиняват антибиотиците са намаляване на човешкия живот, много скъпо лечение, нетрудоспособност на болните хора. Всички тези загуби за човечеството са по-големи от тези, причинени от СПИН-а, грипа и туберкулозата\", допълни проф. д-р Кантарджиев.\n\r\n\"Резистентността към тези антибиотици нараства. Ако това продължава и в следващите десетилетия, до 2050 ще имаме 700 000 смъртни случая, 33 хиляди от тях ще бъдат в Европа\", разкри проф. д-р Мурджева.\n\r\nВъпреки че според Центъра по заразни и паразитни болести в българските болници се използват два пъти повече широкоспектърни антибиотици, отколкото в Европа, проблемът е световен. ООН вече призова всички страни да се обединят срещу антибиотичната резистентност, а Съвета на Европа поиска от държавите-членки да имат програми за правилна употреба на антибиотици - и в хуманната, и във ветеринарната медицина. Дистанционен курс за лекари и студенти по рационална употреба вече е достъпен и на страницата на българския Център по заразни и паразитни болести.", "date": "2019.12.01", "title": "Лекуват ни в болниците с евтин антибиотик: Той е все по-вреден!"}
{"url": "https://www.dnes.bg/eu/2019/12/01/680-000-bez-dom-v-germaniia-spiat-po-ulici-v-priiuti.431442", "text": "\r\nБлизо 680 000 души в Германия са без дом - спят по улиците или в приюти. Мнозина мечтаят за свое жилище, а тази мечта може и да се сбъдне - благодарение на проекта \"Housing First\", съобщава .\n\r\nАндре Курковяк се гордее особено много с банята си - душ, радио, мивка със съответната арматура, т.е. обзавеждане, което само преди пет години за него би било непостижимо. Тогава - изпаднал в пълна зависимост от хероина, - той се намира в малка затворническа килия. Общо е прекарал десет години на улицата, в приюти за бездомници и в затвора. Но от три години нарича своя собственост 34-те квадратни метра, на които живее. Решетки на прозорците няма, затова пък има договор за наем и собствен ключ.\n                    \n                    \n                \n                \n                \n                \r\nПромяната става възможна благодарение на организацията \"fiftyfifty\" от Дюселдорф. От четири години насам тя подпомага бездомниците в рамките на проект, наречен \"Housing First\". Основната идея е проста: бездомни хора получават свое жилище, без да се налага да отговарят на определени условия - дори да са наркозависими или психично болни. Защото се смята, че в стабилно обкръжение проблемите, например зависимостите, могат по-лесно да намерят решение. Всичко е на доброволен принцип, включително оказваните впоследствие грижи.\n\r\nДали обаче бездомниците свикват с новите си жилища, задържат ли се в тях? Числата доказват, че програмата има успех: между 75 и 90 процента от новонастанените остават да живеят в предложените им жилища. От 62-ата души, които до момента са могли да се възползват от програмата в Дюселдорф, само четирима са се върнали обратно на улицата.\n\r\nВ Дюселдорф екипът, който се грижи за бездомниците - от първия контакт до настаняването в жилището, се състои от шестима души. \"Ние се грижим за хората - издирваме бездомните и им помагаме да заменят спалния чувал със собствено жилище. Това изгражда доверие\", обяснява отговорничката на проекта \"Housing First\" Юлия фон Линдерн. Проектът се състои в следното: екипите, включващи социални работници, психиатри и лекари, издирват хората по местата, където те битуват и мизерстват.\n\r\nНастаняването в свое жилище обаче не решава всички проблеми, посочва Юлия фон Линдерн. Някои си остават наркозависими или зависими от алкохола. Андре Курковяк например ходи всеки ден на лекар, за да взима от него метадон заради своята зависимост от хероина. Пие редовно и алкохол - не смята, че ще успее да се освободи от тези свои наклонности. \"Но хората не губят домовете си заради това\", посочва фон Линдерн. \"Ако признаят, че отново са пили, им казваме: случва се. Дали не бихме могли да се справим с този проблем?\".\n\r\nОт първите стъпки до днес\n\r\nВ началото, когато за първи път е изпробван в САЩ, проектът \"Housing First\" е насочен към ясна целева група: към трайно бездомните с психически заболявания и зависимост. Междувременно във видоизменена форма той се прилага не само в САЩ, а и в много европейски страни. Финландия дори го е обявила за национална стратегия и е единствената държава в Европа, намалила броя на безработните.\n\r\nНе може обаче еднозначно да се каже, че това се дължи изключително на \"Housing First\", отбелязва експертката по социалните въпроси Нора Зелнер. \"Може обаче да се каже, че Финландия има ясна стратегия, която се прилага в цялата страна. Те са възприели принципа, че всеки човек има право на жилище - нещо, което ние в Германия още не сме постигнали\".\n\r\nСъщевременно Финландия намира решения, непредвидени в първоначалната концепция на \"Housing First\". Скандинавската страна е преустроила например цели приюти за бездомни в блокове с отделни апартаменти.\n\r\nОрганизацията \"fiftyfifty\" от Дюселдорф пък купува - чрез дарения и продажба на произведения на изкуството, сгради, които след това отдава под наем на доскорошните бездомници. Жилищата по правило са в покрайнините на градовете, но поради това са по-евтини - покупката на едно жилище струва на организацията между 70 000 и 90 000 евро.\r\n \r\n   ", "date": "2019.12.01", "title": "680 000 без дом в Германия. Спят по улици, в приюти..."}
{"url": "https://www.dnes.bg/usa/2019/12/01/devet-jertvi-i-trima-raneni-pri-samoletna-katastrofa-v-sasht.431445", "text": "Деветима души загинаха и трима бяха ранени при самолетна катастрофа в американския щат Южна Дакота, предаде БТА, позовавайки се на Асошиейтед прес.\r\nСамолетът Пилатус PC-12 с 12 души на борда се е разбил вчера, малко след като е излетял от Чембърлейн.\r\nСамолетът е имал за дестинация щата Айдахо.\r\nМестни медии съобщиха, че по време на самолетната катастрофа в района на Чембърлейн и в централните и южните части на Южна Дакота е имало виелица.\r\nНационалната служба за транспортна сигурност на Съединените щати ще разследва разследва случая. ", "date": "2019.12.01", "title": "Девет жертви и трима ранени при самолетна катастрофа в САЩ"}
{"url": "https://www.dnes.bg/sofia/2019/12/01/tazi-vecher-greiva-kolednata-elha-na-sofiia-pred-ndk.431444", "text": "Тази вечер от 18.00 ч. в парка пред НДК ще бъдат запалени светлините на Коледната елха на София. След това небето над София ще бъде озарено от празнична заря, съобщава Столична община.\r\nТомбола с награди ще зарадва децата. В празника ще участват вокалните групи \"Радиодеца\" и \"Пламъче\", квартет \"Славей\", група от школата на Мими Иванова и Развигор Попов, фолклорен ансамбъл \"Люлин\", стипендианти на фондация \"Стоян Камбарев\", Хайгашод Агасян, Дони и Нети.\r\nОт 11.00 до 14.00 часа ще се движи ретро трамвай по маршрут: пл. \"Възраждане\" - бул. \"Христо Ботев\" - \"Петте кьошета\" - НДК - пазар \"Иван Вазов\" и обратно. Актьори от Театър \"Сириус\" ще забавляват пътниците с песни и театрални етюди, както и ще подаряват книжки на децата.\r\n                    \n                    \n                \n                \n                \n                Тази година заедно с Коледното дърво на община София в градината пред НДК ще грейнат и четиридесет приказно украсени живи \"Елхи на таланта\".\r\nОчаква се кметът на София Йорданка Фандъкова традиционно да запали светлините на голямото Коледно дърво на общината пред НДК. То заедно с \"Елхи на таланта\" ще образуват светлинен коридор и красива алея, която ще радва столичани и гостите на града. Запалването на светлините на елхите ще бъде съпроводено с фойерверки и голям празничен концерт, който ще завърши с ефектно коледно шоу.\r\nПубликата ще може да се наслади на таланта на 16-годишната перкусионистка Сара Чакърова и нейната група Yestrday, на класическите музиканти Весела Янева и Мария Славова, както и на поп звездата Mr Vog. В концерта ще участват и няколко от даровитите деца от многодетни семейства, които ще бъдат подкрепени от кампанията.\r\nИдеята на \"Елхи на таланта\" е всеки, който пожелае, да украси своя жива елха, като направи дарение. Благодарение на тази благотворителна акция Фондация \"Стоян Камбарев\" ще финансира 5 едногодишни стипендии на младите си музикални таланти, няколко късометражни филма, участия на лауреати на Фондацията в майсторски класове, конкурси и фестивали.\r\nКоледната кампания \"Елхи на таланта\" ще подкрепи и даровити деца от десет многодетни семейства в нужда, които ще получат много подаръци. \r\n\"Елхите на таланта\" ще красят пространството пред НДК в периода от 1 декември до 15 януари 2020 г. След свалянето на украсата, всички живи дръвчета ще бъдат дарени на Община София и засадени, като така ще сложат началото на нова \"Гора на Таланта\".", "date": "2019.12.01", "title": "Тази вечер грейва Коледната елха на София пред НДК"}
{"url": "https://www.dnes.bg/notifikacii/2019/12/01/bylgarin-zamesen-v-nelegalen-vnos-za-razrejdane-na-benzin-za-gyrciia.431446", "text": "Гръцката полиция разби нелегална мащабна мрежа за внос на химикали от България, използвани за разреждане на бензин на бензиностанции в Атина. Собственикът на две български фирми, извършвали нелегалния внос, е 50-годишен кипърец, който се издирва.\r\n\r\nАрестувани по случая са 20 души, съобщиха от Дирекция на полицията.\r\n\r\nОт забранения разтворител са открити 20 тона. Престъпната група е снабдявала бензиностанциите в Атина. Получател на износа от двете фирми е несъществуваща гръцка фирма за производство на бои, съобщава БНР.\r\n\r\nВластите имат информация, че за 2 години по тази схема в Гърция са внесени над 2000 тона от химикалите, като печалбата е над 2,5 млн. евро.\r\n\r\nНяколко месеца полицията е следила заподозрените лица, за да установи цялата схема за разреждане на бензина, съобщи говорителят на гръцката полиция. Задържаните лица са предадени на прокуратурата.", "date": "2019.12.01", "title": "Българин, замесен в нелегален внос за разреждане на бензин за Гърция"}
{"url": "https://www.dnes.bg/health/2019/12/01/7-polzi-za-zdraveto-ot-konsumaciiata-na-mliako-s-kurkuma.431327", "text": "През целия ден консумираме освен вода и любимите си напитки. Техният вид е от съществено значение за това да бъдем в добро здраве и форма. Опитвали ли сте ? Чудесна напитка, която се приготвя с топло или на стайна температура прясно мляко/кокосово мляко, към което се добавя малко куркума, по желание мед, джинджифил и канела на прах.\r\nМожем да го консумираме по всяко време на деня и особено вечер преди сън. Не само ще спомогне за подобряване качеството на съня, но редовната му консумация намалява риска от рак. Защо да го направите част от вашия вечерен ритуал?\r\n                    \n                    \n                \n                \n                \n                \r\nЕдна от най-полезните подправки за здравето на черния дроб е куркумата. Редовната ѝ консумация спомага за прочистването и предотвратява натрупването на мастни киселини в черния дроб. Комбинацията от мляко и куркума подобрява способността на черния дроб да обработва храните и да елиминира по-лесно веществата, от които не се нуждае. Така се прочиства цялото тяло.\r\n\r\nКуркуминът е основен съставен елемент на куркумата. Той има противовъзпалителни свойства и спомага за облекчаване на редица неразположения свързани с артрит, възпалителни заболявания на червата, панкреатит и други.\r\nКонсумацията на златното мляко блокира някои ензими, обострящи възпалението в тялото, всичко това благодарение на куркумина. \r\n", "date": "2019.12.01", "title": "7 ползи за здравето от консумацията на мляко с куркума "}
{"url": "https://www.dnes.bg/obrazovanie/2019/12/01/sopot-na-bunt-gotviat-se-protesti-zaradi-pod-igoto.431448", "text": "Новото издание на \"Под игото\" породи силно недоволство и в родния град на Иван Вазов - Сопот.  Жителите там се разбунтуваха, дори се готвят за протест и приканват МОН да се намеси, съобщава Нова телевизия.\n\r\n\"Романът е една икона в българската литература и история. Както \"Под игото\", така и цялото творчество на нашия патриарх, представляват национално богатство. Светиня, която не бива да бъде променяна по един или друг начин. Тя трябва да се запази в автентичен вид, за да бъде достъпна до всички съвременни поколения. Конкретният случай не бива да се разглежда еднозначно, защото историята трябва да се помни и не трябва да се променя\", каза кметът на Сопот Деян Дойнов.\n\n\n                    \n                    \n                \n                \n                \n                \r\n\"Склонни сме да приемем вариант на \"Под игото\", в който да има бележки под линия или скоби. Важно е обаче те да бъдат коректно представени. Един съвременен прочит за нас е немислим\", посочи Борислава Петрова, директор на къща музей \"Иван Вазов\".\n\r\nРоманът \"Под игото\" беше преведен на съвременен български. Идеята е езикът на Вазов да бъде приближен до този от днешния ден. Това обаче предизвика множество негативни реакции в цялата страна. Кюстендил също гласува декларация против промяна на повече от 6000 думи в романа \"Под игото\".", "date": "2019.12.01", "title": "Сопот на бунт: Готвят се протести заради \"Под игото\""}
{"url": "https://www.dnes.bg/akoshtete-vqrvaite/2019/12/01/kakvo-ochakva-zodiite-v-liubovta-prez-dekemvri.431324", "text": "Декември идва с много очаквания. Изненади няма да липсват, особено в любовта. Какво ви очаква според зодията, вижте в любовния  хороскоп на Az-jenata.bg\r\n\r\nАко с партньора си сте имали трудни моменти през последните седмици, то през този месец ще си направите равносметка на взаимоотношенията. Може да ви е трудно да простите някои неща. В края на декември някои от вас ще имат късмета да срещнат нов партньор. Като цяло пред вас ще има много интересни запознанства. Но бъдете активни. За семейните Козирози спорове не са изключени, затова ще е важно да бъдат по-гъвкави.\r\n\r\nЕмоционални, импулсивни, Водолеите може да се почувстват отчаяни, особено ако в живота ви липсва внимание и любов. Някои от очакванията на самотните Водолеи може и да не се осъществят. В края на месеца някои от вас ще започнат да градят нови любовни взаимоотношения. За обвързаните представители на зодията, декември ще предложи спокойствие. Въпреки това, дамите трябва да се въздържат от сцени на ревност. \r\n                    \n                    \n                \n                \n                \n                ", "date": "2019.12.01", "title": "Какво очаква зодиите в любовта през декември? "}
{"url": "https://www.dnes.bg/eu/2019/12/01/hiliadi-napusnali-germaniia-iskat-otnovo-ubejishte-tam.431449", "text": "Хиляди кандидати за убежище, които вече са били депортирани или доброволно са напуснали Германия, впоследствие влизат повторно в страната, за да кандидатстват отново, предададоха БТА и ДПА.Агенциите се позовават на статия от неделния брой на вестник \"Велт\".\r\nКъм 30 октомври тази година 4916 кандидати за убежище, които са влезли два пъти в Германия след 2012 г., а след това са били депортирани или доброволно са напуснали страната, са се върнали, за да кандидатстват трети път, пише вестникът, като цитира данни на германското правителство.\r\nБроят на кандидатите за убежище, които кандидатстват за четвърти път, е 1023-ма души, а на кандидатстващите за пети или повече от пети път - 294-ма.\r\n                    \n                    \n                \n                \n                \n                Според германската Федерална статистическа служба 1,78 милиона души са дошли да потърсят убежище в Германия в периода от 2010 до 2018 г. Германският вътрешен министър Хорст Зеехофер призова за реформи в европейската система за предоставяне на убежище. Зеехофер заяви преди няколко седмици, че Берлин ще въведе по-строг режим за граничен контрол. \r\n ", "date": "2019.12.01", "title": "Хиляди напуснали Германия искат отново убежище там"}
{"url": "https://www.dnes.bg/stranata/2019/12/01/za-speshni-sluchai-tejko-postradali-kupuvame-nov-medicinski-helikopter.431453", "text": "След като България остана без медицински хеликоптер, сега се предвижда купуването на нова машина за спешни случаи. Средствата ще бъдат осигурени от оперативна програма \"Региони в растеж\". Планира се хеликоптер да има още следващата година.\n\r\nДоктор Максим Митев от \"Спешна помощ\" е готов веднага да смени линейката с хеликоптер. Според него машината би била най-полезна при инциденти с много пострадали като катастрофата в Своге, през миналото лято.\n\r\n\"Тогава би било хубаво да се използва хеликоптер, за да можем да се придвижим по-бързо и по-ефективно към мястото на инцидента. Ще можем да окажем най-ефективно доболнична спешна помощ\", обясни д-р Максим Митев.\n                    \n                    \n                \n                \n                \n                \r\nУ нас медицински хеликоптер имаше до юли. Тогава фирмата-собственик го продаде в Грузия. Той беше използван редовно при над 20 спасителни акции от Планинската спасителна служба.\n\r\n\"Всяка година сме правили по 5-6 акции, които са налагали употребата на хеликоптер. Бяхме достигнали до едни чудесни резултати. За съжаление, това вече не е налично\", каза директорът на Планинската спасителна служба Емил Нешев пред Нова тв.\n\r\n\"За да имаме по-качествено здравеопазване и повече спасени животи със сигурност хеликоптера и това, което тръгваме да изпълняваме като пилотна инициатива с Министерство на здравеопазването е много важно\", обясни зам.-министърът на регионалното развитие и благоустройството Деница Николова.\n\r\n\"Хеликоптерът ще се отрази прекрасно върху качеството и бързината на оказване на помощ на тежко пострадали в трудни условия\", допълва Нешев.\n\r\nПо въздух ще може много по-бързо да се помага и при необходимост от трансплантации. Предвидени са средства за обучение на пилоти, както и медицински екипи. Според лекарите особена разлика в работата няма да има.\n\r\n\"Това оборудване, което ние го използваме в линейките  е абсолютно същото и в хеликоптера. Вече сме научени и запознати как да работим спокойно с тази апаратура. Можем да действаме ефективно\", заявява д-р Митев.\n\r\nЗаложено е дейността на хеликоптера да е под контрола на здравното министерство. След като бъде купена първата машина ще се търси вариант и за още.\n\r\n\"Разграфяването на държавата трябва така да се направи така, че да се гарантира оказване на помощ във всяка една точка на страната, в рамките на 15 минути\", заключи Емил Нешев.", "date": "2019.12.01", "title": "За спешни случаи, тежко пострадали: Купуваме нов медицински хеликоптер"}
{"url": "https://www.dnes.bg/snimka-na-denia/2019/12/01/vremeto-prez-dekemvri-ot-minus-11-do-15.431455", "text": "Тази година през декември се очаква средната месечна температура да бъде около и над нормата, която в Северна България и високите полета е 0-1˚, в Горнотракийската низина – 2-3˚, по Черноморието и в най-южните райони – около 4˚, в планините — от минус 8 до минус 3°, съобщиха от НИМХ. \n\r\nНай-ниските температури през месеца ще бъдат между минус 11° и минус 6°, а най-високите – между 10° и 15°, предаде \"Дарик\".\n\r\nМесечната сума на валежите ще бъде около нормата, която в по-голямата част от страната е между 40 и 60 л/кв.м, в планините и най-южните райони – между 70 и 120 л/кв.м. Астрономическата зима започва на 22 декември в 6 часа и 19 минути.\n                \n                \n                \r\nСлед застудяването в края на ноември, декември ще започне с температури близки до обичайните. В началото на месеца ще е без валежи, а дневните температури ще се повишат. \n\r\nВ периода 3-6 декември се очакват валежи и застудяване, при което валежите на места в Северна и по високите полета на Западна България ще се примесват и ще преминават в сняг, но заради голямата динамика на атмосферата и редуващите се чести колебания на температурите, снежна покривка няма да се задържа. \n\r\nВ края на десетдневието отново предстоят валежи, предимно от дъжд.", "date": "2019.12.01", "title": "Времето през декември: От минус 11° до 15°"}
{"url": "https://www.dnes.bg/balkani/2019/12/01/borisov-pomognal-na-severna-makedoniia-da-izleze-ot-mejdunarodna-izolaciia.431456", "text": "Признание за страната ни за премиера Бойко Борисов в първото интервю на президента на република Северна Македония Стево Пендаровски за българска медия. \n\r\n\"Не е преувеличение квалификацията, която Зоран Заев често дава за ролята на Бойко Борисов и настоящото българско правителство през последните две години, според която българският премиер заедно с Ципрас са помогнали да излезем по-бързо от международната изолация, предаде Нова тв.\n\r\nНаистина смятам, че договорът за приятелство с България, колкото и да изглежда, че е нещо обикновено, трябва да подчертая, че когато ние го подписахме, ние току-що бяхме се освободили от един тежък авторитарен режим на Никола Груевски, а това не бе просто един антизападен режим, но и антиалбански и с антибългарско настроение.\n                    \n                    \n                \n                \n                \n                \r\nДоговорът за добросъседство беше подписан на 1 август 2017 г., само два месеца и половина след съставянето на правителството на Зоран Заев. Атмосферата беше все още такава, каквато беше по-рано, не беше променена. Ние нямахме време да кажем, че хората там на Изток от нас не са наши врагове.\n\r\nБългария е страна-член на ЕС от дълги години, а също така и на НАТО, и като изключим солунското пристанище, е нашата най-близка врата към Европа. Признаването на независимостта на Македония през 90-те години на миналия век беше категорична заслуга на президента Желю Желев и помощта, която ние получихме, след като Гърция наложи ембарго в продължение на година и половина.\n\r\nТогава, според данните на Световната банка, нашата икономика загуби около 60% от БВП. Не можем да забравим приятелската помощ на България и Турция, която те ни оказаха тогава по Коридор №8, който никога не се направи докрай и това е наша грешка, не ваша. И искам да кажа, че в такава атмосфера не беше никак лесно да се направи такъв договор. Беше тежко. В това се състои голямата заслуга и на Борисов, и на Заев в този момент\", казва в интервюто Пендаровски\r\n ", "date": "2019.12.01", "title": "Борисов помогнал на Северна Македония да излезе от международна изолация"}
{"url": "https://www.dnes.bg/eu/2019/12/01/jan-klod-iunker-pobedi-i-zagubi-v-imeto-na-evropa.431443", "text": "През петте години на поста председател на Европейската комисия е преживял и светли, и драматични моменти, споделя Жан-Клод Юнкер на финала. Какво още включва равносметката на неговия мандат, разказва.\n\r\n\"Тръгвам си нито натъжен, нито прекомерно щастлив, но с усещането, че истински съм се старал\", каза Жан-Клод Юнкер в последното си изказване в Европейския парламент. Той сподели, че през петте години на поста председател на Европейската комисия е преживял както светли, така и мрачни моменти. Юнкер над 20 години заема челни позиции в Европейския съюз. Като премиер и финансов министър на родния си Люксембург, след това като председател на страните от Еврогрупа, която среща финансовите министрите от Еврозоната, и накрая като шеф на изпълнителната власт на ЕС. На 65 години Юнкер, който страда от здравословни проблеми, иска да се отдаде на почивка, да напише книга и да препрочита стиховете на Райнер Мария Рилке.\n\n\n                    \n                    \n                \n                \n                \n                \r\nКато председател на Комисията Юнкер се изправи пред множество кризи: Гърция трябваше да бъде спасена от фалит, а Еврозоната да бъде изправена на крака. Последиците от световната икономическа криза, забавеното икономическо развитие и високата безработица също трябваше да бъдат преборени. Миграционният поток през Балканския маршрут и Средиземно море навреди тежко на Европейския съюз. Юнкер съвместно с европейски лидери успя да постигне сделка с Турция и Либия, за да намали сериозно притока на мигранти. Въпреки това кризата все още не е напълно разрешена. Страните членки не успяха да се обединят около предложението на комисията на Юнкер за реформиране на системата за приемане на бежанци и разпределянето им в Европейския съюз. Жан-Клод Юнкер продължава да настоява за солидарност между държавите членки и страните в Африка, от които мигрантите идват.\n\r\n\"Не става въпрос за състрадание, което е един стар рефлекс на европейците, а за развиване на истинско партньорство между Европа и Африка, инвестиране в Африка, създаване на работни места в Африка. Това трябва да е лайтмотивът. Не можем да гледаме на Африка само през призмата на мигрантската криза. Ние трябва да се погрижим нещастните хора изобщо да не се качват в лодката“, казва Юнкер в равносметката си пред Европейския парламент.\r\n\r\nПриятели, както и противници Жан-Клод Юнкер облъчваше със заразителния си чар. Той раздаваше целувки и прегръдки на президенти, канцлери и монарси. \"Целувал съм Путин, както и Ердоган\", изтъкна Юнкер в интервю за немското списание „Шпигел“. Неговият особен хумор често будеше удивление в Европа. Веднъж преди заседание той разроши косата на един министър, друг пък целуна по челото, а към унгарския премиер Виктор Орбан отправи поздрава: „Здравей, диктаторе!“. С Орбан, който е част от християндемократическото семейство на Юнкер, неведнъж кръстосаха шпаги. Според Европейската комисия, Орбан заплашва основите на правовата държава в Унгария. По време на предизборна кампания унгарският премиер разпространи плакати с лицето на Юнкер и антиевропейски послания. Накрая Юнкер каза: \"От Орбан просто се отказах\".\n\r\n\n\r\nУправлението на Орбан в Унгария според Юнкер е израз на една голяма криза, която достигна кулминация по време на мандата му като председател на Комисията, а именно възходът на националистките и дяснопопулистките сили в много европейски държави от Франция, Дания, Белгия, Полша и Германия до Австрия и Италия. От този \"глупав национализъм\" Европа трябва да бъде пазена, апелира Юнкер.\n\r\n\"Обичам Европа\", заявява убедено той. За Юнкер, който е син на стоманоработник, принуден да работи за германския Вермахт по време на Втората световна война, Европа е и си остава проект на мира. \"Най-голямата заслуга на Европейския съюз остава това, че запазихме мира. Той не е даденост“. Това трябва да бъде обяснявано и на младите хора, завещава Юнкер на своите наследници. „Човек трябва само да погледне съседите на Европа, за да разбере колко опасна е международната ситуация и колко деликатно е положението на Европейския съюз\".\r\n\n\r\nВъв Вашингтон, в разгара на всички нови търговски конфликти Жан-Клод Юнкер успя да убеди президента Доналд Тръмп да не налага наказателни мита на европейските автомобили, поне засега. \"Тръмп ми обясни в Белия дом, че е говорил с всички лидери на европейските държави. Казах му, че Европейският съюз е отговорен за търговията. Те трябва да говорят с мен\", съобщи Юнкер след трудната среща с Тръмп. Той му подарил снимка на военното гробище в Люксембург, където са погребани американски войници. Това силно повлия на Тръмп, разказва Юнкер. \"Основният талант на Жан-Клод Юнкер е в намирането на компромиси“, изтъква лидерът на християндемократите в Европейския парламент Манфред Вебер. Други намират, че е неуместен, като шефът на популистите в Европарламента Марко Зани. Юнкер оставя една разделена Европа, която няма отговор на притеснението на гражданите за миграцията, вътрешната сигурност и икономическото развитие, критикува го представителят на италианската \"Лига\".\n\r\n\n\r\nТактиката на Юнкер за разоръжаване има обаче своите граници. \"Найджъл Фараж никога не съм го целувал“, казва Юнкер след размяна на реплики по темата Брекзит. Фараж се смята за говорител на поддръжниците на Брекзит и често е атакувал остро Юнкер. \"Какво правите още тук?\", попита Юнкер, когато Фараж се появи на заседание след референдума за напускане. На снимка след това изглеждаше като че ли Юнкер целува Фараж по бузата.„Пошушнах му нещо обидно\", обясни Юнкер.\n\r\nПредседателят на Европейската комисия определя Брекзит, който е отложен за 31 януари 2020 година, като своята най-тежка загуба. Юнкер днес смята, че не е трябвало да послуша съвета на Дейвид Камерън, а да се намеси в кампанията. \"Това беше голяма грешка\", казва той.\n\r\n\r\nВ първата си реч за състоянието на Съюза Юнкер определи своята комисия, поела руля по време на дълбоката криза около изправената пред фалит Гърция, като \"Комисията на последния шанс\". Успя ли да оползотвори този шанс? Икономически има с какво да се похвали. Инвестиционната програма от 300 милиарда евро успя да изпълни своята задача. Работни места бяха създадени.\n\r\nРезултатите от планираната задълбочена реформа на ЕС, за които френският президент Еманюел Макрон настоява, са оскъдни. Имаше няколко козметични инициативи, но структурата и проблемите се запазиха. Предложението на Юнкер постовете на председател на Европейската комисия и на президент на Европейския съвет да бъдат слети не бяха посрещнати с ентусиазъм.\n\r\nПровали се и опитът на комисията да бъде насрочена дата за започване на преговори за членство със Северна Македония и Албания.\n\r\n„По време на моята комисия няма да има нови присъединявания“, казва тогавашният нов председател на Европейската комисия през 2014 година. И спази това.\n\r\nЮнкер пожела много успех и всичко добро на своята наследничка Урсула фон дер Лайен „Не давам съвети, със сигурност не публично. Всичко, което бих казал, би било по-скоро удар, отколкото съвет“, казва Юнкер с усмивка на последната си среща на върха, 148-мата в неговата кариера.\r\n \r\n   ", "date": "2019.12.01", "title": "Жан-Клод Юнкер: Победи и загуби в името на Европа"}
{"url": "https://www.dnes.bg/health/2019/12/01/otbeliazvame-svetovniia-den-za-borba-s-hiv-i-spin.431452", "text": "Днес е Световния ден за борба с ХИВ/СПИН - 1 декември. По този повод софиянци и гости на града ще могат да се включат в традиционно шествие на доброволците на Столичната организация на БЧК.\r\nТо ще тръгне в 17.00 ч. от пл. \"Св. Неделя\", ще премине по бул.\"Витоша\" и ще приключи на Моста на влюбените. Участниците ще оформят с плат и запалени свещи червената панделка - международен символ на анти СПИН кампанията.", "date": "2019.12.01", "title": "Отбелязваме Световния ден за борба с ХИВ и СПИН"}
{"url": "https://www.dnes.bg/snimka-na-denia/2019/12/01/slynchevo-no-studeno-na-mesta-dyjdyt-shte-premine-v-sniag.431454", "text": "\r\nНа 1 декември облачността е разкъсана в югозападната половина от страната до предимно ясно. Над останалите райони ще се задържи значителна и ще има превалявания от дъжд, на места в Лудогорието примесен със сняг.\r\nЩе духа умерен северозападен, в Източна България временно силен северен вятър. Минималните температури ще са между минус 3 и плюс 2 градуса, съобщава БТА.\r\nДнес облачността ще е променлива, намаляваща на много места до слънчево. Вятърът ще отслабне и постепенно ще се ориентира от югоизток. Максималните температури ще са между 4 и 9 градуса.\r\nНад планините ще е предимно слънчево. Преди обяд на отделни места в масивите от Източна България облачността ще е значителна и на отделни места ще превалява сняг. Ще духа умерен вятър от север-северозапад. Максималната температура на височина 1200 метра около 3 градуса, на 2000 метра - около минус 4 градуса.\r\n                \n                \n                Над Черноморието облачността ще е променлива, намаляваща до предимно слънчево. Ще духа до умерен вятър от север-северозапад. Максимални температури на въздуха: 6 - 9 градуса. Температурата на морската вода е около 15 градуса. Вълнението на морето ще бъде 2-3 бала.", "date": "2019.12.01", "title": "Слънчево, но студено. На места дъждът ще премине в сняг"}
{"url": "https://www.dnes.bg/balkani/2019/12/01/poreden-trus-ot-4-2-v-albaniia-izgoni-horata-ot-domovete-im.431458", "text": "\r\nОтново трус разлюля Албания. Земетресение с магнитуд 4,2 по Рихтер е било регистрирано на 35 километра Северозападно от Тирана малко след 7 часа местно време тази сутрин от Европейския средиземноморски сеизмологичен център.\n\n\r\n\r\nЕпицентърът е бил на 23 километра от Дуръс на дълбочина от 10 километра. И този трус предизвика ужас сред гражданите на Дуръс, които по най-бързия начин напуснаха домовете си.\r\nВчера премиерът на страната Еди Рама обяви, че приключва търсенето на оцелели след силното земетресение. До този момент загиналите са 50, а ранените около 2000. \r\nПо неокончателни данни сериозни щети са били нанесени на близо 1500 сгради в столицата Тирана и на още около 900 в Дуръс. Поне 4000 души са останали без покрив над главите си.\r\n\r\nПравителството предвижда да отпусне по 9000 долара на семействата на загиналите, специални пенсии за пострадалите възрастни и стипендии за децата.\r\n ", "date": "2019.12.01", "title": "Пореден трус от 4.2 в Албания изгони хората от домовете им"}
{"url": "https://www.dnes.bg/kino/2019/12/01/mladejko-buntarstvo-pokrai-izcheznalata-imperiia.431180", "text": "Какво се случва в Москва през 70-те години на миналия век, ще ни разкаже Карен Шахназаров в \"Изчезналата империя\".\r\nЕдин от най-любопитните автори на кино в Русия, умеещ да борави перфектно с изразните филмови средства, независимо какъв жанр разказва, ни вмъква във всекидневието на обикновения човек.\r\nГлавният му герой е Сергей Нарбеков (Александър Ляпин) - младеж, който скучае на лекциите за Ленин. Героят предпочита да се вдъхновява с рокендрол и изразява визуално бунта си, нахлузвайки дънки. Истинското му вдъхновение обаче е Люда Белецкая (Лидия Милюзина), за чието сърце се налага да се съревновава със сина на дипломат, който е и басист в рок група.\r\nШахназаров ни подвежда с идеята, че ни разказва романтична комедия с класическия любовен триъгълник, но постепенно сюжетът се усложнява и поема в друга посока.\r\n                    \n                    \n                \n                \n                \n                Режисьорът проследява младежкото безразличие към заобищалящата среда и случващите се процеси. Промените в страната са неизменен фон на личните преживявания на персонажите, които ще срещнат първите си житейски победи и загуби. Техните трепетни очаквания и посърнали мечти се стичат без героите да усетят опасността, че една империя съвсем скоро може да е заличена от георгафската карта...\n\r\nГледайте \"Изчезналата империя\" на 1 декември от 22.30 часа по телевизия .", "date": "2019.12.01", "title": "Младежко бунтарство, покрай \"Изчезналата империя\" "}
{"url": "https://www.dnes.bg/stranata/2019/12/01/11-miliarda-struva-vik-infrastrukturata-v-bylgariia.431459", "text": "Стойността на ВиК инфраструктурата в България към края на 2017 година е близо 11 милиарда лева, показва оценка, направена и разпространена от Министерството на регионалното развитие и благоустройството /МРРБ/.\r\nПодобна оценка на ВиК активите на публичната държавна и публична общинска собственост се прави за първи път, се посочва в съобщението.\r\nАктивите, за които е събирана информация, са водоизточниците - каптажи, речни водохващания, пречиствателни станции, водопроводна мрежа, включително съоръженията по нея, помпени и хлораторни станции и други специфични съоръжения, канализационна мрежа (главни и второстепенни канализационни колектори в населено място и извън него), дъждопреливници, канализационни помпени станции, електрически съоръжения, измервателна апаратура и оборудване, както и сгради, които се използват от ВиК дружествата.\r\n                    \n                    \n                \n                \n                \n                Техническите параметри на подземната инфраструктура, която е над 90 хиляди километра, са оценени на основа на документацията за тях, без допълнително обследване.\r\nОценката е направена по проект на Оперативна програма \"Околна среда 2014-2020 г.\" и е на база на инструкции за оценка на публични ВиК активи, разработени от Световната банка. МРРБ е изготвило оценка на всички ВиК активи на 39 ВиК оператора.\r\nТова са всички дружества с държавно участие в капитала, плюс част от общинските оператори, които към датата на обявяване на обществената поръчка през 2018 година са взели решение да се присъединят към обособената територия, обслужвана от държавен ВиК оператор в съответната област. Съгласно условията на сключения договор оценката на публичните ВиК активи е извършена към 31 декември 2017 година.\r\nОценени са над 160 хиляди актива. В рамките на 4 месеца инженерни екипи са направили обследване на място на по-съществените активи на ВиК операторите.\r\nВ резултат на извършената оценка текущата балансова стойност на публичните ВиК активи в обследваните територии, която е 3 310 577 000 лв., нараства близо три пъти до 10 890 658 000 лв., пише в съобщението на МРРБ.\n\r\n ", "date": "2019.12.01", "title": "11 милиарда струва ВиК инфраструктурата в България"}
{"url": "https://www.dnes.bg/teatar/2019/12/01/aplodismenti-kym-stefan-danailov-studentite-mu-se-prostiha-s-nego.431451", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Настоящи и бивши ученици на Стефан Данаилов се събраха в НАТФИЗ, където последния му клас представи дипломния си спектакъл \"Лодкарят\". \n\n\r\n\r\n\"Лодкарят\" е дипломният спектакъл на последния випуск млади актьори от класа на проф. Стефан Данаилов. \r\n\r\n8 випуска актьори успява да дипломира Мастъра през годините. Учениците му споделиха пред Bulgaria ON AIR, че никога не ги е оставял да тъжат и би \"почнал с шамарите\", ако ги види сега.\r\n\r\nАктьорът ни напусна на 27 ноември - дни преди да навърши 77 години. Поклонението ще се състои на 2 декември.\r\n\r\n ", "date": "2019.12.01", "title": "Аплодисменти към Стефан Данаилов: Студентите му се простиха с него"}
{"url": "https://www.dnes.bg/business/2019/12/01/eksperti-nastoiavat-za-obshta-strategiia-na-regionalnite-kapitalovi-pazari.431465", "text": "Най-голямото предизвикателство пред фондовите борси в Централна и Източна Европа е слабото участие на местните инвеститори на пазара. Необходими са структурни промени и обща регионална стратегия, която да отчита реалните условия и да не поставя бариери пред чуждестранните инвеститори. Около това мнение се обединиха представители на фондовите борси на България, Гърция, Сърбия, Румъния и Баня Лука по време на , който се проведе на 29 ноември в София. В рамките на събитието бяха дискутирани още намаляващото влияние на геополитиката върху финансовата система, значението на алтернативните фондове за капиталовия пазар и други.\r\n                    \n                    \n                \n                \n                \n                Начало на Investor Finance Forum поставиха председателят на Комисията по финансов надзор (КФН) Бойко Атанасов, изпълнителният директор на Българската фондова борса (БФБ) Маню Моравенов и Георги Бисерински, изпълнителен директор на . По време на откриването Атанасов заяви, че дигитализацията на финансовия сектор ще бъде основен приоритет на КФН, която си поставя за цел да създаде съвместно с БФБ и Централния депозитар онлайн приложение за свързване между крайните потребители и финансовия сектор.\r\nСред акцентите на Investor Finance Forum бяха новите макроикономически тенденции. Политическите събития вече не са от решаващо значение за движението на капиталовите пазари, а търговската война е преекспонирана, стана ясно от първия панел на форума. Експертите обаче направиха различни прогнози по отношение на евентуална финансова криза. Според Валентина Григорова-Генчева, директор „Злато и нумизматика“ в Първа инвестиционна банка, благородният метал индикира наближаваща криза. Хоризонтът обаче е по-скоро чист, а забавяне може да се наблюдава само в някои индустрии, изрази позитивизъм Георги Заманов, главен изпълнителен директор на Allianz Bulgaria. По думите му може да има леко забавяне на ръста, но то не би довело до същите последици като преди десет години.\r\nСвоите съвети към инвеститорите предоставиха участниците в панела на тема „Инвестиции във взаимни фондове и ETF-и“. Явор Ачев от Amundi Asset Management изрази мнение, че в период на криза инвеститорите трябва да бъдат търпеливи и да се постараят да не продават. През 2020 г. много по-важно ще бъде човек да не загуби пари, а не толкова размерът на печалбата, прогнозира Николай Василев от Expat Capital. Според Петко Вълков, директор „Частно банкиране” в Първа инвестиционна банка, трудни години ще има и занапред, като намирането на добър активно управляван фонд е правилното решение. В периоди на криза инвеститорите трябва да запазят самообладание и да бъдат търпеливи, коментираха още експертите.\r\nВсе по-възможното сътрудничество между банките и финтех компаниите, както и необходимото развитие на големите бази данни с цел по-ефективното им прилагане също бяха във фокуса на Investor Finance Forum.  \r\nСъбитието завърши с прогноза за положителните ефекти от блокчейн технологиите върху крайните потребители. Според експертите това се дължи преди всичко на възможността те сами да отговарят за финансовите си средства благодарение на блокчейн.\r\nПаралелно с Investor Finance Forum се проведе и Investor Day – среща на институционални инвеститори и представители на капиталовите пазари с публични компании. „Предвижда се Агенцията за малки и средни предприятия (АМСП) да промени ваучерната система и тя да бъде валидна не само за кандидат-публични дружества, но и за компании, желаещи листване на пазара на растеж Beam“, каза Александрина Гюрова, директор „Търговия, емитенти и членство” в БФБ. Според Николай Мартинов, съосновател и партньор в Impetus Capital, висок темп на нарастване на инвестициите в България се очаква в пет области - финтех, роботика, анализ на големи масиви от данни, киберсигурност и прецизна медицина.\r\nВ програмата на форума бяха и семинари, в рамките на които посетителите имаха възможност да научат повече за търговията на финансовите пазари от успешни трейдъри, както и за златото като стратегически актив. \r\nИзбрани компании представиха своите финансови платформи и продукти на Investor Finance Expo, което също беше част от форума.\r\nВ рамките на бяха обявени и резултатите от четвъртата годишна класация на Investor.bg за най-добрите договорни фондове в България. Класацията е базирана на данни за 110 договорни фонда, управлявани от 28 управляващи дружества. Отличени в нея бяха „ДСК Алтернатива 2“, „ЦКБ Гарант“, „Елана Еврофонд“, „ЕЛАНА Балансиран USD Фонд“, „Адванс Инвест“, „Селект Дивидент“ и „Профит“. Повече за класацията и победителите можете да прочетете в.\r\nГенерален партньор на Investor Finance Forum е Vaha Trade. Основни партньори: Point Nine, Fibank, Amundi, Фонд на фондовете. Технологичен партньор: MetaQuotes. Събитието се провежда с подкрепата на Philip Morris Bulgaria EOOD, Wamo.io, BlueSuisse, A1, Ebury, Software Group, Allianz, Botanica Lozen, Доверие, Stara Planina Hold PLC, Devin, Medical Dent, La Cattedrale, Dell. Институционални партньори: CEEMarketWatch, Българска фондова борса, Висше училище по застраховане и финанси, Български форум на бизнес лидерите. Медийни партньори: Dnes.bg, Bloomberg TV Bulgaria.\r\n ", "date": "2019.12.01", "title": "Експерти настояват за обща стратегия на регионалните капиталови пазари"}
{"url": "https://www.dnes.bg/eu/2019/12/01/oko-da-vidi-ryka-da-pipne-pazaruvame-nai-malko-onlain-v-es.431457", "text": "Българите и румънците са пазарували най-малко в интернет сред гражданите на страните членки на ЕС през 2018 г., сочат данни на европейската статистическа служба Евростат.\n\r\nСамо 21 на сто от сънародниците ни са прибягвали до електронната търговия миналата година, но все пак делът им е нараснал значително спрямо 2008 г., когато едва 3% от българите са пазарували онлайн, предаде.\n\r\nТова поставя страната ни на предпоследно място в ЕС след Румъния, където само 20% от хората разчитат на електронната търговия за покупките си.\n\n\n\r\nБългарите пазаруват в интернет предимно дрехи и спортни стоки – 76% от сънародниците ни са поръчвали такива стоки онлайн миналата година. \n                    \n                    \n                \n                \n                \n                \r\nПо този показател страната ни дори е на първо място в ЕС заедно с Холандия и Малта. Малко след нас са румънците със 73%.\n\r\n33% от българите са поръчвали онлайн стоки за дома през миналата година, а следващи по популярност са онлайн резервациите за пътувания и настаняване с 21%. \n\r\nСамо 14 на сто от сънародниците ни са си поръчвали храна по интернет миналата година, а 15 на сто са пазарували електроника онлайн. \n\r\nПоследни по популярност са книгите и списанията – само 10 на сто от българите са правили подобни поръчки в интернет миналата година.\r\n ", "date": "2019.12.01", "title": "Око да види, ръка да пипне: Пазаруваме най-малко онлайн в ЕС"}
{"url": "https://www.dnes.bg/stranata/2019/12/01/chez-avtomatizira-mrejata-s-4-mln-leva.431466", "text": "\r\nЧЕЗ Разпределение България инвестира 4 млн. лв. в монтирането на автоматизирани съоръжения по електроразпределителната мрежа през 2019 г. Компанията инсталира близо 270 устройства, които ще спомогнат за много по-бързата реакция на дружеството при възникване на евентуални аварии.\n\r\nАвтоматизираните съоръжения са няколко вида. Те сигнализират къде е аварията и това скъсява времето за нейното локализиране; показват къде има къси съединения и подават команда на електропровода или друг тип съоръжение да се изключи, за да се избегнат сериозни повреди. Някои от тях имат възможността сами да изключат електропровода и след това да го включат. Благодарение на устройствата, диспечерите са в състояние да насочват аварийните екипи с много по-голяма точност. Всичко това води до по-бързи реакции при аварии и съответно до по-кратко време, в което клиентите са без електрозахранване.\n                    \n                    \n                \n                \n                \n                \r\n\"Автоматизацията на мрежата води до редица облекчения. Пример в това отношение е автоматичното секциониране на електропроводите на отделни зони, което дава възможност за отделяне на авариралия участък в рамките на няколко минути, като по този начин по-голямата част от клиентите, захранвани от него, остават незасегнати, докато повредите се отстраняват“, каза Васил Василев, директор „Експлоатация и поддържане в ЧЕЗ Разпределение България.\n\r\nАвтоматизираните устройства, които компанията монтира, са кабелни и въздушни сигнализатори, мощностни разединители и реклоузъри. Само за последните две години и половина инвестицията в този тип съоръжения възлиза на 11 млн. лв. Развивайки автоматизацията на електроразпределителната мрежа, ЧЕЗ Разпределение България стартира и модернизацията на възлови станции на територията, обслужвана от дружеството.", "date": "2019.12.01", "title": "ЧЕЗ автоматизира мрежата с 4 млн. лева"}
{"url": "https://www.dnes.bg/eu/2019/12/01/tolerantnostta-kym-drogata-i-tymnata-i-strana.431447", "text": "Холандия е малка, почтена и просперираща страна - и един от водещите производители на нелегална синтетична дрога. Този е тревожният резултат от прочутата холандска толерантност към леката дрога, сочат експерти.\n\r\nХоландия е един от водещите световни производители на синтетични наркотици. Това твърди Питер Топс, социолог в университета в Тилбург и преподавател в полицейската академия в Холандия. Топс изследва организираната престъпност в страната и как тя се налага сред някои обществени прослойки. Според него това се дължи на прочутата холандска толерантност към леката дрога, която се практикува от края на 70-те години, съобщава.\n                    \n                    \n                \n                \n                \n                \r\n\"Мислехме, че така ще дадем пример на света и до неотдавна бяхме много доволни от този факт - но вече не можем да бъдем\", обяснява Топс в провокативната си лекция „Търговията с дрога - холандският пример\".\n\r\nСпоред него, легализирането на употребата на лека дрога в Холандия е фундаментална грешка, която близо 30 години по-късно води до алармиращи последици. \"Истината е, че позволяваме на хората легално да купуват наркотици в така наречените кофишопове, а същевременно забраняваме на собствениците на тези заведения да купуват лека дрога\", казва Топс. Според него, това е шизофренична ситуация, в която холандците живеят вече над 30 години. Понастоящем в страната се води дебат дали политиката спрямо дрогата не е била по начало погрешна.\n\r\nВ кофишоповете в Холандия се продава канабис, чието нелегално производство и разпространение се толерира в страната от десетилетия. Това води до възникването на престъпни организации, които откриват в Холандия райски условия за производството не само на канабис, а и на всякакви други твърди наркотици. \"Тази ситуация се превърна в основен проблем. Понастоящем правим експериментални проучвания. Във връзка с това идущата година на кофишоповете в десет холандски града ще бъде разрешено да купуват канабис от легални производители. Засега обаче големи градове като Амстердам няма да участват в експеримента\",посочва експертът.\n\r\n\n\r\nПонастоящем Холандия произвежда и разпространява най-различна дрога: канабис, синтетични наркотици, екстази и метамфетамин, кокаин и хероин. Според проучване, производството на синтетични наркотици в страната генерира 19 милиарда евро годишно. По-голямата част от това производство се изнася главно в САЩ и в Австралия. \"Едно хапче екстази, което се произвежда в Холандия за около 20 цента, се продава по улиците на Австралия срещу 18 евро\", обяснява холандският експерт. Той предполага, че от оборота от 19 млр. евро престъпните организации в Холандия прибират в джоба си най-малко 900 милиона евро директна печалба. Не е ясно обаче къде отиват останалите пари, признава Топс.\n\r\nЕкспертът посочва причините, поради които Холандия - \"тази малка, почтена и просперираща страна\", се е превърнала в оперативен център на наркобароните: \"Страната е привлекателна за извършването на легална търговия, защото икономиката ни е много отворена към международната търговия. Ние сме вратата към Северна Европа и имаме отлична инфраструктура\". Освен това Холандия се бои да въведе по-строг и скъпо струващ контрол върху стоковия трансфер, тъй като това може да забави търговския обмен и да се отрази зле на конкурентоспособността. Друга причина за настоящата ситуация е толерантното отношение на правителството и обществото към наркотиците и тяхната консумация.\"В резултат на това ние не инвестираме в силни правоприлагащи органи, които да се борят с незаконния наркотрафик. В Холандия сравнително малко хора умират от свръхдоза: през 2016 г. случаите бяха едва 250. В държава с население от 17 милиона души, това е почти нищо \", обяснява Топс.\n\r\n\r\nСпоред експерта, истинският проблем са огромните печалби, които носи този нелегален бизнес. Те привличат не само престъпниците, а и обикновените хора, които си казват: Защо да не опитам, щом мога да спечеля много пари, а шансът да ме изправят пред пред съда е малък.\n\r\nПосланието на експерта Питер Топс е ​​ясно: толерираната безнаказаност на наркотрафика в Холандия, който се случва със съгласието на обществото, поощрява производството на синтетични наркотици до измерения, които могат да имат сериозни последици - включително за съседни страни като Германия.\r\n   ", "date": "2019.12.01", "title": "Толерантността към дрогата и тъмната й страна"}
{"url": "https://www.dnes.bg/usa/2019/12/01/honkong-se-trese-ot-protesti-sreshtu-nasilieto-v-podkrepa-na-trymp.431461", "text": "Около 200 души излязоха на протест в Хонконг срещу използването на сълзотворен газ срещу демонстранти от силите на реда, предаде Асошиейтед прес.\r\nДемонстрантите, държейки жълти балони в ръце, се отправиха днес към сградата на местното правителство. Сред събралите се имаше и много семейства с деца. Те протестираха срещу полицейското насилие и употребата на сълзотворен газ.  Хората носеха жълти балони и плакати с текст \"Без сълзотворен газ,  спасете децата ни!\", докато преминаваха през централния бизнес квартал  към централата на правителството.\r\nДруги протестиращи жители на Хонконг се включиха в демонстрацията пред консулството на САЩ в знак на благодарност за подкрепата на Вашингтон за антиправителствените протести в китайската полуавтономна територия, предадоха Ройтерс и БТА.\r\n                    \n                    \n                \n                \n                \n                Демонстрантите носеха американски знамена и разпънаха транспарант, изобразяващ президента на САЩ върху танк на фона на американския флаг. Друг транспарант призоваваше: \"Президент Тръмп, моля освободете Хонконг!\", а оратор с микрофон викаше в началото на проявата: \"Благодарим, президент Тръмп, за вашия голям подарък за Хонконг и нека Бог благослови Америка\".\r\nТази седмица Тръмп узакони с подписа си резолюция на Конгреса в подкрепа на протестиращите в Хонконг въпреки острите възражения на Пекин, припомня Ройтерс.\r\nТази седмица в Хонконг бе относително спокойно, но активистите са се заканили да поддържат темпото на протестите с три манифестации в неделния ден - всичките с разрешението на властите. Трета предвидена акция днес в късния следобед ще бъде в квартала Цим Шацуи в близост до Политехническия университет, станал арена на яростни сблъсъци с полицията преди две седмици.\r\nКитай обвини Върховния комисар на ООН за правата на Човека Мишел Бачелет, че подпомага \"радикалното насилие\" в Хонконг. Бачелет бе призовала регионалните власти в Хонконг да започнат \"съдържателен и всеобхватен\" диалог за излизане от кризата, като и да назначат \"независимо и безпристрастно съдебно разследване\" за действията на полицията срещу демонстрантите.", "date": "2019.12.01", "title": "Хонконг се тресе от протести - срещу насилието, в подкрепа на Тръмп"}
{"url": "https://www.dnes.bg/mish-mash/2019/12/01/slynchogledite-na-iv-sen-loran-se-prodadoha-za-rekordna-suma.431360", "text": "Сако от колекцията на Ив Сен Лоран беше продадено на търг за рекордните 382 хил. евро. Дизайнът на дрехата е вдъхновен от известната картина на Ван Гог „Слънчогледите“ и е смятан за шедьовър в историята на модата. Сумата е рекордна за произведение от известния дизайнер. Дрехата е закупена от галерия „Виктория“ в Мелбърн.\r\n \r\nСакото е ушито за частна клиентка, а работата по него е отнела близо 600 часа. Всичко по него е правено на ръка и в света има само четири екземпляра. Един от тях е носен от Наоми Кембъл по време на дефиле на Ив Сен Лоран и в момента това сако се намира в музея на дизайнера.\r\n \r\nПървоначалната сума, която е била поставена на дрехата, е била между 80 и 120 хиляди евро. Сакото е част от колекцията на пролет/лято 1988 година на Ив Сен Лоран. Цялата линия е вдъхновена от картини на Ван Гог, включително и още една, в която главните действащи лица са цветята.\r\n \r\nПо-рано през януари още едно сако от тази колекция беше продадено за близо 176 хиляди евро. Тогава мотивите бяха вдъхновени от картината „Ирисите“ на Ван Гог. В момента дрехата се намира в гардероба на Муна Ауб от Ливан, която е смятана за една от най-богатите жени в света.\r\n \r\n„Винаги съм бил впечатлен от картини и затова е напълно нормално те да вдъхновят моите дизайни“, пише Ив Сен Лоран. Дизайнерът умира през 2008-а на 71 години.\r\n \r\nОще новини за мода вижте в ", "date": "2019.12.01", "title": "\"Слънчогледите\" на Ив Сен Лоран се продадоха за рекордна сума "}
{"url": "https://www.dnes.bg/stranata/2019/12/01/istoriiata-pri-todor-jivkov-imashe-medicina-obrazovanie.431450", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         10 ноември 1989 година. Слънчев и спокоен петъчен ден. Работната седмица е към своя край. От сутринта нищо не предвещава, че по върховете на властта предстоят сериозни промени. Хората са на работа, а в резиденция \"Бояна\" се събират висшите партийни функционери на БКП, начело с генералния секретар Тодор Живков.\n\r\n\"Дори ние работещите в единствената телевизия не очаквахме политически трусове, които да предизвикат големи новини. - разказва Красимир Михайлов, който по това време е оператор в БНТ и допълва – На 10 ноември 1989 година аз снимах телевизионен театър в едно от студиата. По време на една от почивките, излязохме пред телевизията да пием кафе. Тогава майката на Ути Бъчваров, която беше шеф на Телевизионния театър, дойде при нак и започна да вика: \"Падна Тодор Живков! Падна Тодор Живков!\". А ние ѝ отговорихме: \"Моля ти се, престани с твойте глупости! Това не е възможно!\", когато влязохме вътре разбрахме, че новината е вярна.\"\n\n\n\n                    \n                    \n                \n                \n                \n                \r\nИ докато хората се чудят какво предстои, в резиденция \"Бояна\" започва пренареждането. Бившият вече Първи разбира, че е нежелан. Надеждите му, че ще го оставят да помага с идеи за нова Конституция и за плавен преход се изпаряват. Никой не иска съветите му, както и изградените от него с години контакти на международно ниво.\n\r\nЛека-полека еуфорията от предстоящата промяна завладява все повече българи. Седмица след Пленума се провежда и първият многохиляден митинг. Още в 10 часа на площад \"Свети Александър Невски\" се събират над 10 хиляди души. Издигат се лозунги в подкрепа на Петър Младенов.\n\r\nСилните емоции от свалянето на Живков продължават няколко месеца. През пролетта на 1990 година правителството на Андрей Луканов обявява мораториум върху плащанията по външния дълг. А това почти веднага се отразява и на производството, и на търговията. И изведнъж България изпада в невиждана до тогава икономическа криза. Година след 10 ноември настъпва \"Гладната Луканова зима\". Но народът е получил свободата, която е искал 45 години.\n\r\n\"Има едно много сериозно противоречие, за което не си давахме сметка. Социализмът имаше някакви социални придобивки, които не могат да бъдат оспорени – медицина, образование... Ние искахме промяна, но считахме, че ще се запази социалното статукво и то ще бъде надградено. Няма да има корекоми, защото всичко ще е кореком. Всеки ще може да купува каквото си иска. Няма да има безработица – всеки работи. Разбирате ли къде се получи несъответствието?\", обяснява пред  основателят на КТ \"Подкрепа\" д-р Константин Тренчев.", "date": "2019.12.01", "title": " Историята: При Тодор Живков имаше медицина, образование..."}
{"url": "https://www.dnes.bg/za-da-se-razbirame/2019/12/01/21-nachina-za-artterapiia-koito-pomagat-pri-stres.431328", "text": "Чували сме за различни видове терапии, които ни помагат да намалим стреса и да повишим своите увереност, креативност. Днес ще ви представим 21 начина за арттерапия, подходящи за онези моменти, в които не се чувствате балансирани. Невероятно е как положително въздействат и ни помагат да продължим напред с увереност. Ето кои са.\r\n\r\n                    \n                    \n                \n                \n                \n                ", "date": "2019.12.01", "title": "21 начина за арттерапия, които помагат при стрес "}
{"url": "https://www.dnes.bg/stranata/2019/12/01/kvartira-hotel-vsichki-mesta-za-nastaniavane-v-turisticheskiia-registyr.431463", "text": "\r\nКвартира или хотел? Това е първият въпрос, който си задаваме, преди да планираме пътуване. През седмицата обаче в Народното събрание се появи предложение апартаментите и стаите под наем да бъдат категоризирани със звезди, като хотелите. Но след реакция от страна на бранша, звездите отпаднаха.\n\r\nКак функционира системата за наемане на апартаменти онлайн с днешна дата? Крум Стоилов е един от редовните потребители на платформи за отдаване на жилища под наем като Airbnb. Когато пътува с приятели извън България най-често той се спира на стаи за гости или на цял апартамент. Казва, че резервациите стават бързо и удобно.\n\n\n\r\n\"Първо предимство е, че местата са по-евтини, отколкото на хотел да резервираш. Друго също като предимство е, че имаш досег със собственика доста често и може да го разпиташ за места, които искаш да посетиш\", казва пред Нова тв Крум Стоилов.\n                    \n                    \n                \n                \n                \n                \r\nОсвен, че са бързи и гъвкави, чрез подобни платформи за споделяне на жилища могат да се намерят и добри цени за нощувки.\n\r\n\"Идея си нямам дали са имали регистрация, нямам представа. Имат регистрация в самия сайт, където може да се види. Всеки има достъп до този сайт, всеки може да види мястото, всеки може да види стаята\", допълва Крум\n\r\nРедовен потребител на платформата Airbnb е и Деси от Пловдив, която отдава своето жилище под наем на туристите, посетили града.\n\r\n\"Основната цел и причина, да отдаваме жилището е да популяризираме Пловдив в България и извън България и да дадем възможност на хората да общуват т.е. това е един социален на предоставяне на туризъм\", разказва Деси\n\r\nУсловията и цената, при които Деси предлага жилището са съобразени с моментното търсене в платформата Airbnb от страна на туристите. А тя като наемодател твърди, че спазва всички изисквания за отдаване.\n\r\n\"Това, което ми е известно считаме, че го спазваме, какво предстои, това също очакваме да разберем\", обясни Деси\n\r\nТемата коментира и заместник-министъра на туризма Ирена Георгиева. \"Аз бих искала да успокоя всички, които дават апартаменти под наем чрез електронните платформи, че това, което беше прието през изминалата седмица в Народното събрание е най-лекият режим на регистрация на тези обекти.\n\r\nПо отношение на стаите за гости, искам да направя едно важно уточнение – редът за това стаите за гости да бъдат категоризирани съществува и сега. Дори това предложение, което беше обсъждано предполага и тези стаи да минат на по-лек режим, а именно регистрационен\", каза тя.\n\r\n\"Всички места за настаняване ще бъдат вписани в националния туристически регистър, което ще означава, че те ще бъдат легитимирани. Ще се знае, че в тези места се предлагат туристически услуги\", допълни Георгиева.", "date": "2019.12.01", "title": "Квартира, хотел: Всички места за настаняване в туристическия регистър"}
