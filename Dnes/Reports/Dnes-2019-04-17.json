{"url": "https://www.dnes.bg/notifikacii/2019/04/17/botev-udari-cska-v-infarkten-mach-za-kupata.407955", "text": "Ботев (Пловдив) постигна инфарктна домакинска победа над ЦСКА с 3:2 в първия мач между двата тима от 1/2-финалите на турнира за Купата на България.\r\nПреди мача звездата на домакините Тодор Неделев бе награден заради своя мач под номер 200 за тима във всички турнири. Точно халфът вдъхнови отбора си в началото и в 13-ата минута бе точен от дузпа, а в 26-ата минута с гениално подаване намери Вутов, който удвои аванса на домакините.\n\r\nВсе пак обаче гостите от София бързо се върнаха в мача и в 32-ата минута Соу бе точен от дузпа, което върна ЦСКА в мача.\n\r\nВ 52-ата минута Бикел от ЦСКА бе изгонен след втори жълт и червен картон, но това изненадващо подейства положително за гостите и те заиграха много по-силно с 10 души на терена. \"Червените\" имаха и претенции за дузпа заради игра с ръце на Перейра, но главният съдия Николай Йорданов бе категоричен, че той не е успял да реагира заради близката дистанция.\n                \n                \r\nВ 69-ата минута Пинто бе точен след прекрасен гол от фаул и изравни. В 84-ата минута обаче Доре бе героят за Ботев и вкара победния гол.", "date": "2019.04.17", "title": "Ботев удари ЦСКА в инфарктен мач за Купатa"}
{"url": "https://www.dnes.bg/obshtestvo/2019/04/17/proizvoditelite-s-ochakvane-10-skok-v-cenata-na-konservite.407948", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУвеличение на цената с близо 10 на сто се очаква при консервите тази година, обяви Стойчко Кировски - председател на УС на Съюза на преработвателите на плодове и зеленчуци.\r\nТой уточни в предаването , че новата цена ще стане факт заради поскъпване на плодове, по-високите цени на електричеството, увеличение на заплатите в сектора, както и нова, по-висока цена на бурканите.\r\nПо-висока цена на българските плодове прогнозира и Марияна Милтенова от съюза на градинарите, като поясни, че загубите тази година на места заради сланите може да достигнат до 70 %.\r\nЗа съжаление у нас няма механизъм, който да компенсира в достатъчен размер производителите. Освен това има и незаконен внос, който също удря родната продукция.", "date": "2019.04.17", "title": "Производителите с очакване: 10% скок в цената на консервитe"}
{"url": "https://www.dnes.bg/index/2019/04/17/ot-pyrvo-lice-bitkata-s-hranata-i-sobstvenite-demoni.407906", "text": "\r\nВече 15 години Соня Вукович страда от булимия и анорексия. Яденето, и по-скоро отказа от храна, е в основата на целия й живот. \n\r\n\"Ако те поканят на вечеря или не отиваш, или си измисляш предварително някакви трикове. Например ставаш, взимаш някаква салфетка и тихомълком изхвърляш част от храната в боклука\", споделя Соня пред . \n                \n                \r\nТова е борба със самия себе си и в края на деня се срамуваш от собственото си поведение, обяснява тя. \n\r\nПроблемите на Соня започнали още когато била на 13 г. и заради наднорменото й тегло съучениците й се подигравали. \n\r\nНай-много мразех краката си, толкова много, че отказвах да ги възприема като част от себе си. Толкова много, че постоянно правех някакви диети. \n\r\nЕдин ден решила, че отговорът на проблемите й се крие в това да яде и да повръща, защото така поне поглъщала малко храна. \n\r\nЗапочнала да държи в хладилника все по-малко хранителни продукти и така стигнала до анорексията. \n\r\nНа 17 г. е приета в болница, където остава 9 седмици и е хранена принудително. \n\r\n\"При мен беше така - опитвах се с намаляване на количествата храна да компенсирам някакви неща\", разказва Соня. \n\r\nСпоред нея не е достатъчно анорексията и булимията само да се лекуват, а трябва да се търсят и причините. \n\r\n \r\n", "date": "2019.04.17", "title": "От първо лице: Битката с храната и собствените демони"}
{"url": "https://www.dnes.bg/temida/2019/04/17/ostaviha-v-aresta-biiachite-ot-gabrovo.407950", "text": "Съдът в Габрово не уважи искането за по-лека мярка на неотклонение спрямо тримата мъже, които нападнаха продавач в магазин в града, съобщава bTV. \n\nНападателите са привлечени като обвиняеми за причиняване на лека телесна повреда, като деянието е извършено по хулигански подбуди.\r\nОкръжните магистрати потвърдиха определението на Районния съд в Габрово от 11 април, с което за арестуваните е взета най- тежката мярка за неотклонение \"задържане под стража\".\r\nКакто е известно, нападението предизвика бурно недоволство в града, като няколко поредни вечери в Габрово се провеждаха протести.", "date": "2019.04.17", "title": "Оставиха в ареста биячите от Габрово"}
{"url": "https://www.dnes.bg/politika/2019/04/17/napusnaliiat-manolev-lovyt-na-veshtici-pridobi-plasheshti-razmeri.407953", "text": "Ловът на вещици придоби плашещи размери, написа на страницата си във Facebook подалият оставка по-рано днес заместник-министър на икономиката Александър Манолев. Като мотив за решението си да напусне поста той изтъква започналата проверка на Върховната касационна прокуратура по повод медийни публикации и желанието му това по никакъв начин да не засяга работата на правителството. Публикациите свързват името му със злоупотреби с европари. \n\n\n\"Днес депозирах своята оставка като заместник-министър на икономиката. Едно закъсняло действие, което трябваше да направя още преди година, когато името ми се забърка в измислени скандали, защото пречех на някой да заема поста министър на транспорта. Още тогава трябваше да си дам сметка, че в такава ситуация е много, много трудно да работиш\", заяви Манолев от своя профил в социалната мрежа. \n                    \n                    \n                \r\n\"Преди няколко месеца ми казаха, че обикалят с папки за мен медии и ми готвят нова атака. Подминах го – след всичко, което се опитаха да причинят на семейството ми си мислех, че няма с какво да ме изненадат. Но отново надскочиха себе си\", посочи той, цитиран от \"Фокус\".\n\r\n\"Възпитавали са ме да се боря и да не се предавам. Но искам това да е за неща, които съм направил или в които съм се провалил. Да защитавам работата си, решенията си, позициите си. А не да се обясняваш дали някога си познавал някого, дали притежаваш нещо, дали си честен, дали си почтен… Неща, които цял живот съм вярвал, че се показват с действия, а не се обясняват на думи\", заяви още вече бившият заместник-министър на икономиката.\n\r\n\"Народът е казал – да те поставят в ситуация да обясняваш, че нямаш сестра. Стига толкова! Който иска факти и документи – ще му ги предоставя. За останалите – да вярват на каквото и на когото искат\", посочи Манолев и продължи:\n\r\n\"Ловът на вещици придоби плашещи размери. И вече не става дума за мен, а за семейството ми. В тази ситуация аз ще съм този, който ще направи крачка назад\".\n\r\nВ своя пост Манолев изтъкна постигнатото в страната през последните 10 години в икономически план. \"Дано не допуснем да загубим всичко това като вкараме държавата в политическа криза, защото виждам, че това е целта, която преследват\", допълва той и пожелава успех на ГЕРБ и коалиционни партньори.", "date": "2019.04.17", "title": "Напусналият Манолев: Ловът на вещици придоби плашещи размери"}
{"url": "https://www.dnes.bg/rusia/2019/04/17/anketa-rusnacite-uvajavat-i-admirirat-stalin.407854", "text": "Мнозинство от отговорилите при социологическо допитване, проведено в Русия, са се изказали положително за съветския лидер Йосиф Сталин. \r\nПри това показаните резултати на одобрение са най-високите за последните 20 години, съобщи ДПА, цитирайки анкетата.\r\n51 на сто от отговорилите казали, че се отнасят към Сталин с \"уважение\", \"адмирация\" или \"симпатия\", сочи анкетата на независимата социологическа агенция \"Левада център\", проведена миналия месец. Само 9 на сто са изразили \"неприязън\" или \"омраза\" към Сталин, а 26 на сто отговорили, че той им е безразличен.\r\nСталин бе начело на Съветския съюз три десетилетия до смъртта си през 1953 г. При неговото управление в края на 1930-те години бяха извършени \"Големите чистки\" с репресии, интернирания и масови екзекуции, припомня ДПА, цитирана от БТА.\r\n ", "date": "2019.04.17", "title": "Анкета: Руснаците уважават и адмирират Сталин "}
{"url": "https://www.dnes.bg/akoshtete-vqrvaite/2019/04/17/i-vkusen-i-polezen-zashto-da-hapvame-shokolad.407900", "text": "Шоколадът е любим десерт на много хора. Сладкото изкушение може да не е много полезно за зъбите, ако е в огромни количества, но не трябва и да го считате за враг. Ето и кои са ползите от хапването на шоколад.\r\n\r\n \r\nШоколадът повишава производството на ендорфин, наречен хормон на щастието и опиат за организма. Той намалява болката и подобрява настроението. Това е и единствената храна, за която е сигурно, че съдържа анандамид - естествена за тялото мастна киселина, за която също се смята, че облекчава болките. Шоколадът дава и енергия, тъй като стимулира производството на фенилетиламина. Серотонинът, който действа като антидепресант, също се повишава, когато ядете от тази храна.\r\n \r\n\r\n \r\nИма положителни ефекти и върху сърцето. Помага за възстановяването на пластичността на артериите. Шоколадът намалява нивата на лошия холестерол и повишава нивата на добрия. Ако всеки ден хапвате шоколад, има по-малък риск да получите инфаркт, показват някои проучвания.\r\n \r\n", "date": "2019.04.17", "title": "И вкусен, и полезен: Защо да хапваме шоколад?"}
{"url": "https://www.dnes.bg/index/2019/04/17/notr-dam-shte-ocelee-istoriiata-na-monte-kasino-i-frauenkirhe-go-dokazva.407896", "text": "\n\r\n\r\nНорт Дам продължава величествено да се издига над Париж вече 856 години. Оцелява по време на Френската революция, когато е силно повредена, а на парижани им отнема 20 години да я върнат обратно във форма. Продължава да бди над града си по време на Първата и Втората световни войни. Оцелява при инвазии, във войни и дори напук на безсърдечието на Хитлер. Ще оцелее и след този пожар.\r\nМакар Стрелата и целият покрив на Норт Дам да са напълно изгорели, надежда за тях има. И историята го показва. Не за първи път историческа сграда, значима не само за държавата си, но и за целия свят, е застигната от глупостта на човечеството. Някои от тези, които буквално са сравнени със земята, се издигат отново от прахта, подобно на птицата феникс.\r\nПрез 1944 година, по време на втората световна война, абатството Монте Касино е напълно унищожено от американски снаряд. Убити са 230 цивилни, които търсели спасение от сраженията в светата обител, който се издигала на хълма над град Касино от 529 година, когато Свети Бенедикт открива манастира. През годините, сградата оцелява при много нападения и дори разрушения в следствие на земетресение и пожар, но не успява да издържи на бомбите, които не оставят нищо след себе си. Но сега, когато отидете в Касино, Абатството все още се издига над града. Как? В началото 1950 година италианците започват да го издигат отново. Папа Павел VI го открива след малко повече от 10 години – през 1964 г.\r\nДълго време църквата Фрауенкирхе е част от пейзажа в Дрезден и нито един от жителите на града не може да си го представи без нея. Може да се каже, че Фрауенкирхе (Църквата на нашата дама) има същото значение за тях, както Нотр Дам за парижани. Една година след като абатството Монте Касино е унищожено, в жертва пада и  Фрауенкирхе. От нея остава само фасадата. Всичко останало е купчина пепел. Варовикът започва да се разпада при 800 градуса. Когато снаряд пада над Фрауенкирхе, температурата достига 1000.\r\nЕмоционално разбити много германци напускат града, защото не могат да понесат загубата на църквата. А през 1990 година, десетилетия след разрушаването й, майстори от цял свят се събират с една мисия – да я издигнат отново. Сега, тяхната Дама, Дамата на Дрезден, отново се издига гордо над града, а много от онези, тръгнали си заради липсата й, се връщат обратно в родното си място.\r\nДори Белият дом някога е горял, точно в пика на разрива на отношенията между британците и американците. През 1812 година Америка за първи път обявява война на друга страна. Битката е кървава, а Великобритания търси помощ от тогавашната си колония – Горна Канада. Когато президентът и първата дама напускат Белия дом, британските войници запалват сградата и цяла вечер добавят още гориво към пламъците, за да са сигурни, че ще продължи да гори и на следващия ден.\r\nВъпреки всичко, Белият дом е възстановен, а американският президент спокойно живее в него, давайки съвети от хиляди километри на парижаните, как да се справят с огъня. За щастие, те са достатъчно подготвени и знаят как да реагират.\r\nТова доказва Реймската катедрала \"Света Богородица“, която много прилича на Нотр Дам. 100 години – толкова отнема на французите да я издигнат, след като започват строежа й през 13-ти век. Между стените и са кръщавани бебета, короновани са крале. Тя е виждала толкова много промени в света, когато започва Първата световна война. Нищо не е толкова опустошително за Реймската катедрала, колкото последиците от нея. Между 1914 и 1918 година местните жители яростно се опитват да опазят \"Света Богородица“, като трупат торби с пясък около нея.\r\nТова запазва долната част на църквата, но когато огънят обхваща горната – тя вече не може да бъде спасена. Металният покрив се стопява. Дървеният интериор изгаря. Повече от 300 ценни предмети са изгубени в огъня. \r\nПрез 1920 година обаче започва работа по възстановяването на  Реймската катедрала. По време на Втората световна война, тя е съвсем леко засегната, а сега отново се издига в пълното си величие.\r\nНорт Дам, както и тези преди нея, оцеляват. Поне за нашето поколение, репликата от  филма \"Преди залез“ може и да не стане реалност. Но други сгради, реликви, градове, нямаха този късмет.\r\nПреди 200 години Бразилският национален музей е бил дворец. През последните няколко десетилетия, той бе дом на ценни исторически факти от цял свят. Но през септември миналата година пожар унищожи близо 20 млн. от тях. Много малко бяха спасени. Сградата навярно ще бъде възстановена, но това, което изгоря вътре в нея – част от човешката история, никога няма да бъде върната.\r\nСирия, от друга страна, няма възможностите, нито средствата да възстанови своето изгубено богатство, предвид положението, в което се намира. Поне засега. Бъдещите поколения, за жалост, никога няма да могат да посеят Палмира в пълния й блясък.\r\nМоже би някой би си казал \"това са само сгради“. Но за всяка една от тях, символ на много повече от просто град, а на култура, развитие, талант, история, е пролята поне една сълза. За всяка една от тях е бил пожертван поне един живот, както по време на строежа на Норт Дам. И всяка една от тях ще продължава да е символ на своята нация, въпреки огъня, водата, капризите на природата и най-вече – глупостта на човека. \r\n ", "date": "2019.04.17", "title": "Нотр Дам ще оцелее - историята на Монте Касино и Фрауенкирхе го доказва"}
{"url": "https://www.dnes.bg/stranata/2019/04/17/zadyrjaha-13-kg-metamfetamin-na-dunav-most-2.407938", "text": "13,665 кг метамфетамин задържаха митически и гранични служители в района на 12 април на Дунав мост 2 „Видин – Калафат“. Това съобщиха от пресслужбата на МВР.\r\nНамерен бил тайник, пълен с наркотичното вещество, след сканиране с рентген. Тайникът бил разположен зад задната броня на лек автомобил „Пежо“ с българска регистрация, напускащ България.\r\nМитическите служители извадили от тайника 14 пакета, обвити в бежово тиксо и съдържащи 13,665 кг бяло прахообразно вещество. При полеви наркотест то реагирало на метамфетамин.\r\nВодачът на автомобила признал, че сам изградил тайника и сложил в него наркотика.\r\nОбразувано досъдебно производство ГПУ-Видин. Съдът е определил мярка за неотклонение.", "date": "2019.04.17", "title": "Задържаха 13 кг метамфетамин на Дунав мост 2"}
{"url": "https://www.dnes.bg/obshtestvo/2019/04/17/zimniiat-sezon-po-planinite-po-tejyk-ot-predhodniia.407927", "text": "С около 130 повече са регистрираните инциденти в планините този зимен сезон в сравнение с предходния. Това каза директорът на Планинската спасителна служба Емил Нешев пред \"Фокус\".\r\nТой определи сезона като доста тежък. По думите му като цяло статистиката показва, че инцидентите в планината са повече, отколкото са били през предишния зимен сезон.\r\nПредизвикателство за ПСС е била охраната на състезанията за Световната купа в Банско, които се състояха през февруари, но екипите са се справили без проблеми.\r\n\"Случиха се и няколко акции, за които реакцията ни беше безупречна, колкото и нескромно да звучи. Това е благодарение на професионализма на колегите, които работят по скицентровете\", изтъкна директорът на ПСС.\r\nПо думите му на първо място е сигурността на спасителите, която е най-важната.", "date": "2019.04.17", "title": "Зимният сезон по планините - по-тежък от предходния "}
{"url": "https://www.dnes.bg/obshtestvo/2019/04/17/ivancheva-i-petrova-s-novo-pismo-shte-se-borim-za-kauzite-si.407945", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОсъдените на по 20 години затвор бивша кметица на район \"Младост\" Десислава Иванчева и заместничката ѝ Биляна Петрова отговориха на присъдите си с поредно отворено писмо. То беше разпространено в социалните мрежи от бившия им PR Петър Кърджилов. \n\n\nВ него двете жени са категорични, че ще продължат да се борят за каузите си. Според заместник-главния прокурор Иван Гешев обаче делото \"Иванчева\" е пример за събиране на доказателства.\n\r\nТри часа след като чуха присъдите си от по 20 и 15 години затвор за поискан, но неполучен подкуп, и след като бяха задържани в съдебната зала, Десислава Иванчева и Биляна Петрова се обърнаха към поддръжниците си с отворено писмо.\n                    \n                    \n                \r\nВ няколко страници ръкописен текст двете молят за подкрепа за регистрацията на Иванчева като кандидат–евродепутат. Твърдят, че са върнати в ареста, за да нямат достъп до интернет и не могат да продължат с разследването си за нередностите в район \"Младост\".\n\r\n\r\n ", "date": "2019.04.17", "title": "Иванчева и Петрова с ново писмо: Ще се борим за каузите си!"}
{"url": "https://www.dnes.bg/notifikacii/2019/04/17/bivsh-prezident-na-peru-pochina-prostrelia-se-po-vreme-na-arest.407946", "text": "Бившият перуански президент Алан Гарсия почина в болница в Лима след опит да се самоубие по време на задържане във връзка с дело за корупция, съобщи ТАСС.\r\nСъдебните власти поискаха Гарсия да бъде арестуван за срок от 10 дни. \r\nБившият президент неочаквано се простреля в главата, когато сътрудници на прокуратурата дойдоха в дома му, за да му представят заповедта.\r\nГарсия е бил незабавно откаран в болница, където бе подложен на спешна операция. Въпреки това обаче той почина малко по-късно.", "date": "2019.04.17", "title": "Бивш президент на Перу почина, простреля се по време на арест"}
{"url": "https://www.dnes.bg/index/2019/04/17/zapadyt-ne-otstypva-libiia-na-haftar-kloning-na-kadafi.407902", "text": "Какво показват откъслечните, противоречиви съобщения от района на бойните действия около Триполи? Частите на Либийската национална армия (ЛНА) на Халифа Хафтар използваха фактора изненада, но не успяха за две седмици да достигнат до центъра на столицата. А отрядите, бранещи Триполи, се показаха неспособни да отблъснат частите на ЛНА по-далеч от града. Страните затъват все повече в \"позиционна война\". Междувременно на дипломатическия фронт избухват истински сражения между спонсори и съюзници на основните противоборстващи либийски групировки, пише Равил Мустафин, в. \"Независимая газета\".\n\r\nНа посещение в Кайро бе главнокомандващият ЛНА маршал Хафтар. По време на блиц визитата той разговаря с президента на Египет Абдел Фатах ас Сиси и с шефа на управлението за общо разузнаване Абас Камел.\n                \n                \r\nСтраната на пирамидите е не само най-близкият в пряк и преносен смисъл съюзник на настанилия се в Киренайка триумвират, включващ Халифа Хафтар, председателя на парламента Агила Салех и премиера на тамошното временно правителство Абдала Абдуррахман ат Тани. От гледна точка на общите интереси в антитерористичните усилия Либия и Египет представляват скачени съдове. От успехите на Хафтар в борбата срещу ислямистите, свързани най-вече с Мюсюлманските братя и Ал Кайда, а в по-малка степен - и с \"Ислямска държава\", и укрепили се във властовите структури на правителството на националното единство на Файез Сарадж, зависи сигурността на Египет.\n\n\n\r\nКайро води не по-малко ожесточена борба с ислямисткия терор на цялата територия на Египет, включително на Синайския полуостров. В Кайро със сигурност са обсъждани проблемите около офанзивата на Хафтар срещу Триполи и възможностите на Египет да подпомогне ЛНА. \n\r\nАс Сиси подкрепи антитерористичната операция на Хафтар, като заяви: \"Трябва да се отървем от т. нар. опълченци и от терористичните групировки\". Египетският лидер нямаше как да се изрази по-недвусмислено, тъй като в противен случай рискуваше да престъпи червената линия, хвърляйки предизвикателство към повечето страни от ЕС и САЩ. Всички те подкрепят Сарадж и не биха позволили Хафтар да бъде подпомаган открито. \n\r\nОтстранявайки Муамар Кадафи, Западът съвсем не целеше после да отстъпи властта на негов клонинг, за какъвто е смятан Хафтар.\n\r\nЗатова египтяните не могат да участват открито в бойните действия на страната на Хафтар. В по-спокойна обстановка Кайро разрешаваше на авиацията си да бомбардира терористични бази на либийска земя, например в Дерна, Бенгази, Джуфра. В подобни случаи обаче нямаше щети за силите на Сарадж. Днес Кайро може най-много да рискува и без афиширане да изпрати военни съветници, разузнавателно-диверсионни отряди, дори тихомълком да достави оръжия.\n\r\nПод шума от канонадата в околностите на Триполи се очертаха и други линии на напрежение. Първата минава между групата арабски спонсори на Хафтар (Египет, Саудитска Арабия, ОАЕ) и западните държави с изключение на Франция. Според слуховете именно Рияд е \"съблазнил\" главнокомандващия ЛНА с голяма парична сума, частично предназначена за подкупване на милициите в Триполитания, само и само да обърнат гръб на Сарадж. Друга линия на противоречия разделя споменатите вече арабски страни от тандема Катар-Турция. Тези две държави подпомагат либийските Мюсюлмански братя, което буди гняв у Кайро, Рияд и Абу Даби.\n\r\nВсе по-ясно проличава взаимното недоволство между Париж и Рим. Французите притежават петролни активи в Киренайка, което до голяма степен обяснява симпатиите им към Хафтар. Италианците симпатизират на Сарадж. Но, както информира Ройтерс, Париж и Рим съвместно блокираха неотдавна призив на ЕС да бъде спряно настъплението на Хафтар в Либия.\n\r\nСАЩ продължават да критикуват Руската федерация. Изпълняващият длъжността помощник-държавен секретар за Близкия изток Дейвид Сатърфийлд заяви, че Москва трябва да спре намесата си в либийските работи, и нарече тази намеса \"опортюнизъм\". А още преди това и американците, и британците много пъти обвиниха Русия, че уж подкрепяла тайно Хафтар, пращала в Либия наемници от частната военна компания \"Вагнер\" и доставяла нелегално оръжия и боеприпаси. Представители на Москва и на ЛНА отричат. \r\n \r\n/БТА/\r\n ", "date": "2019.04.17", "title": "Западът не отстъпва Либия на Хафтар – \"клонинг\" на Кадафи "}
{"url": "https://www.dnes.bg/zvezdi/2019/04/17/ceci-krasimirova-pokaza-gryd-na-mominsko-parti.407915", "text": "„Моминско парти. Незабравима нощ. Сватбата предстои“. Това написа Цеци Красимирова в Instagram и качи няколко снимки от щурия купон, с който най-добрите ѝ приятелки са я изненадали.\r\nНа един от кадрите моделът е в прегръдките на момичетата, докато на друг държи розова роза между гърдите си.\r\n \r\n„Ето го момента, в който всички МЪЖЕ искат да са рози!“, написа нейна приятелка под снимката.\r\n \r\nМомичетата, които най-вероятно ще са шаферки на сватбата на своята приятелка в Барселона, са се снимали с еднаквите гривни, изработени специално за партито.\r\n \r\nПо снимките се вижда, че „отборът на булката“ е вдигал наздравици до късните часове на нощта.\r\n \r\nПрез май Цеци Красимирова ще каже „да“ на своя приятел Майкъл Струмейтис. Двамата все по-често споделят свои общи снимки в социалните мрежи. За сватбеното си тържество те ще наемат старинен замък в Каталуния. На него са поканили най-близките си приятели, които ще возят с частния самолет на бизнесмена.\r\n \r\nБъдещата булка ще разчита на дизайнерката Евгения Борисова за направата на роклята.\r\n \r\n\r\n ", "date": "2019.04.17", "title": "Цеци Красимирова показа гръд на моминско парти "}
{"url": "https://www.dnes.bg/obshtestvo/2019/04/17/proizvoditeli-i-erp-ta-poiskaha-po-skyp-tok-ot-1-iuli.407947", "text": "Сериозен скок в цената на електроенергията искат производителите и доставчиците от 1 юли тази година, съобщава Това стана ясно, след като Комисията за енергийно и водно регулира публикува заявленията на компаниите. Електроразпределителните дружества са заявили по-високи цени както за дневната тарифа, така и за нощната.\n\r\nОт \"ЧЕЗ Разпределение България\" АД са поискали дневната електроенергия да поскъпне с 3,5%, а нощната тарифа да се увеличи с 67,6 на сто. EVN България търси ръст в цената от 0,5% при дневната тарифа и 1,1 на сто при нощната.\n                    \n                    \n                \r\nОт своето заявление ЕНЕРГО-ПРО става ясно, че дружеството иска покачване на цените за достъп и пренос на електроенергия.\n\r\nПри държавните компании, произвеждащи електроенергия, най-сериозно поскъпване на електричеството искат от \"ТЕЦ Марица Изток 2\" ЕАД – 92% от 1 юни. \"АЕЦ Козлодуй\" ЕАД призовава токът да поскъпне с 3 на сто, докато \"Национална електрическа компания\" ЕАД търси ръст при цената в размер на 1%.\n\r\n\"Електроенергиен системен оператор\" ЕАД  предлага цената за пренос да се увеличи с 34 на сто, докато тази за достъп да добави 6% към стойността си.\n\r\nЕвентуалното поскъпване на електроенергията от 1 юни до голяма степен зависи от дейността и финансовото състояние на въглищните мощности и в частност ТЕЦ \"Марица Изток-2\", която е принудена да купува квоти за емисии парникови газове с непрекъснато растящи цени.\r\n", "date": "2019.04.17", "title": "Производители и ЕРП-та поискаха по-скъп ток от 1 юли"}
{"url": "https://www.dnes.bg/eu/2019/04/17/ekoaktivisti-spriaha-jelezopytniia-transport-v-london.407931", "text": "Двама екоактивисти се покачиха на покрива на вагон от градската влакова железница в лондонския финансов квартал \"Канари Уорф\" през третия ден от протестни действия, които да накарат Великобритания да предприеме по-радикални мерки за предотвратяване на промените в климата, предаде Ройтерс.\r\nОбщо 290 души бяха арестувани в понеделник и вторник, след като активистите групата \"Бунт срещу унищожаването на природата\" блокираха някои от най-знаковите места в британската столица, а мнозина къмпингуваха в палатки по улиците.\nГрупата цели да накара правителствата да намалят въглеродните емисии и да предотвратят глобална криза с климата, която ще предизвика масов глад, наводнения, горски пожари и социален срив.\r\n                    \n                    \n                Мъж и жена се качиха на покрива на влака на гара в \"Канари уорф\" и разпънаха плакат с текст: \"Извънредна ситуация с климата. Действайте веднага.\". Друг активист се залепи с лепило за един от влаковете. Групата заяви, че такива действия са необходими, за да се стигне до промяна.\r\n\"Както е и при стачка на работници, икономическото объркване е ключово при принуждаването на правителството да седне на масата и да преговоря по нашите искания\", каза групата на сайта си.\r\nКметът на Лондон Садик Хан вече призова протестиращите да не атакуват градската система за обществен транспорт. \"От ключово значение е повече хора да използват обществения транспорт, да вървят пеша или да се движат с велосипед, ако искаме да се справим с тази извънредна ситуация с климата\", каза Хан.\r\n12 милиона лири струват протестите на бизнеса в лондонския квартал Уест енд, известен с театрите и магазините си, като някои отчитат 25 процента спад в продажбите и намаляване на клиентите.\r\n\"Този допълнителен натиск вреди дълбоко на икономиката и репутацията на Лондон\", каза Джейс Тирел - главен изпълнителен директор на Ню Уест енд къмпани (New West End Company), която представя бизнеса в района.\r\nПолицията съобщи, че очаква демонстрациите да продължат през следващите няколко седмици, и обеща да се намеси при необходимост.\r\nПриродозащитната група настоява британското правителство да обяви извънредно положение по отношение на климата и околната среда, да сложи край на въглеродните емисии до 2025 г. и да свика гражданско събрание, което да вземе решения за климатичните промени.", "date": "2019.04.17", "title": "Екоактивисти спряха железопътния транспорт в Лондон"}
{"url": "https://www.dnes.bg/notifikacii/2019/04/17/notr-dam-i-poukite-za-bylgariia.407863", "text": "Пожарът в катедралата Нотр Дам в Париж е силен сигнал за целия свят, включително и за България, да направим нов преглед на състоянието на сградите паметници на културата от гледна точка на противопожарната безопасност. Това мнение изказа пред  арх. Борислав Игнатов, председател на Камарата на архитектите в България (КАБ).\r\nПри пожара, който обхвана един от символите на френската столица, изгоряха две трети от покривите на катедралата, а кулата с форма на стрела рухна под напора на пламъците. Огънят тръгна от скелето на покрива, където от месеци тече ремонт.\r\n\"По отношение на този тип сгради в България, за съжаление, както в много области от нашия живот, често правилата са пренебрегвани и подценявани. Истинско чудо е, че досега не сме били свидетели на такъв ужасяващ пожар със сграда паметник на културата у нас. Изключение са Тютюневите складове в Пловдив, но там беше установено, че става дума за криминално деяние“, казва арх. Игнатов.\r\n                \n                Според него е необходимо противопожарните служби да извършат инспекция на всички такива сгради и да излязат с конкретни предписания, които трябва да бъдат изпълнени. „Сигурен съм, че на много места липсват пожарогасители и най-елементарни средства за гасене на пожари при инцидент. Има начин да се направи план с конкретни правила, които да бъдат сведени до всеки човек, ползващ сградата постоянно, а също така и до посетителите“, смята арх. Игнатов.\r\nМеждувременно противопожарните служби в България са започнали инспекция на условията за безопасност на храмове и сгради паметници на културата в страната, научи  от представител на институцията. Конкретни резултати от проверката ще има през следващата седмица. Испания също ще направи проверка на сигурността на електрическите инсталации на историческите си и културни паметници след пожара в парижката катедрала Нотр Дам, заяви испанският министър на културата Хосе Гирао, цитиран от AFP. \"Това е ясен сигнал за тревога и ние ще направим проверка на всички инсталации\" на важните паметници на културата, заяви Гирао пред испанското национално радио, без да уточнява на кои точно паметници ще бъде направена проверка.\r\nЦелия анализ четете в", "date": "2019.04.17", "title": "Нотр Дам и поуките за... България"}
{"url": "https://www.dnes.bg/kino/2019/04/17/filmyt-na-marian-vylev-kukata-na-vtoro-miasto-v-boks-ofisa.407887", "text": "Филмът за 14-годишния сирак Били, който благодарение на древно заклинание се превръща в супергерой - \"Шазам!\" продължава да е най-гледаният у нас, сочат обобщените данни от киносалоните. Създаденият по комиксите на DC comics филм е гледан вече от 30 799 зрители и има 361 210 лева приходи за десетте дни на екраните у нас.\r\nНа втора позиция е българският \"Лошо момиче\" на режисьора Мариан Вълев с Любомира Башева, Елена Телбис, Станислава Армутлиева, Дария Симеонова, Диляна Попова, Велислав Павлов, Деян Донков, Георги Кадурин в главните роли. Историята на художествена гимнастичка, която тръгва по пътя на зависимостта от наркотици и проституция, за да се изправи пред себе си, е гледана от 12 887 зрители и има 114 765 лева приходи за първите три дни на екраните, пише БТА.\r\n                    \n                    \n                Трето място е за филма по едноименната книга на Стивън Кинг \"Гробище за домашни любимци\", който е втори по ред след филма на Мери Ламбърт от 1989 година. Създаденият по мотиви от историята в книгата филм за семейство Крийд, което преживява труден момент след преместването си в Лъдлоу и в което се намесват извънземни сили, е гледан вече от 34 223 зрители и има 314 652 лева приходи за десетте дни на екраните у нас.\r\nЧетвърто място е за семейната история на любим герой зад Океана още от 1941 година - \"Дъмбо\". Приключенията на родения с големи уши и възможност да лети слон, заедно с Паркър и Хобинс Холт, които трябва да го спасят от предприемача Вандевър, са гледани вече от 46 155 зрители и имат 464 627 лева приходи за трите седмици у нас.\r\nНа пета позиция е филмът на Камен Донев \"Уют\", който вече месец е на екраните. Историята с участието на Камен Донев, Албена Колева, Валентин Танев, Захари Бахаров, Стефка Янорова, Бойка Велкова, Николай Сотиров, Патриция Пъндева, Ани Пападопулу и Аня Пенчева е гледана от 61 220 зрители и има 561 939 лева приходи.\r\nНа шесто място сред най-гледаните филми е втората премиера от миналия петък - \"Хелбой\", римейк на филма на Гилермо Дел Торо от 2004 година. Създаденият по комиксите на Майк Мигнола филм за героя, намиращ се на границата на човешкото и свръхестественото, е гледан от 4 720 зрители и има 46 138 лева приходи за първите три дни у нас.\r\nАнимацията \"Белият зъб\" е на седмо място. Френският прочит на книгата на Джек Лондон за отгледания от хора хибрид между куче и вълк, попадащ на добри и лоши стопани, е вече десет дни на екраните у нас и за това време са го гледали 10 776 зрители и има 91 086 лева приходи.\r\nТретата премиера от миналия уикенд - комедията \"Малката голяма работа\", е на осмо място. Познатото вече разменяне на самоличности по свръхестествен начин, но този път между две жени - безскрупулен медиен шеф и 13-годишна тийнейджърка, е гледано от 2 572 зрители и е събрало 25 872 лева от билетите им.\r\nНа девето място е четвъртата премиера от миналия уикенд - анимацията \"Търсенето на Линк\". Историята за издирването на митично същество от изследовател, който стига до долината на Шангри Ла, е гледана от 2 275 зрители и има 22 741 лева приходи за първите три дни у нас.\r\nНа десето място е анимацията \"Кралско Корги\". Пътешествието на любимеца на британската кралица в пътя към дома, след като се е загубил, е вече пет седмици на екраните у нас и за това време са го гледали 23 106 зрители и има 227 182 лева приходи.\r\nИзвън първите десет са другите две премиери от миналия петък. Японският \"Джебчии\", който има \"Златна палма\" от фестивала в Кан миналата година, е гледан от 141 зрители и има 1 035 лева приходи. Историята на исландката Хала в \"Жена на война\", която се опитва да осинови дете от Украйна, е гледана от 81 зрители и има 646 лева приходи за първите три дни у нас.", "date": "2019.04.17", "title": "Филмът на Мариан Вълев-Куката на второ място в бокс офиса "}
{"url": "https://www.dnes.bg/temida/2019/04/17/rumynec-ne-platil-danyci-za-97-koli-otiva-na-syd.407904", "text": "Румънски гражданин, управител на дружество в Добричко, не платил данъчните си задължения за 97 коли, собственост на фирмата му.  Общият размер на дължимото по Закона за местните данъци и такси достига 15 794 лева. Окръжната прокуратура в Добрич му е повдигна обвинение, съобщиха от Апелативната прокуратура във Варна.\r\nУправляваното от обвиняемия Георге-Адриан Т. дружество, което се помещавало в къща в село Кардам, е регистрирало в периода април-декември 2011 година 97 автомобила, без да подава декларации в община Генерал Тошево, посочват от Апелативната прокуратура.\r\nВ хода на разследването при допитвания до нотариуси в Добричка област двама от тях са посочили, че са заверявали пълномощни за разпореждане и управление на 97 автомобила със страна дружеството на обвиняемия, но без договори.\r\n                    \n                    \n                Заради високите такси за първоначална регистрация на автомобили в Румъния граждани на северната ни съседка започнали да регистрират колите си с временни номера за максималния срок.\r\nТе намирали фирми като дружеството на Георге-Адриан Т., които им помагали да се сдобият с българска регистрация на собствените им превозни средства, поясняват от държавното обвинение. Така с пълен комплект от документи и нотариално заверено пълномощно румънският гражданин получавал автомобила си, с който можел да пътува навсякъде и да се разпорежда с него.\r\nЗа целта били прилагани фиктивни договори за покупка на моторни превозни средства, като за място на сделката се сочел един и същ град в Румъния, откъдето бил обвиняемият, а като купувач фигурирало неговото дружество.\r\nЦената на автомобилите била една и съща - 150 евро, без да се отчитат годините, марката и моделът, допълват от Апелативната прокуратура. Предстои делото да бъде насрочено в Добричкия окръжен съд.", "date": "2019.04.17", "title": "Румънец не платил данъци за 97 коли, отива на съд"}
{"url": "https://www.dnes.bg/notifikacii/2019/04/17/maks-spodarenko-dni-predi-senshi-gotov-sym-za-vsichko-na-ringa.407939", "text": "\n\r\nДни преди второто издание на професионалната бойна гала вечер по кикбокс, муай тай и киокушин SENSHI, разговаряме с един от ключовите бойци – Макс Сподаренко от Беларус. Той е най-добрият кикбоксьор на страната си, носител е на световна и европейска купа и има зад гърба си десетки медали от различни първенства. Професионалният му рекорд е 34 битки, сред които 23 победи и 11 загуби.\n\r\nНа 20 април в зала \"Арена Армеец\" Сподаренко ще се изправи срещу капитана на националния ни отбор по кикбокс Атанас Божилов в двубой за Световния пояс на WAKO PRO. Вижте какво разкри и боецът от Беларус както за предстоящия мач, така и за себе си:\n                \n                \r\nМного съм щастлив, че ще се бия на гала вечерта SENSHI и още повече – че имам възможността да се състезавам не за каква да е титла, а за Световния трофей на WAKO PRO. Предизвикателството ще бъде голямо и съм сигурен, че нашият мач ще бъде най-атрактивната битка за вечерта. Готов съм за абсолютно всичко на ринга.\n\r\n\n\r\nПодготвям се изключително сериозно. Тренирам два пъти на ден, шест път в седмицата.\n\r\n\n\r\nВсичко започна благодарение на баща ми. Той е човекът, който ме вдъхнови да започна да се занимавам с кикбокс. Самият той е бивш военен и винаги ме е учил да не се отказвам и да се боря. Когато бях на 10 години той ме заведе на тренировка по кикбокс и всъщност от там тръгна всичко. Сега, години по-късно, не мога да си представя живота си без кикбокс.\n\r\n\n\r\nБаща ми винаги е следял както тренировките, така и развитието ми много отблизо. Не знам дали защото е бивш военен или защото ми е баща, но определено това имаше ефект. Той ме научи никога да не показвам слабост, дори на ринга. Това е урок, който ми е помагал в много трудни ситуации.\r\n\n\r\nВсяка среща има своята особеност, но категорично най-оспорваният мач в спортната ми кариера досега беше през 2013 година. На Световно първенство тогава се изправих срещу Магомед Магомедов от Русия.\n\r\n\n\r\nПреодоляване на себе си.\n\r\n\n\r\nКогато бяха тийнейджър много харесвах Бадр Хари. Сега нямам идоли. Обичам да гледам хубави, интересни мачове и да се уча от тях.\n\r\n\n\r\nДа, категорично. Отначало приятелите ми, хората, които бяха около мен, се запалиха по кикбокс. Когато видяха отблизо целия процес и цялата тръпка, която го съпътства– от подготовката в залата, през стъпването за пръв път на ринга до първата победа, самите те започнаха да тренират. За мен беше огромна изненада и когато съвсем непознати, които просто са гледали мои мачове, започнаха да ми пишат, че ги вдъхновявам. Чувството е много приятно.\n\r\n\n\r\nКакто може да си представите нямам много свободно време. Когато не съм на състезание или не тренирам, обичам да рисувам. Завършил съм художествено училище и рисуването всъщност е втората ми страст. Много обичам и да чета и най-вече исторически книги.\n\r\n\n\r\nТайната е да си отдаден на това, което правиш и да го правиш със страст. Всичко останало е въпрос на опит, малко късмет и много, много подготовка.\n\r\n", "date": "2019.04.17", "title": "Макс Сподаренко дни преди SENSHI: Готов съм за всичко на ринга!"}
{"url": "https://www.dnes.bg/obshtestvo/2019/04/17/manolev-dade-ostavka-borisov-ia-vze-bilo-moralen-standart.407942", "text": "Заместник-министърът на икономиката Александър Манолев подаде оставка пред премиера Бойко Борисов. Оставката му е приета.\n\nКато мотив за решението си Манолев изтъква започналата проверка на Върховната касационна прокуратура по повод медийни публикации и желанието му това по никакъв начин да не засяга работата на правителството. Публикациите свързват името му със злоупотреби с европари.\r\nДруг аргумент, посочен от Манолев, е солидарността с колегите му, които са спазили моралния стандарт в управлението и са напуснали постовете си само заради съмнения, съобщиха от правителствената пресслужба.\r\n\"Сигурен съм, че в документите няма нищо срещу мен, но не мога да подложа семейството си отново на това. Благодаря за доверието. Решението ми е лично\", допълва още Александър Манолев.\r\n                    \n                    \n                През есента на миналата година пък той не стана министър на транспорта на мястото на Ивайло Московски заради твърдения, че е бил подсъдим за катастрофа с причинена телесна повреда през 2012 г., както и че имал странни бизнес съдружия.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\n ", "date": "2019.04.17", "title": "Манолев даде оставка, Борисов я взе. Било морален стандарт"}
{"url": "https://www.dnes.bg/notifikacii/2019/04/17/glavolomen-ryst-na-vnosa-kym-velikobritaniia.407865", "text": "\r\nПо данни на най-голямата транспортна платформа в Европа, свързваща товари и превозни средства Timocom, броят на транспортните камиони през първото тримесечие на 2019 г. се е увеличил със 119%, което е повече от удвояване на годишна база. Най-голям ръст на износа към Великобритания е отчетен от Германия, Франция и Полша.\r\nНай-голямата европейска товарна борса изчислява промените в предлагането и търсенето на транспорт в Европа на тримесечна база. \r\n„Компаниите в Обединеното кралство, които зависят от вноса от континентална Европа, са увеличили своите запаси, за да се подготвят за твърд Brexit“, коментира анализаторът на Timocom Дейвид Муг необичайното управление на поръчките. \r\nБританските вносители отдавна се опасяваха, че Brexit без сделка ще доведе до значителни проблеми ъс снабдяването, особено в пристанищата на Кале и Дувър. Тъй като в бъдеще може да има митнически инспекции, ако британското правителство не се съгласи с ЕС по споразумение, след излизането на Великобритания от ЕС може да се стигне до неколкодневно изкачване на камионите, като по този начин се образуват задръствания.\r\nЗащо отлагането на Brexit до 31 октомври 2019 г. превърна ранния износ в скъпи лоши инвестиции вижте  в \r\n ", "date": "2019.04.17", "title": "Главоломен ръст на вноса към Великобритания"}
{"url": "https://www.dnes.bg/knigi/2019/04/17/prokliatieto-na-bezsmyrtieto-v-lisicata.407895", "text": "След голямото завръщане на Галин Никифоров на българската литературна сцена с романа му \"Тяло под роклята\", се появява и \"Лисицата\" – шестият му роман, вече в ново \"прецизирано\" – по думите на самия автор – издание.\r\nЕдна удивителна жена, дарена с проклятието на безсмъртието и пренесла през вековете обичта към детето си. Един полицейски психолог, раздиран от демоните на собствената си вина, който разследва най-загадъчното убийство в кариерата си. И тяхната история за това как успяват да намерят трудния път един към друг, закриляни от една могъща и невидима сила, която бди над тленното им съществуване с необикновената си справедливост. Всичко това, преплетено с легендата за митичната лисица, която според китайската притча, знаела тайната за \"златното хапче\" – безсмъртието, но не се възползвала от нея.\r\n                    \n                    \n                \"Лисицата\"  разгръща различни исторически епохи, артефакти и произведения на изкуството пред погледа на читателя, пречупвайки ги през наука и свръхестествени процеси. Свръхестествен трилър, в който болката, лъжата, справедливостта и любовта плетат историята на една загадка за смисъла на човешкия живот, за смирението пред неизбежността на смъртта и за всичко, което тази мъдрост поражда.\r\n\"Лисицата\" е роман за изкуството и неговите проявления, за живота като изкуство и за мястото на човека в един свят от полуистини и полулъжи, в който единствената човешка ценност е да намерим покой. И да обичаме – в малкото време, което ни е дадено.\r\nГалин Никифоров е автор на седем романа, като най-известните сред тях са \"Фотографът\", \"Лисицата\" и \"Тяло под роклята\", получили многобройни номинации за най-реномираните литературни награди. Романът му \"Лятото на неудачниците\" печели наградата \"Роман на годината”, а \"Къщата на Клоуните” – наградата \"Елиас Канети\".\r\nТемите в творчеството му са свързани с човешката природа: за смисъла на смъртта, за феминизма, за флуидността на пола, за необикновената любов. Характерно за романите му е детайлно проучване на проблемите, използване и съчетаване на различни стилове, обогатяване на текста с поезия и с цитати, свързани с науката, психологията, медицината и другите изкуства.\r\n ", "date": "2019.04.17", "title": "Проклятието на безсмъртието в \"Лисицата\""}
{"url": "https://www.dnes.bg/zvezdi/2019/04/17/biliana-dol-posveti-tatus-na-valeri-bojinov.407914", "text": "Биляна Дол демонстрира за пореден път любовта си към Валери Божинов. Красавицата си татуира сърце на крака.\r\nСръбкинята сподели с последователите си в Instagram няколко снимки от студиото, където се е сдобила с най-новата си татуировка.\r\n \r\nОсвен сърцето на десния ѝ крак, изгората на футболиста най-вероятно си е направила още една рисунка – на врата, тъй като на един от кадрите се вижда как татуистът ѝ оглежда мястото.\r\n \r\nВалери и Биляна са заедно от близо четири години. Преди няколко седмици двамата присъстваха на партито на Николета Лозанова, организирано по случай рождения ден на Никол Божинова.\r\n \r\nСмята се, че гаджето на футболиста и бившата му съпруга са добри приятелки. Наскоро Дол дори публикува снимка, на която се е снимала с бельо от колекцията на Ни Ло.\r\n \r\n", "date": "2019.04.17", "title": "Биляна Дол посвети татус на Валери Божинов "}
{"url": "https://www.dnes.bg/politika/2019/04/17/uchilishteto-za-letci-v-dolna-mitropoliia-otvaria-vrati-ot-2020-g.407943", "text": "Военновъздушното училище в Долна Митрополия ще бъде възстановено и ще започне да функционира от 2020 г. \n\r\nПарламентарната комисия по отбрана одобри единодушно да се открие \"Висше военновъздушно училище \"Георги Бенковски\". То ще бъде държавно висше военно училище, създадено на базата на сегашния факултет \"Авиационен\" на Националния военен университет \"Васил Левски\" – Велико Търново. \n\n\nДо решението се стигна след като преди седмици премиерът заръча до 6 май да бъде възстановено Военновъздушното училище в Долна Митрополия. Тогава министър-председателят изтъкна, че няма логика да се дадат толкова пари за самолети, ако пилотите не са подготвени за тях.\n                    \n                    \n                \r\nЗам.-министърът на отбраната Атанас Запрянов посочи, че откриването на военновъздушно училище е значимо предвид процеса на усвояване на нови системи за командване и управление на самолети и вертолети.\n\r\nВицеадмирал Пламен Манушев пък посочи, че навремето военновъздушното училище не е трябвало да бъде закривано.\n\r\n\"Военновъздушното училище не трябваше да се закрива. Това е груба грешка, защото летецът трябва да израства при летци, морякът - при моряци. Летците трябва да са в авиационна среда, а не под началството на военния университет, където приоритетите са други\", каза той.\n\r\nДепутатът от ГЕРБ предупреди и че не трябва да се подхожда с толкова оптимизъм, тъй като ще трябва да се положи огромен труд, за да може висшето военновъздушно училище да се утвърди.\r\n ", "date": "2019.04.17", "title": "Училището за летци в Долна Митрополия отваря врати от 2020 г."}
{"url": "https://www.dnes.bg/televizia/2019/04/17/myfini-ednorozi-iaponska-supa-i-improvizaciia-vzeha-prestilkata-na-ognian-ot-masterchef.407944", "text": "\n\r\nВъв вторник хоби-готвачите в MasterChef по bTV се изправиха пред тежката задача да представят своите умения и да развихрят въображението си пред една от най-взискателните и критични аудитории - децата. Докато създаваха вкусотии, в отбор „кнабструпс“, воден от Добрин, тихата война между съотборниците оказа влияние и ястията, които приготвиха не успяха да спечелят сърцата на малчуганите. Изкушаващите и вкусни мъфини-еднорози с карамелени близалки, които носителят на имунитет Сияна сътвори, отведоха отбор „чихуахуа“ към балкона.\n\r\nВ първия етап на битката за място в кухнята, задачата на Добрин, Радка, Николай, Огнян, Таня и Лора бе да разпознаят съставките на японската супа \"рамен\".\r\n                    \n                    \n                Задачата се оказа още по-сложна, тъй като те не можеха да разчитат на очите си, а само на своя нюх, допир и вкусови рецептори.  Второто предизвикателство на борещите се за оставане в играта бе да приготвят ястие само с разпознатите от тях продукти. Липсата на основни съставки като вода и сол, накара готвачите  да проявят изобретателност и да покажат креативност.\r\nБорбеният дух на Огнян, този път се оказа недостатъчен. Той поднесе на журито азиатско шишче със спанак, но подценяването на задачата се оказа фатално за него. 53-годишният бизнесмен напусна MasterChef на достойното 11-място. Chef Андре Токев, Chef Петър Михалчев и Chef Силвена Роу бяха категорични, че талантът и способностите му в кулинарията са безспорни и той не трябва да спира да готви.\n\r\nЖурито отбеляза, че в тази битка на пръв поглед по-слабите играчи са показали характер, а бойците не са били убедителни.\r\nЕдна от най-интересните чинии беше тази на Радка, която вложи цялото си въображение и усилия, показвайки впечатляваща интерпретация на \"българско суши\". След тежка седмица Лора успя да се организира и да покаже своите умения като приготви отлично любимата рецепта на своя приятел. Таня поднесе безспорно най-добре изглеждащата чиния до момента в своето израстване. Софиянката успешно превърна дефекта в ефект и заслужи мястото си в кухнята на добрия вкус.\r\nНапускането на Огнян разстрои всички участници, но професионалистите им напомниха, че по пътят към върха ще победят много противници, но също така и ще загубят много приятели. Защото новият MasterChef на България ще бъде само един.\n\r\nФеновете на шоуто на добрия вкус могат да гледат ексклузивни backstage кадри в онлайн видео рубриката  на ", "date": "2019.04.17", "title": "Мъфини-еднорози, японска супа и импровизация взеха престилката на Огнян от MasterChef"}
{"url": "https://www.dnes.bg/obshtestvo/2019/04/17/ombudsmaia-tyrsi-pomosht-ot-turskiia-si-kolega-za-nashi-granichari.407940", "text": "Омбудсманът Мая Манолова заяви, че с екипа й обмислят да потърсят съдействие от омбудсмана на Турция по случая с българските граничари, срещу които турски съд води дело за смъртта на рибар-бракониер.\nДнес в Бургас тя се срещна с четиримата вече бивши граничари, за да ги подкрепи.\r\nДелото е срещу Михаил Цонков, Николай Костов, Живко Петков и Николай Петков, а инцидентът стана през 2008 година в български териториални води.\r\n\"В края на миналата година създадохме мрежа на балканските омбудсмани, в която влиза и турският. Целта на тази мрежа е да се подкрепяме, когато наши граждани имат проблеми на територията на съседна балканска държава\", обясни Манолова, цитирана от БТА. Тя ще се обърне към турския омбудсман да проучи случая и да направи това, което е в неговите правомощия, за да се стигне до благоприятен изход.\r\n                    \n                    \n                У нас наказателното производство срещу вече бившите граничари е прекратено и те са оневинени, а през 2014 година Европейският съд по правата на човека в Страсбург обяви случая за нещастен инцидент.\r\nОт гледна точка на международното право ситуацията е абсурдна, тъй като вече има оправдателна присъда, има произнасяне на Европейския съд по правата на човека. Турция е членка на Съвета на Европа, така че би трябвало да се съобразява с актовете на този съд, добави Манолова.\r\n ", "date": "2019.04.17", "title": "ОмбудсМая търси помощ от турския си колега за наши граничари"}
{"url": "https://www.dnes.bg/zvezdi/2019/04/17/heili-biibyr-puska-svoia-marka-kozmetika.407917", "text": "Като известен и успешен модел, Хейли Бийбър със сигурност знае няколко трика за това как да изглежда винаги страхотно.\r\nИ както личи, може би е решила да сподели своето знание с почитателите и пазара, тъй като тя и екипът ѝ са запазили бранд под името „Bieber Beauty“, за да лансират козметична линия.\r\n \r\nТова далеч не е първият ѝ досег с козметичната индустрия, особено предвид многобройните бюти брандове, на които Хейли е била рекламно лице.\r\n \r\nУспехът на новия бранд? За него можем да съдим по близо 20-те милиона последователи в Инстаграм, които Джъстин Бийбър има и успехът на подобни бизнес начинания на звезди като Риана и Кайли Дженър, които буквално създадоха империи в красотата пред очите ни през последните години.\r\n \r\nСчитайки, че това е огромна част от успешната формула за създаването на име в красотата, най-вероятно „Bieber Beauty“ ще се превърне в една от горещите теми за инфлуенсъри и почитатели.\r\n \r\nМакар Хейли Бийбър все още официално да не е коментирала бъдещите си планове, любовта ѝ към спиралите за мигли и балсамите за устни може би ни дават идея какво можем да очакваме.\r\n \r\n\r\n ", "date": "2019.04.17", "title": "Хейли Бийбър пуска своя марка козметика"}
{"url": "https://www.dnes.bg/stranata/2019/04/17/medici-ot-niakolko-grada-izliazoha-na-protest-v-burgas.407941", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМедицински работници от няколко града - Бургас, Сливен, Айтос и Карнобат, се събраха на пореден протест пред държавната болница в Бургас. Към тях се присъедини и омбудстманът Мая Манолова.\n\r\nНедоволството на медиците не стихва, въпреки решението на правителството да отпусне 50 милиона лева за увеличаване на заплатите им. Илия Илчевски е рентгенов лаборант. От Северна Македония е, но е завършил медицина в България и е останал да работи тук. Сега обаче разчита на помощ от родителите, за да живее достойно, \n                    \n                    \n                \r\nМедицинските работници не са съгласни с обещаните от правителството 900 лв. стартова заплата. Те посочиха, че в болниците заради липса на кадри работят сестри в пенсионна възраст и пенсионерки. \n\r\nПо думите на Мая Манолова има опит да се настройват едни срещу други медицински специалисти от държавни и частни болници, както и лекари срещу сестри.\r\n ", "date": "2019.04.17", "title": "Медици от няколко града излязоха на протест в Бургас"}
{"url": "https://www.dnes.bg/notifikacii/2019/04/17/grisho-bi-i-germanec-shte-tormozi-nadal-v-monte-karlo.407949", "text": "Най-добрият български тенисист Григор Димитров се класира за третия кръг на турнира по тенис на червени кортове от сериите \"Мастърс\" в Монте Карло с награден фонд 5,2 милиона евро. Българинът, който е полуфиналист от миналия сезон, победи Ян-Ленард Щруф със 7:6(2), 6:4 за 1:57 часа.\r\nТака с успехи си, в третия кръг Димитров ще играе срещу 11-кратния шампион Рафаел Надал в повторение на полуфинала от миналата година. През 2018-а испанецът победи българина с 6:4, 6:1, а след това спечели 11-а си титла.\r\nПо-рано днес Надал започна с убедителна победа сезона на червени кортове, след като разгроми сънародника си Роберто Баутиста-Агут с 6:1, 6:1.\r\n32-годишният Надал, който е номер 2 в световната ранглиста, има 11 победи в 12 мача срещу българина. За последно двамата играха един срещу друг именно в Монте Карло през 2018 година.\r\n ", "date": "2019.04.17", "title": "Гришо би и германец, ще тормози Надал в Монте Карло"}
{"url": "https://www.dnes.bg/index/2019/04/17/diktatoryt-mark-zukyrbyrg-otnovo-v-centyra-na-skandal.407872", "text": "Пореден ден, пореден скандал за създателя на Facebook Марк Зукърбърг. Едва ли вече е останал човек на Земята, който да не знае, че данните му никога не са защитени от социалната мрежа, въпреки обещанията на изпълнителния директор.\r\nНова поредица от хиляди изтекли документи показват, че Зукърбърг е споделял данните на голяма част от потребителите на Facebook като награда за други компании, които имат много реклами в социалната мрежа или фирми, собственост на негови приятели.\r\nНо създателят на платформата искал нещо в замяна – компаниите трябвало да споделят данните на своите потребители с него, или достъпът им до информацията от Facebook спирал.\r\nИменно този метод помогнал на Зукърбърг да издигне компанията си като водеща социална мрежа в периода между 2011 и 2015 година. Или поне така предполага Дънкан Кембъл, мъжът, благодарение на когото имейлите, чатовете, презентациите и разговорите от срещи в компанията излизат на бял свят. Той споделя близо 4 хил. страници с документи с немския вестник Süddeutsche Zeitung и американската телевизия NBC. \n\r\n                \n                В свое изявление към NBC, Facebook потвърждава, че информацията е достоверна, но е \"извадена от контекста“.\r\n\"Тези документи показват само едната страна на историята, но им липсва важен контекст. Подобренията, които направихме през 2014/2015 година възпрепятстват споделянето на информация с приятели на компанията. Фактите са ясни – никога не сме продавали данните на нашите потребители“, казва вицепрезидентът на Facebook, ала не представя останалата част от документите, които показват, че тези, изтекли от Кембъл са \"специално подбрани“, за да натопят социалната мрежа.\r\nТова не беше единственият удар за Facebook през последните часове. Създателите на Instagram, който бе купен от „синьото приложение“ през 2012 г. за 1 милиард долара, напуснаха управлението на платформата. Пред  сутрешния блок на CBS, те споделиха, че властта във Facebook е \"диктатура, която никой не може да докосне“.\r\nПо думите на Кевин Систром и Майк Криегер, когато настъпил най-тежкия период за социалната мрежа, а именно – изтичането на първите данни за това, че информацията на потребителите не е защитена, настъпил разцвет за Instagram. Повечето хора, които използвали Facebook се преместили в дъщерното му приложение.\r\nТогава Зукърбърг поискал доклад, който описвал, как неговата социална мрежа помага на Instagram. Когато той му бил предоставен, милиардерът заявил: \"Добре, тогава спираме всичко това“.\r\n\"Марк Зукърбърг ни третираше така, както Доналд Тръмп третираше Джеф Сешън, защото знае, че политиците няма как да го уволнят“, казва Систорм. И въпреки че екипът на Facebook се опитва да оправи проблема със сигурността и наема хиляди хора, които да му помогнат, всяко нещо от миналото е като неизбухнала мина - точно когато нещата се оправят, тя избухва изневиделица.\r\nНо фактът, че управлението на социалната мрежа е на практика диктатура, не е лъжа – в края на миналата седмица почти всички акционери във Facebook предложиха да се гласува оставката на Зукърбърг на годишната среща на компанията, която ще се проведе на 30 май. Начинът, по който е устроено управлението на социалната мрежа обаче е не е на тяхна страна – Зукърбърг притежава толкова голяма сила на своя вот, че на практика последната дума и последното решение са винаги негови. \r\n ", "date": "2019.04.17", "title": "\"Диктаторът\" Марк Зукърбърг отново в центъра на скандал"}
{"url": "https://www.dnes.bg/mish-mash/2019/04/17/ide-velikden-mitove-i-istini-za-iaicata.407920", "text": "Лесни за готвене и вкусни, приготвени по всякакъв начин и голям източник на протеин, яйцата са любимо ястие на мнозина. Едно яйце съдържа средно към 6,3 г протеин и витамините A, B2, B6, B12, D, цинк, желязо, мед, което прави продукта чудесен избор за закуска, обяд или вечеря. Но като повечето храни и тази е обградена от много митове:\r\n\r\n \r\nТова е погрешно твърдение. Хапването на яйца няма как да доведе до акне и пъпки, освен ако не сте алергични към животинския продукт. Направете си тест и вижте дали нямате алергии.\r\n \r\n\r\n \r\nМного хора вярват, че яденето на повече яйца уврежда бъбреците. Но истината е различна – консумацията на повече протеин (белтъците съдържат доста от него) ви предпазва от проблеми с бъбреците. Разбира се като всичко друго, не трябва да се стига до пренасищане на организма.\r\n \r\n\r\n \r\nНяма ограничение относно това колко яйца може да ядете на ден. Всичко зависи от оптималния прием на мазнини и протеини, който за всеки човек е индивидуален. Може да се консултирате със специалист по хранене, който да ви помогне да дефинирате своя.\r\n\r\n", "date": "2019.04.17", "title": "Иде Великден - митове и истини за яйцата"}
{"url": "https://www.dnes.bg/sofia/2019/04/17/nai-nakraia-mahnaha-ogradite-na-garibaldi-v-sofiia-a-remontite.407889", "text": "\nВсички огради на столичния площад \"Гарибалди“ вече са премахнати и той отново е напълно достъпен за пешеходците. \n\n\n Те бяха поставени там докато тече ремонтът на цялата улица \"Граф Игнатиев“, който обаче все още не е приключил. \r\nЗам.-кметът Дончо Барбалов, който провери как вървят нещата по реконструкция преди време призна, че има неща, които трябва да се оправят.\r\nНа много места фугите не са наред, има неравни плочки, около стълбовете за осветление има неща, които не са добре изпипани. \r\nА кога ще приключи ремонтът зависи от строителя и ако той не успее да се вмести в срока, ще му бъдат наложени санкции за всеки ден просрочие.\r\nОбектът е открит на в началото на май миналата година. \r\nДо този момент има 86 дни, които са признати от надзора за неработни поради обективни причини.\r\nОбщият срок на договора е 300 дни.", "date": "2019.04.17", "title": "Най-накрая: Махнаха оградите на \"Гарибалди\" в София, а ремонтите?"}
{"url": "https://www.dnes.bg/obshtestvo/2019/04/17/bez-diskusiia-za-goce-delchev-no-ne-mojem-da-go-razdelim-s-makedoniia.407898", "text": "Тази среща беше по-скоро разочароваща, а дискусия около това какъв е Гоце Делчев нямаше. Това каза пред bTV проф. Ангел Димитров - съпредседател на съвместната българо-македонска комисия по историческите въпроси.\n\r\nКомисията е създадена съгласно член осми от Договора за добросъседски отношения и сътрудничество между България и Република Северна Македония, а целта й е да разреши исторически и образователни въпроси между двете страни. \nТова беше пета поредна среща на историците. До момента е единствено е постигнато съгласие относно съвместното честване на Свети Наум, Цар Самуил и Свети Климент Охридски. \n\r\n\"Те не разговаряха с нас за личността на Гоце Делчев. Разговорът беше изместен в един друг контекст от живота му. С един социологически и почти политически дискурс, в който трябва да се обясни колко е важен за македонския народ и как се е превърнал в символ\", обясни проф. Димитров. \n                    \n                    \n                \r\nСпоред него атмосферата за истинска работа на срещата не е имало, защото се е проявило нежелание да се допусне тема за разискване. \n\r\n\"Нашите възражения бяха в няколко посоки. Неточната употреба на историческата география - тоест карти, които не отговарят на времето, което илюстрират. Имаше неточни определения и на някои от племената, които са обявени за македонски, а те не са такива\" - разказа историкът. \n\r\nПо думите му българската делегация има забележки и по начинът, по който е третирано посещението на апостол Павел, който създава две християнски общини. Според македонските учебници става въпрос за македонски народ, за създаване на македонска църква и че македонците станали християни и когато дошли славяните, те приели веднага името македонци и затова били превъзхождали съседните народи.", "date": "2019.04.17", "title": "Без дискусия за Гоце Делчев, но не можем да го разделим с Македония... "}
{"url": "https://www.dnes.bg/stranata/2019/04/17/dupka-na-trakiia-dupka-v-djoba-izkriveni-djanti-i-spukani-gumi.407859", "text": "7 души се разминаха на косъм след тежка катастрофа на АМ „Тракия“, след като автомобил излетя към тях, съобщава Нова тв.\r\nШофьорът изгубил контрол над управлението, когато колата спукала гума заради дупка на пътя.\r\nСамо за час, на същото място, гуми спукали три камиона и четири леки автомобила.\r\nИнцидентът е станал в 6:00 ч. сутринта в неделя, когато Данаил Горов пътувал от София към Белозем. На километър 100 в посока Бургас, в аварийната лента видял спрени 3 тира и 4 автомобила. Помислил, че има катастрофа и намалил скоростта.\r\n„В този момент се чу страшен трясък и загубих управление. След като слязох, видях изкривена джанта и спукана гума. Стана ясно, че не съм единственият”, разказа шофьорът.\r\n                    \n                    \n                След подаден сигнал на телефон 112, на мястото пристигнали служители на пътноподдържащата фирма и запълнили дупката. От Пътната агенция твърдят, че тя се отворила ден преди инцидента, а причината са проливните дъждове.\r\nПотърпевшите шофьори се заканиха да предявяват претенции за обезщетение.", "date": "2019.04.17", "title": "Дупка на \"Тракия\", дупка в джоба - изкривени джанти и спукани гуми"}
{"url": "https://www.dnes.bg/notifikacii/2019/04/17/30-40-godini-moje-da-otneme-restavraciiata-na-notr-dam.407858", "text": "\r\nЗа реставрацията на „Нотр Дам” може би ще са необходими 30-40 години, казва предприемачът и реставратор Димитър Гавраилов, който от над 50 години живее във Франция. Според него пожарът вероятно е тръгнал от работа с оксижен, но тепърва ще се правят анализи. \n\r\n„Покривът може да се поправи сравнително бързо. Строежът е започнал през 1160 години и е завършена два века по-късно. Когато покривът пада, разрушават се много статуи, чупят се някои от витражите. Така че като цяло конструкцията на покрива може да се възстанови, но вътре в катедралата има страшно много повредени мозайки и други неща“, казва Гавраилов в интервю за \"Монитор\". \n                \n                \r\nЗа евентуалната причина за пожара той обяснява: „Казват, че е имало статуи, които са били свалени за ремонт. В долната си част те са били захванати за постаментите с олово, за да не се рушат. Преди пожара показваха как се свалят статуите с кран. За да се откачат обаче, е имало и работа с оксижен. Вероятно така е почнал пожарът, защото ако една капка олово падне върху дървото, може да тлее известно време и при вятър огънят да се разгори“.\n\n\n\n\r\nПо думите на Гавраилов никой не си е помисли, че пожарът може да е атентат. „Това не се появи дори като някаква версия от самото начало. През цялата нощ гледах телевизия, непрекъснато се акцентираше върху младите хора. Те бяха там с китари, пееха, за да си повдигат духа. Макрон също беше там и други представители на правителството. Той каза, че каквото и да става, Франция ще възстанови „Нотр Дам“.\n\r\n„Стотици тонове олово от улуците са се изсипали вътре, това е нанесло непоправими щети. Голяма част от самия покрив е оловна и целият този метал се е свлякъл и е рушил. Цялата конструкция на покрива на „Нотр Дам“ е от дъб, това са стари дъбови стволове. Представете си на колко години е този дъб и как е запазен“, обяснява реставраторът. \n\r\nСпоред него е „несериозно да се правят прогнози изобщо за сроковете, за които може да се ремонтира и реставрира катедралата. Не мога да имам лична преценка, но чувам, че ще са необходими минимум 30-40 години, за да се възстанови църквата. Положително е това, че основите, понеже тя е построена на остров, са запазени. Тоест, няма да е необходимо да се разрушава и да се строи отново. Специалистите дори виждат в този факт малко чудо, защото можеше състоянието на храма да е и по-лошо“, казва Гавраилов.\n\r\nПо повод събраните досега средства за възстановяването на катедралата той обяснява, че „един от френските милионери Пино каза, че дава безвъзмездно 200 милиона. Фондацията „Луи Вюитон“, тя е много важна за културата на Франция – дава също голяма сума. На другия ден до обед бяха събрани около 500 милиона. Но за реставрацията на „Нотр Дам“ ще са необходими няколко милиарда. Вътре има стенописи и картини, които не могат да се възстановят. Има много подаръци, които са съхранявани в катедралата, като например Тръненият венец на Христос. Вчера разбрах, че обиколката му е 21 см. Той е спасен, но много други артефакти са безвъзвратно изгубени. Има картини и витражи, които също са повредени. Имайте предвид, че „Нотр Дам“ съществува 800 години, представете си колко века са това“, казва реставраторът.\n\r\nЗа предстоящото възстановяване на храма той споделя, че „ в едно интересно интервю експерти заявиха, че сега има много по-добра техника, с която може да се строи по-лесно. Така че конструкцията лесно ще се възстанови, но стенописите, картините – за тях ще е необходимо много повече време да се реставрират, а някои и няма да е възможно да се възстановят. Много е малък процентът на работите, които могат да се извършат в кратки срокове. В „Нотр Дам“ има много куполи. Една част от тях са разрушени, когато падна кулата“. \n\r\n„Всъщност никой още не знае какви точно са последствията – казва Гавраилов. - Едва когато се направи пълно обследване на вътрешността на катедрала, ще стане ясно колко и какви са щетите. В момента се правят анализи, но ще имаме по-точна представа, когато те приключат“. \n\r\nЗа срутилата се при пожара кула на „Нотр Дам“ Гавраилов обяснява: „Казват, че кулата е висока 96 метра, но тя е по-ниска. Скелето за реконструкция е било издигнато за нея, защото вече е давала сигнали, че се нуждае от спешен ремонт. Горната част на кулата е дървена. Мисля, че Луи Филип е подарил кулата, тя е направена някъде през 1800 година. Фактически плановете са били кулата да се реставрира изцяло, на практика да се построи отново. Скелето е монтирано, за да не тежи на самата сграда. Никой от скелето не е докоснал кулата, работите са се извършвали около нея по скелето. То дори не е било завършено“.\n\r\nЗапитан от какво най-много се е впечатлил около този трагичен инцидент, Гавраилов казва: „Много неща. Интересно е обаче, че жълтият кръст, който е в дъното на „Нотр Дам“, е оцелял. Всичко около него е покрито с отломки от срутената кула, строшено и разбито, но кръстът е цял и невредим. Има много неща, на които нямаме отговор, но те се случват“.\n\r\n", "date": "2019.04.17", "title": "30-40 години може да отнеме реставрацията на Нотр Дам"}
{"url": "https://www.dnes.bg/zvezdi/2019/04/17/djon-snou-shtial-da-ostane-bez-testis-dokato-snimal-scena-s-drakon.407897", "text": " Кит Харингтън едва не изгубил тестиса си по време на снимки на сериала \"Игра на тронове\".\r\nВече започна излъчването на новия сезон и от екипа на HBO показаха няколко интервюта с актьорите, които са направени по време на заснемането на първия епизод от осми сезон. И в тях Кит разказва доста интересна история.\r\n \r\nВ първия епизод героят на Харингтън - Джон Сноу, трябва да се качи на един от драконите на Денерис. За да бъде заснето това, Кит е трябвало да се качи върху машина, която била оформена като бик.\r\n \r\nЕмилия Кларк, която влиза в ролята на Денерис, прави това от години и е свикнала, но първият опит на Харингтън не бил много успешен. Той обяснява, че това не е лесно, ако си мъж. \r\n \r\n\"Драконът се върти рязко, и десният ми тестис се заклещи. За малко да го изгубя\", споделя той.\r\n \r\n", "date": "2019.04.17", "title": "Джон Сноу щял да остане без тестис докато снимал сцена с дракон"}
{"url": "https://www.dnes.bg/rusia/2019/04/17/spipaha-bylgarski-narkotrafikant-v-moskva.407883", "text": "Българин е задържан след операция на Федерална служба за сигурност (ФСС) в Русия, която разбила канал за доставки на амфетамин с автотранспорт от Холандия, съобщи БТА. \r\nОт него са иззети 90 килограма от веществото.\r\nЗа да спре дейността на контрабандистите, организирали наркотрафика, федералната служба за сигурност осъществила съвместна операция със свои чуждестранни партньори.\r\nСамоличността на българсия нарко куриер не се разкрива. Той е задържан в Московска област.\r\n90-те килограма течен амфетамин са открити в колата на българина, оборудвана със специално скривалище, съобщиха от ФСС. Автомобилът пътувал от Холандия до Русия през Германия, Полша и Украйна.\r\nПолучателите от Русия и Беларус са установени и задържани.\r\n ", "date": "2019.04.17", "title": "Спипаха български наркотрафикант в Москва"}
{"url": "https://www.dnes.bg/balkani/2019/04/17/es-priema-promiana-na-granicite-ni-s-kosovo-pishat-v-syrbiia.407874", "text": "Европейският съюз приема промяна на границите между Сърбия и Косово, пише сръбският вестник \"Блиц\". Изданието цитира еврокомисаря Йоханес Хан, който преди два дни казал, че размяната на територии може да бъде част от споразумението за нормализиране на отношенията между Сърбия и Косово, въпреки че до неотдавна ЕС отхвърляше този вариант.\n\r\nСпоред анализатори това означава, че Брюксел желае колкото може по-скоро да бъде решен косовският въпрос.\r\nПомолен за коментар, външният министър Ивица Дачич предпазливо казва, че Сърбия чака Прищина да направи първата крачка. \"Първо да отменят митата за сръбски стоки, пък после ще видим. Ще изчакаме какво ще стане в Берлин на 29 април /на среща на лидерите на Сърбия, Косово и Албания по инициатива на Германия и Франция/\", казва Дачич.\n\n\r\n                    \n                    \n                На Сърбия й предстои много тежък период, в който ще поискат от нея да признае пълната независимост на Косово в сегашните му граници. Това заяви пък президентът Александър Вучич на среща на неговата Сръбска прогресивна партия, съобщава в. \"Политика\". Той каза, че ще разговаря с китайския и с руския президент в Пекин, а след това ще замине за Берлин, където го очакват \"много тежки срещи\" с лидерите на Германия и Франция, пише БТА.\n\r\n\"Там не ни чака нищо добро. Единствено очаквам искания за нов формат /на преговорите за нормализиране на отношенията с Косово/, чиято цел трябва да е признаване на независимостта на Косово, без Сърбия да получи нещо\", каза Вучич.", "date": "2019.04.17", "title": "ЕС приема промяна на границите ни с Косово, пишат в Сърбия "}
{"url": "https://www.dnes.bg/politika/2019/04/17/promeni-v-zakona-za-tyrgovskiia-registyr-za-po-goliama-efektivnost.407909", "text": "Парламентът намали административната тежест на фирмите с промени в Закона за търговския регистър.\n\r\nС новите разпоредби заявленията за обявяване на декларация, чрез която предприятията, които не са осъществявали дейност през отчетния период, се освобождават от задължението за публикуване на годишния финансов отчет, консолидирания финансов отчет и годишния доклад за дейността си, ще се разглеждат по реда на постъпването им отделно от другите заявления.\n\r\nПо същия ред ще се разглеждат и заявленията за вписване на действителните собственици по Закона за мерките срещу изпирането на пари и Закона за икономическите и финансовите отношения с дружествата, регистрирани в юрисдикции с преференциален данъчен режим, контролираните от тях лица и техните действителни собственици.\n                    \n                    \n                \r\nДекларацията, чрез която неактивни през отчетния период предприятията се освобождават от задължението за публикуване на годишния финансов отчет, консолидирания финансов отчет и годишния доклад за дейността си, се публикува в Търговския регистър в срок до 31 март на следващата година. По данни на Националния статистически институт броят на тези предприятия е между 150 000 и 200 000. Заявленията за действителни собственици трябва да се подадат в срок до 4 месеца, считано от 31 януари 2019 г.\n\r\nЗаконът предвижда кратки срокове за разглеждане на заявленията за вписване, заличаване и обявяване, като длъжностните лица по регистрация се произнасят незабавно след изтичане на три работни дни от постъпването им. При първоначална регистрация на търговец произнасяното е до края на следващия работен ден от постъпването на заявлението.\n\r\nЦелта на промените е подобряване на организацията и ефективността в работата на Търговския регистър и регистъра на юридическите лица с нестопанска цел, преодоляване на забавянето при обработването и разглеждането на всички категории заявления за вписване, заличаване и обявяване, чрез което се съобразява принципът на бързина и процесуална икономия на дейността по регистрацията.", "date": "2019.04.17", "title": "Промени в Закона за търговския регистър за по-голяма ефективност"}
{"url": "https://www.dnes.bg/stranata/2019/04/17/19-godishen-s-opasnost-za-jivota-sled-avtokaskada-vyv-varna.407905", "text": "19-годишен младеж беше приет в реанимация след зверска автомобилна каскада на централния бул. „Княз Борис I“ във Варна.\r\nПричината за тежката катастрофа била несъобразена скорост, съобщиха от полицията. Инцидентът се е състоял около 20:20 ч. на спирка \"Студентска\".\r\nПострадалото момче пътувало в „Опел“ с бургаска регистрация, управлявана от 19-годишния Д. Х.\r\nАвтомобилът се движел с бясна скорост по мокрия асфалт, споделят очевидци. Водачът изгубил контрол над леката кола, която навлязла в лявата пътна лента, блъснала се в „Ленд Роувър“, а след това в бетонната фасада на подлез и в стълб от уличното осветление.\r\nМладият пътник получил тежка фрактура на черепа и бил приет в МБАЛ „Св. Анна“ с опасност за живота.\r\nОбразувано е досъдебно производство по случая.", "date": "2019.04.17", "title": "19-годишен с опасност за живота след автокаскада във Варна"}
{"url": "https://www.dnes.bg/politika/2019/04/17/novite-deputatki-stanaha-chlenove-na-komisii-v-ns.407910", "text": "Новите депутатки - Ралица Добрева и Лиляна Радева, които влязоха в Народното събрание на местата на Цецка Цачева и Данаил Кирилов, бяха избрани за членове на парламентарни комисии.\r\nДо промените се стигна след като Цецка Цачева подаде оставка като министър на правосъдието заради \"Апартаментгейт\", а нейното място бе заето от досегашния шеф на правната комисия в парламента Данаил Кирилов. Така миналата седмица Ралица Добрева и Лиляна Радева положиха клетва като депутати.\n\r\nДобрева влиза в състава на социаната комисия, а Лиляна Радева - в комисията за вероизповеданията и правата на човека.\r\nДепутатите гласуваха и промяна в комисията за българите в чужбина, от която бе освободен Красен Кръстев. За сметка на това той бе избран за член на Комисията за икономическа политика и туризъм.\n                    \n                    \n                \r\nПрез миналата седмица оставка хвърли и депутатът от ГЕРБ Делян Добрев. \n\r\n\"С поредната фалшива новина чашата на търпението ми преля – не искам повече името ми и това на ГЕРБ да бъдат петнени\", коментира тогава Добрев, след като и той беше намесен в скандала \"Апартаментгейт\".\r\n ", "date": "2019.04.17", "title": "Новите депутатки станаха членове на комисии в НС"}
{"url": "https://www.dnes.bg/football/2019/04/17/iuve-zagubi-400-mln-evro-zaradi-otpadaneto-ot-aiaks.407903", "text": "Акциите на Ювентус се сринаха с 24%, след като италианският отбор бе отстранен от европейското елитно клубно състезание Шампионска лига от считания за аутсайдер Аякс във вторник. Акциите на клуба от Амстердам пък поскъпнаха, предава Bloomberg.\r\nЮвентус, чиито акции загубиха около 400 млн. евро (453 милиона долара) от пазарната си капитализация до най-ниските си нива, поскъпнаха в двадесет и осмата минута благодарение на гола на 34-годишния Кристияно Роналдо, петкратен носител на приза  Ballon d’Or.\r\nМладежите на Аякс обаче надделяха с два гола на играчи от младежката академия - 21-годишният Дони ван де Беек и 19-годишният Матийс де Лихт, които изпратиха клуба в първия му полуфинал на Шампионската лига от 1997 г. насам.\r\n                    \n                    \n                Сега Аякс има шанса да увеличи годишните си приходи с повече от една трета. Достигането до полуфиналите гарантира на тима приходи от 12 милиона евро (13,6 милиона долара) от наградния фонд, а още 19 милиона евро потенциално може да бъдат добавени, ако отборът продължи напред. Сумата е без в нея да се включват приходи от продажбата на билети и приходите от мърчандайзинг, както и по-големия ливъридж от рекламните спонсори за клуб, спечелил си място в последния етап на надпреварата. Аякс отчете приходи от около 92 милиона евро през 2018 г., според данни, събрани от Bloomberg.\r\nЗа Ювентус това бе сериозен провал - за отбора, подкрепян от семейството на милиардера Аниели, чиято покупка на Роналдо през миналата година се разглеждаше отчасти като резултат от желанието да се спечели надпреварата. За първи път от девет години в полуфинала на Шампионската лига няма играе португалската суперзвезда, показват данни на статистическия сайт Opta.\r\n", "date": "2019.04.17", "title": "Юве загуби 400 млн. евро заради отпадането от Аякс"}
{"url": "https://www.dnes.bg/obshtestvo/2019/04/17/za-vizitata-na-papa-francisk-ms-otpuska-nad-860-hil-lv.407908", "text": "Правителството отпусна допълнителни пари за организирането и провеждането на апостолическото пътуване на Негово Светейшество папа Франциск в България.\n\nСредствата са в размер на 866 000 лв. От тях по  бюджета на Министерския съвет се отпускат 759 000 лв.\r\nЗа  Министерството на вътрешните работи са предвидени 77 000 лв., а за   Националната служба за охрана - 30 000 лв. Средствата се осигуряват чрез  преструктуриране на разходите/трансферите по централния бюджет за  настоящата година.\r\nОфициалното посещение на пап Франциск е първо посещение на глава на Ватикана и на Римокатолическата църква от 17 години насам. То има важно значение за утвърждаване на България като модел за етническа и религиозна толерантност и като повод за положителни послания към българската общественост за мир и добруване, изтъкват от МС.\n                    \n                    \n                \r\nПапа Франциск ще извърши апостолическо пътуване в България от 5 до 7 май 2019 г., за да поздрави българския народ и да даде на всеки българин своя благослов за мир и благоденствие. Той ще се срещне с представителите на държавните власти, с Негово Светейшество Българския Патриарх Неофит, с дипломатическия корпус и с гражданското общество.\r\nПапата ще се срещне също с представителите на религиозните вероизповедания, като по време на своята визита ще посети градовете София и Раковски.\r\n ", "date": "2019.04.17", "title": "За визитата на папа Франциск: МС отпуска над 860 хил. лв. "}
{"url": "https://www.dnes.bg/football/2019/04/17/sboguvahme-se-s-futbolnata-legenda-aleksandyr-kostov.407912", "text": "\nСтотици хора се сбогуваха с футболната легенда Александър Костов. На поклонението присъстваха Наско Сираков, Даниел Боримиров,Стефан Павлов, фенове и спортни дейци.\nБившият кмет на София и служебен премиер на България Стефан Софиянски, треньор номер едно на 20 век Димитър Пенев, бившият собственик на \"Левски\" Тодор Батков и много други също изпратиха за последно Костов. \n\r\nСинята легенда напусна този свят на 81 години. Поклонението се състоя в столичния храм \"Св. София\".\n\r\nСашо Костов има 331 мача на \"Левски\" и 85 гола. Той е трикратен шампион на България и петкратен носител на Купата на България. С национални отбор участва в световните първенства в Чили и Англия. След края на активната си спортна кариера, Костов остава във футбола като треньор на \"Хасково, \"Монтана\", както и на отбори в Кипър, Тунис и Индонезия.\n                    \n                    \n                \r\nНосител на званието \"Заслужил майстор на спорта\" от 1982г.", "date": "2019.04.17", "title": "Сбогувахме се с футболната легенда Александър Костов"}
{"url": "https://www.dnes.bg/obshtestvo/2019/04/17/pedofili-debnat-v-neta-a-30-ot-decata-gotovi-za-sreshta-s-nepoznat.407877", "text": "Педофили дебнат непрекъснато в интернет, стават все по-изобретателни и рисковете за децата са големи, макар че малчуганите са наясно с тях и как да се предпазят от тях. \n\n\n В действителност обаче те не спазват основни правила за работа с интернет, които биха гарантирали тяхната сигурност, въпреки че ги знаят, обясни пред БНР Деница Друмева – управител на Фондация \"Хестия“.\n\r\nИзводът й е от проучване, включващо над 8000 ученици в София. \n\r\nСпоред него голям процент от децата не си сменят паролите, както и не използват настройките за поверителност в социалните мрежи. \n\r\nПо време на проучването децата са запитани дали биха излезли с непознат човек, когото познават само онлайн. 30% от запитаните биха излезли с такъв човек, подчерта Друмева. \n                    \n                    \n                \r\nПо думите й по-малките участници не са толкова склонни да излязат с непознат човек. \n\r\nПри по-големите обаче – 17-18-годишините, процентът на тези, които биха се срещнали с непознат, е над 40. \n\r\nНад 70% от участващите в проучването деца използват интернет повече от 2 часа дневно, посочи още Деница Друмева.\n\r\nПо думите й е положителен изводът, че децата са склонни да споделят с родителите си, ако се почувстват застрашени в интернет. \n\r\nСпоред нея е необходима цялостна стратегия, която да противодейства на киберпрестъпленията. \n\r\n ", "date": "2019.04.17", "title": "Педофили дебнат в нета, а 30% от децата готови за среща с непознат "}
{"url": "https://www.dnes.bg/rock/2019/04/17/nova-versiia-za-smyrtta-na-iavor-zahariev-ne-e-pochinal-sled-poboi.407922", "text": "Певецът Явор Захариев от Gravity Co е имал хероин в кръвта си, когато е издъхнал. Това сочи физико-химичната експертиза, изготвена от ВМА на база проби от косми, кръв и черен дроб. Тя показала, че Явор е използвал наркотици през последните 3 месеца, пише \"Телеграф\", като се позовава на говорителя на Софийската районна прокуратура Невена Зартова пред \"Телеграф\".\n\n\n\nТя беше категорична, че няма данни за насилие върху Явор Захариев. Което пък противоречи на информацията на сестрата на Явор - Рая крумова, която написа в социалните мрежи, че кончината на музиканта се дължи на побой. Също така по нейните думи бил чист от наркотици.\n                    \n                    \n                \r\n\"Искаме да се обърнем и към тези, които побързаха да го нарекат \"наркоман\" или да подчертаят с големи черни букви, че той е загубил борбата си с наркотиците, пише Рая. - На всички вас държим да кажем, че това не е поредната наркоманска история, която от първия момент ни нагнездихте насила в главите, без дори да знаете какво точно се е случило \"по непотвърдени данни\". По изключително....и подчертаваме, по изключително потвърдени данни, Явор не е имал наркотици в тялото си. Абсолютно никакви. Явор е бил бит...пребит от бой и тялото му, което беше също толкова чупливо, както и душата му не издържа\", написа Рая.\n\r\nЯвор Захариев беше открит в началото на месеца в безпомощно състояние в кооперация в столичния квартал \"Лозенец\" и веднага откаран за лечение в \"Пирогов\". Лекарите от \"Пирогов\" също заявиха, че здравословното му състояние е тежко, като част от усложненията не са се дължали на инцидента. В крайна сметка певецът не успя да се пребори и почина на 5 април.\r\nПричина за смъртта на Явор Захариев е болестно състояние - сърдечна недостатъчност, бъбречна недостатъчност и кръвоизлив, показват данните на медиците.\n\r\nПредстои медиците от \"Пирогов\" да направят обобщение на съдебномедицинската експертиза, в която ще има пълният набор от изследвания.", "date": "2019.04.17", "title": "Нова версия за смъртта на Явор Захариев, не е починал след побой"}
{"url": "https://www.dnes.bg/politika/2019/04/17/deputatite-udarnici-porabotiha-chas-i-polovina-v-sriada.407923", "text": "Едва час и половина продължи редовното парламентарно заседание в сряда.\r\nТочно в 13.00 ч. шефката на НС Цвета Караянчева би звънеца и откри заседанието, а в 14,26 ч. законотворците си тръгнаха, за да гледат своите си дела, защото бяха приключили с програмата си за днес.\r\nВ нея бяха включени приемането на промени в състава на парламентарни комисии и поправки в Закона за търговския регистър и в Закона за физическото възпитание и спорта.\r\nСлед тържественото заседание, което се проведе вчера във Велико Търново по повод 140 години от приемането на първата българска Конституция, народните избраници явно са преценили, че програмата им за седмицата не трябва да е натоварена.\r\nЗа четвъртък имат една точка – приемането на доклада за дейността на омбудсмана Мая Манолова за миналата година.\r\nЗа петък е предвиденото единствено провеждането на редовния парламентарен контрол.", "date": "2019.04.17", "title": "Депутатите – ударници! Поработиха час и половина в сряда"}
{"url": "https://www.dnes.bg/eu/2019/04/17/franciia-skyrbi-hiliadi-na-bdenie-pred-notr-dam.407849", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Париж скърби за \"Нотр Дам\". Хиляди се събраха на бдение пред катедралата в самото сърце на френската столица. Малко след падането на нощта хората, със запалени свещи в ръце започнаха да се молят, а други - да пеят религиозни песни пред 850-годишната сграда, предаде Bulgaria ON AIR.\n\n\n\r\nОгънят в \"Нотр Дам\" беше потушен след близо 14-часови самоотвержени усилия на над 400 пожарникари, които бяха наречени \"герои“ заради куража и професионализма си при спасяването на катедралата.\n\r\nМножеството на площада пред \"Нотр Дам\" прекъсна за момент молитвите си, за да аплодира пожарната кола, преминалата по същото време по близка улица. В момента тече разследване за уточняване на обстоятелствата около избухването на мощния пожар.\n                    \n                    \n                \r\nВластите обявиха, че той не е в резултат на умишлен палеж, а най-вероятно се дължи на инцидент. Президентът Еманюел Макрон обяви, че \"Норт Дам\" ще бъде възстановена в предишния ѝ блясък, а по сметката на националната дарителска кампания за катедралата вече са постъпили над 700 милиона евро.\n\r\n ", "date": "2019.04.17", "title": "Франция скърби: Хиляди на бдение пред \"Нотр Дам\""}
{"url": "https://www.dnes.bg/health/2019/04/17/kak-da-se-hranim-sled-40.407814", "text": "Казват, че 40 е новото 20. Всяка възраст носи своята красота, но и промени. За някои сме подготвени, за други – не. Едно е сигурно, всеки възрастов период има своите хранителни навици. След 40 трябва да въведем малки промени, които да ни помогнат да бъдем в добър баланс и здраве, и да се радваме на живота. Кои са корекциите в хранителните навици, които е важно да направим?\r\n\r\nС напредване на възрастта метаболизмът се забавя, което е една от причините да покачваме телесното си тегло. Но има начин да противодействаме на тези възрастови изменения и да стимулираме метаболитните процеси. Храненето разбира се, е от ключово значение. Не пропускайте хранене, хапвайте често и по малко. За още по-добри резултати, увеличете приема на протеини. Те ще ви осигурят ситост, ще помогнат да поддържате мускулната маса и енергийните си нива.\r\n                    \n                    \n                \r\nИма 2 основни вида зърна – цели и рафинирани. При пълнозърнестите продукти зърната са или цели, в първоначалната си форма, или се смилат без да бъде отстранявана нито една част от тях. Пълнозърнестите храни са богати на витамин В, калий, магнезий и фибри, което подпомага храносмилането ви, намалява риска от сърдечни проблеми, затлъстяване и диабет.\r\n", "date": "2019.04.17", "title": "Как да се храним след 40? "}
{"url": "https://www.dnes.bg/stranata/2019/04/17/podpaliha-vekovni-sekvoi-krai-kiustendil.407847", "text": "Неизвестни посегнаха на вековните секвои в местността \"Юч Бунар\" край Кюстендил. Проверка на РИОСВ – Перник, установила, че непосредствено до гората от млади секвои има организирано нерегламентирано огнище. На две от вековните секвои има повреди - направени са дупки, от които има изтичане на смола, която в последствие е палена и по корите има следи от обгаряне, съобщава \"Монитор\".\n\r\nОт страна на ДЛС – Осогово, бяха взети своевременни мерки за ограничаване на тази вандалска проява. На място са поставени две табели - едната противопожарна, другата забранителна, със съответните съдържания да не се пали огън в гората и, че се забраняват всякакви дейности като кастрене на клони и чупене, които могат да навредят на вековните дървета.\n                    \n                    \n                \r\nКъм този момент няма постоянна охрана, която да наблюдава природната забележителност, няма и камери за видеонаблюдение. Трите гигантски секвои в местността Ючбунар, край Кюстендил, попадат в териториалния обхват на ТП ДЛС \"Осогово\" и са обявени за природна забележителност през 1989 година с цел опазване на вековни дървета.\n\r\nСеквоите бяха номинирани за Европейско дърво на годината за 2018 г. и бяха класирани на 8 място с 11 625 гласа.\n\r\n ", "date": "2019.04.17", "title": "Подпалиха вековни секвои край Кюстендил"}
{"url": "https://www.dnes.bg/akoshtete-vqrvaite/2019/04/17/za-koi-pet-zodii-liubovta-shte-sloji-otpechatyk-prez-2019-g.407817", "text": "Според астрологията 2019-а ще е година на промени. Много от тях ще са положителни в редица направления. Любовта е едно от тях. Дванайсет месеца, в които някои представители на зодиака ще сменят партньор, ще преосмислят връзката си, докато други ще намерят това, което са търсили от дълго време.\r\nДнес от рубриката на Az-jenata.bg  споделяме за кои 5 знака годината ще е много любовна.\r\n\r\nГотови ли сте за любов, Телци? Вие сте един от щастливите знаци в зодиака, които ще се влюбят лудо през 2019-а. Страст и вълнения ще предизвика в живота ви някой специален. Вие имате репутацията на едни от най-добрите любовници и през тази година ще ви се отдаде възможност да докажете това. Любовта за вас ще бъде различно вълнуваща и това не само ще ви хареса, но ще ви помогне да преоткриете себе си като партньор.\r\n                    \n                    \n                \r\nГотови ли сте да изживеете вашата любовна история? През 2019-а ще имате достатъчно късмет да срещнете партньори, с които да имате повече съвместимост. Вълненията няма да спират, особено през летните месеци. В началото на есента пък, звездната карта показва, че бихте могли да намерите партньор, с когото да напишете вашата любовна история.\r\n", "date": "2019.04.17", "title": "За кои пет зодии любовта ще сложи отпечатък през 2019 г.?"}
{"url": "https://www.dnes.bg/eu/2019/04/17/nai-goliamata-zaplaha-za-evropa-ne-e-terorizma-a-mafiiata.407848", "text": "Увеличаващото се насилие от организираната престъпност е най-голямата заплаха за сигурността на Европа, далеч повече от тероризма и миграцията, заявиха представители на европейската агенция за полицейско сътрудничество Европол, цитирана от Франс прес.\r\nГлавни извършители на това насилие са мафиотските групировки от Италия, Албания и Източна Европа, както и рокерските банди, казаха служители на агенцията на конференция в Хага, пише БТА.\r\nАзиатските, африканските и южноамериканските групировки също са се включили в организираната престъпност в Европа, чийто годишен оборот е 110 милиарда евро. Все повече такива групировки работят в сътрудничество помежду си.\r\n\"Организираната престъпност в момента е най-големият риск за вътрешната сигурност на ЕС\", заяви ръководителят на Европейския център за организираната престъпност към Европол Яри Лиуку.\r\n                    \n                    \n                Според участниците в конференцията на Европол организираната престъпност е останала далеч от общественото внимание през последните години заради вълната от терористични нападения и миграционната криза в Европа.\r\nЕкспертите обаче смятат, че трябва да се организира трансгранично сътрудничество срещу този разрастващ се проблем.\r\n\"За осуетяване на организираната престъпност трябва да действаме на международно ниво, защото организираните престъпни групировки вече го правят\", каза Лиуку.\r\n ", "date": "2019.04.17", "title": "Най-голямата заплаха за Европа не е тероризма, а мафията"}
{"url": "https://www.dnes.bg/index/2019/04/17/receptata-dnes-lesen-shokoladov-krem.407701", "text": "\r\n400 мл кокосово мляко\r\n4 супени лъжици натурално какао на прах\r\n4 супени лъжици подсладител – кленов сироп, мед\r\n2 ч. л. екстракт от ванилия\r\nщипка сол\r\nчерен шоколад за поръсване\r\n\r\nСложете кокосовото мляко в дълбока купа. Прибавете към него останалите съставки и разбийте добре с миксер. Разпределете получения крем в купички и поръсете с нарязан/настърган шоколад. Сложете в хладилник кремовете за около 40-60 минути. \r\n", "date": "2019.04.17", "title": "Рецептата Dnes: Лесен шоколадов крем "}
{"url": "https://www.dnes.bg/stranata/2019/04/17/pytna-policiia-sys-zasileni-proverki-po-pytishtata.407851", "text": "Започват засилени проверки на \"Пътна полиция\" за неправоспособни водачи и за използването на обезопасителни средства, съобщават от МВР. \r\nОт днес до 24 април ще се осъществява засилен контрол на водачите на моторни превозни средства за употреба на алкохол, правоспособност и използването на обезопасителни средства.\r\nСпециален акцент ще бъде поставен към водачите на мотоциклети. При тях ще се следи за правоспособност, използването на обезопасителни средства от самите водачи и спътниците им и правилното поставяне на регистрационни табели. \r\nСпоред изискванията на Наредба № I-45 от 24 март 2000 г., регистрационните табели. на мотоциклетите се поставят само отзад, но така че да се осигури тяхната видимост и осветеност нощно време. Освен това при закрепването не трябва да се нарушава формата на табелата, целостта на графиката и символите на номера.\r\n                    \n                    \n                При проверките на другите моторни превозни средства специално внимание ще се обръща и на правилното използване на обезопасителни средства при привоз на децата. Успоредно с това ще има и засилени проверки за спазването на скоростните режими.\r\n ", "date": "2019.04.17", "title": "\"Пътна полиция\" със засилени проверки по пътищата"}
{"url": "https://www.dnes.bg/sofia/2019/04/17/devetoklasnichka-postypi-v-bolnica-sled-poboi.407855", "text": "Ученичка постъпи в \"Пирогов\", след като пострада след спор в столична гимназия, съобщава Нова тв.\r\nДеветокласничката  е приета в Спешното във вторник. \r\nИнцидентът станал след петия час. Тя се е скарала с момче от друг  клас, след което била съборена и ритната в корема с крак. \r\nЗа  пръв път се налага линейка да влиза в района на улилището заради бит  ученик, твърдят от ръководството на гимназията. \r\nБащата пък сподели, че това е  третият път, в който посягат на детето му. \r\n ", "date": "2019.04.17", "title": "Деветокласничка постъпи в болница след побой"}
{"url": "https://www.dnes.bg/politika/2019/04/17/bsp-s-po-malka-subsidiia-no-pyk-s-poveche-harchove-ot-gerb.407853", "text": "БСП са харчили повече от ГЕРБ през 2018 година. Това става ясно от отчетите на партиите в Сметната палата.\n\r\nРазходите на двете партийни централи бяха публикувани в сайта на Сметната палата, заедно с отчетите на общо 128 политически формации. \n Според данните от докладите разходите на БСП за 2018 година са 10 835 000 лева. А тези на ГЕРБ – 9 450 000 лева. От партията на премиера Бойко Борисов са дарили общо 165 000 лева, а административните разходи за цялата година са 5 115 000 лева. \n\r\nВ същото време от \"Позитано\" 20 отчитат, че за заплати са изхарчени 3 219 000 лева.\n\r\n\"Заплатите на персонала се начисляват ежемесечно. Изплащането на хонорари за извършени услуги става с предварително сключени договори и изготвяне сметка за изплатените суми\", пише в отчета на социалистите, подписан от лидера на партията Корнелия Нинова и цитиран от \"Труд“.\n                    \n                    \n                \r\nВ разходи от графа \"други\" от БСП са отчели 606 000 лева. От БСП са записали и разходи за \"външни услуги\" в размер на близо 6 млн. лева – общо 5 899 000 лева.\n\r\nОт своя страна в отчета на ГЕРБ, който е подписан от зам.-председателя на партията Цветан Цветанов, се декларират приходи и финансов резултат – през 2018 година – от членски внос 161 000 лева, извънредни приходи – 21 000 лева и получена държавна субсидия в размер на 15 181 000 лева.\n\r\nСъгласно Закона за политическите партии (ЗПП), ще бъдат глобени всички формации, които не са представили отчети, както и тези, чийто отчети са представени след законовия срок.\n\r\nИмуществената санкция е в размер от 5000 до 10 000 лева, припомнят от Сметната палата.\n\r\nОсвен това, отчетите на 2 партии – ПП “Движение за равноправен обществен модел (ДРОМ)\" и ПП “Съюз за отечеството\", са подадени след законоустановения срок, но са спазени изискванията на ЗПП (чл. 34, ал. 5) относно формата, съдържанието и начина на представяне.", "date": "2019.04.17", "title": "БСП с по-малка субсидия, но пък с повече харчове от ГЕРБ "}
{"url": "https://www.dnes.bg/stranata/2019/04/17/vnimanie-krygovo-pod-naklon-shofiori-gnevni-ot-novo-syoryjenie.407856", "text": "Кръгово кръстовище под наклон разгневи шофьорите във Варна. Съоръжението е част от проекта за удължаване на ключовия бул. \"Васил Левски\" в морската столица, за чийто ремонт държавата отпусна десетки милиона лева. \n\r\nРемонтът на булеварда започна преди година и половина. Целта е да се облекчи трафика в града и в проекта са включени три големи кръгови кръстовища. Едно от тях обаче значително се различава от визуализацията в проекта. \n\r\nДенивелацията е толкова сериозна, че шофьорите нямат никаква видимост към кръговото и неговите изходи. Заради спусканията и изкачванията мнозина определят, че зимата ще бъде като влакче на ужасите.\n\r\nОт фирмата изпълнител обясниха, че при строителните работи са следвали стриктно зададения проект. От Община Варна отказаха коментар и насочват въпросите към проектанта на кръговото, въпреки че именно те са одобрили проекта.\n                    \n                    \n                \r\nПроектантът от своя страна твърди, че било невъзможно кръговото да бъде хоризонтално заради близките сгради от двете страни, а наклоните в него били до 4%, което отговаряло на нормите за проектиране.\n\r\n\"Тук не сме допуснали нито един компромис, но всички елементи на самото кръстовище са на ръба на нормите за проектиране. Ако направим кръговото кръстовище да е хоризонтално, това означава от едната страна пред едните сгради да вдигнем три метра подпорни стени и до втория етаж да бъдат засипани, а от другата страна - три метра под нивото на сградата\", обясни инж. Недялко Иванов пред bTV.\n\r\nТой увери, че ако съоръжението в бъдеще се поддържа адекватно, няма да е предпоставка за произшествия.\n\r\n\"Според мен това е най-доброто решение на този терен, който имаше като даденост\", на мнение е инж. Иванов.\n\r\nШофьорите обаче са на друго мнение и не смятат, че кръстовището е направено добре.", "date": "2019.04.17", "title": "Внимание: Кръгово под наклон! Шофьори гневни от ново съоръжение"}
{"url": "https://www.dnes.bg/notifikacii/2019/04/17/terorizym-pri-pojara-v-nort-dam-izkliucheno.407857", "text": "Според френския посланик у нас Ерик Льобедел не се работи по версията за тероризъм във връзка с пожара при Норт Дам в сърцето на Париж. \n\n\n Той обясни пред bTV, че основната версия, по която се работи, е непредумишлен пожар при строителните работи, които се извършват при ремонтите дейности на върха на храма. \r\nПосланикът смята, че не е прекалено амбициозно заявлението на френския президент Емануел Макрон , че за пет години готическата църква ще бъде възстановена, защото ще бъдат впрегнати всички сили.\r\n \r\nЛьобедел благодари на всички за направените дарения в това число и на България за предложената помощ, но е убеден, че за възстановяването на Норт Дам ще са нужни повече от събраните досега 800 милиона евро. \r\nСпоред него трагедията ще обедини френския народ.\r\n ", "date": "2019.04.17", "title": "Тероризъм при пожара в Норт Дам? Изключено!"}
{"url": "https://www.dnes.bg/football/2019/04/17/bitkata-za-kupata-botev-plovdiv-sreshtu-cska.407852", "text": "\r\n\r\n\r\n\r\n\r\n\r\n\r\n\r\n\r\n \r\n\r\n \r\n Кайзер, Димитров, Еберт, Пиргов, Перейра, Терзиев, Шопов, Балтанов, Тонев, Неделев и Вутов\r\n \r\n: Черниаускас, Бодуров, Томаш, Турицов, Лясков, Бикел, Жоржиньо, Пинто, Малинов, Енрике и Соу\r\n \r\n", "date": "2019.04.17", "title": "Битката за Купата: Ботев Пловдив срещу ЦСКА"}
{"url": "https://www.dnes.bg/notifikacii/2019/04/17/ruski-izdaniia-donbas-e-veche-80-na-rusiia.407861", "text": "Президентът на Украйна Петро Порошенко, който се бори за втори мандат, няма да се яви в петък на стадион \"Олимпийски\" в Киев за дебати с актьора Володимир Зеленски преди балотажа между двамата кандидати в неделя, информират източници на \"Известия\" в украинската столица.\n\r\nПървият зам.-председател на Върховната рада Ирина Герашченко потвърждава пред руския вестник, че Порошенко няма да говори на стадиона, а по телевизията. Щабът на сегашния президент се опитва да представи Зеленски, който спечели първия тур, като човек, който се страхува от пряк диалог - но и самият президент също не напира да дискутира, коментират експерти на \"Известия\".\n\r\nМеждувременно хора от партията \"Блок на Петро Порошенко\" вече допускат, че той ще изгуби надпреварата. Водачът на парламентарната й група Артур Герасимов заявява пред всекидневника, че в такъв случай властите без провокации ще предадат мирно държавното ръководство на победителя.\n                \n                \r\nШоуменът Зеленски убедително изпреварва своя съперник в рейтингите из цяла Украйна, отбелязва онлайн изданието \"Ридус\".\n\r\nМедиите припомнят огласени вчера данни от анкета на киевски социолози, според които във втория тур Володимир Зеленски ще получи 72,2 на сто от гласовете, а действащият президент - 25,4 процента.\n\r\nВ общественото съзнание Порошенко е човекът, разпалил войната в сепаратистки Донбас, отнела живота на хиляди. Затова жителите на неконтролираните от Киев територии в Луганска и Донецка област гледат на Зеленски почти със симпатия, пише \"Ридус\".\n\r\nВойната, проточила се пет години, изтощи Донбас - за мнозина тук е безразлично какви знамена ще се реят утре над административните сгради, само и само да млъкне артилерията и редовно да се плащат заплати и пенсии. \n\r\nНо днешният украински режим е неприемлив дори за аполитичните местни жители, които \"си траят\" - прекалено много хора са убити от украинската армия, действала под командването на Порошенко. При все че Зеленски по никой начин не е проруски кандидат, в съзнанието на мнозина жители на Донбас той е кандидат на мира, добавя електронният вестник.\n\n\r\nОще преди първия тур от украинските избори някой подхвърли сензацията \"Ще дават руски паспорти на Донбас\" и лавината от слухове стремително се понесе нататък. Интересът към изборите в Украйна тутакси спадна. Какви ти избори! Къде са паспортите?! - разказва \"Комсомолская правда\", цитирана от БТА.\n\r\nКремъл смята да предоставя руско гражданство по облекчена процедура на хората от самопровъзгласилите се Донецка и Луганска народна република в Източна Украйна. Това може да стане с указ на президента Владимир Путин, потвърдиха източници, цитирани вчера от медиите в Русия.\n\r\n\"Слухът за паспортите подкрепи морално Донбас в това проточило се безвремие, където няма нито мир, нито война\", продължава \"Комсомолская правда\" в предизборния си репортаж.\n\r\n\"Хората естествено са уморени и меко казано, не много доволни\", обяснява донецкият политолог Андрей Бабицки. Според него обаче Киев \"напразно разчита недоволството им да се превърне някак в обич към Украйна\" - сепаратистките територии \"вече към 80 на сто са (територии) на Русия, останали са само дребни бюрократични и юридически формалности\".\n\r\nМоже ли да оцелее \"нещастният брак\" на президента Порошенко с Украйна и как ще стане това, разсъждава \"Комерсант\".\n\r\n\"Първият сценарий е някаква катастрофа, форсмажорно събитие, което изцяло да преобърне ситуацията. Инцидент с Володимир Зеленски, който ще се изпари някъде, ще полудее, ще се откаже от изборите, ще заяви, че всъщност се е снимал в нов сериал, ще избяга в чужбина при своя покровител, олигарха Игор Коломойски. Или, пристигнал на стадион \"Олимпийски\", ще се провикне: \"Да живее Путин!\"\n\r\nВтори сценарий: безпрецедентни фалшификации, след които ЦИК ще прояви смелостта да провъзгласи за президент Порошенко. Според привържениците на тази версия победител ще е онзи, който спечели \"битката за ЦИК\".\n\r\nДори обаче да си представим, че нелюбимият, но опитен Петро Порошенко открие начин и накара Украйна да остане с него още пет години, това не обещава нищо добро нито на него самия, нито на страната. Има доста примери как са приключвали подобни истории и в Украйна, и в други страни\" - винаги има \"риск от социална експлозия\", предупреждава \"Комерсант\". \r\n ", "date": "2019.04.17", "title": "Руски издания: Донбас е вече 80% на Русия!"}
{"url": "https://www.dnes.bg/obshtestvo/2019/04/17/bylgarinyt-dariava-51-ot-horata-u-nas-davat-za-blagotvoritelnost.407862", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        През последната година 51% от хората в България са дарили пари за благотворителна кауза. Средната сума на даренията е 100 лева. Според едно от последните проучвания 61% от българите биха дарявали повече, ако знаят къде отиват парите им. Елица Баракова от фондация \"B cause\" разкри в \"България сутрин\", че все повече млади в България започват да даряват. \n\r\n\"Общата картина на дарителството не се променят толкова бързо през последните години. Около 2/3 от хората даряват или са доброволци. DMS кампаниите са на трето място в проучването. Ние обичаме да даряваме за деца, бедни и болни хора.  Дарителите казват, че го правят защото вярват, че заедно можем да направим света по-добър. Вече хората оценяват факта, че и малкото дарение е от значение\", каза тя.\n                    \n                    \n                \r\nБаракова също така сподели, че всички желаещи да дарят пари за благотворителност могат да използват данъчни облекчения. Тя обясни, че в България всеки, който дарява, може да ползва данъчно облекчение от 5%, компаниите - 10%. По думите й хората с ниски доходи, със семеен доход до 12 хиляди у нас, са 44% от дарителите.\r\nМладите хора - до 24 години, 74% от тях се включват в благотворителни каузи, каза още Елица Баракова.\r\n\"Има голяма активност при даряването за деца, болни и животни. Напоследък има ръст при даряването за образователни кампании и кръводаряване. 50% от хората даряват, а 74% от тях са млади хора до 24 години\", допълни Баракова пред ", "date": "2019.04.17", "title": "Българинът дарява: 51% от хората у нас дават за благотворителност"}
{"url": "https://www.dnes.bg/sofia/2019/04/17/stolichni-kvartali-ostavat-bez-voda-utre.407873", "text": "\"Софийска вода” временно ще прекъсне водоснабдяването в някои части на столицата днес и утре, 17 и 18 април, съобщиха от дружеството.\r\nДнес във връзка с изпълнение на инвестиционен проект за подмяна на уличен водопровод на ул. \"Поглед“, вилна зона \"Горна баня“, се налага спиране на водоподаването от 09:00 до 21:00 часа на клиентите на \"Софийска вода”, живеещи на ул. \"Поглед“, ул. \"Люлински поток“, ул. \"Дъга“, ул. \"Мечта“, ул. \"Лазурно утро“, ул. \"Буен поток“, по ул. \"Равнище“ - в участъка от ул. \"Дъга“ до ул. \"Поглед“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Дъга“ и ъгъла с ул. \"Пладнище“. След възстановяване на водоснабдяването е възможно временно повишаване мътността на водата.\r\n                    \n                    \n                Утре във връзка с изпълнение на инвестиционен проект за подмяна на уличен водопровод на ул. \"Альовица“, с. Лозен, се налага спиране на водоподаването от 09:00 до 21:00 часа на клиентите на \"Софийска вода”, живеещи на ул. \"Борова гора“, ул. \"Васил Левски“, ул. \"Половраг“, ул. \"Караджин“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Караджин“ и ъгъла с ул. \"Иван Пешев“. След възстановяване на водоснабдяването е възможно временно повишаване  мътността на водата.\r\nВ четвъртък във връзка с подмяна на спирателен кран на ул. \"Камчия“, жк. \"Христо Смирненски“, се налага спиране на водоподаването от 10:00 до 20:00 часа на клиентите на \"Софийска вода”, живеещи на ул. \"Мъдрен\" - от ул. \"Ген. Георги Тановски\" до ул. \"Александър Момчев\", ул. \"Камчия\" - от ул. \" Слатинска\" до ул. \"Ген. Георги Тановски\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Камчия“ и ъгъла с ул. \"Мъдрен“.\r\nУтре във връзка с подмяна на пожарен хидрант на ул. \"Вечерница“, кв. \"Курило“, се налага спиране на водоподаването от 09:30 до 18:00 часа на клиентите на \"Софийска вода”, живеещи на ул. \"Вечерница\", ул. \"Искърско дефиле“, ул. \"Чавдар войвода“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на площада на ул. \"Вечерница“ и ъгъла с ул. \"Търговска“.\r\nВ четвъртък във връзка с подмяна на сградно водопроводно отклонение на ул. \"Искър“, с. Кривина, се налага спиране на водоподаването от 10:00 до 19:00 часа на клиентите на \"Софийска вода”, живеещи на ул. \"Балабана“, ул. \"Римска ракла“, ул. \"Тодор Радунчев“, ул. \"Стара река“, ул. \"Розова градина“, ул. \"Искър“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Искър“ и ъгъла с ул. \"Минзухар“.\r\nУтре във връзка с подмяна на сградно водопроводно отклонение на ул. \"Кочо Честименски“, жк. \"Хаджи Димитър“, се налага спиране на водоподаването от 09:00 до 19:00 часа на клиентите на \"Софийска вода”, живеещи в бл. 113. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на паркинга на бл. 113.\r\nУтре във връзка с реконструкция на уличен водопровод на ул. \"Труд“, кв. \"Суходол“, се налага спиране на водоподаването от 09:00 до 21:00 часа на клиентите на \"Софийска вода”, живеещи на ул. \"Труд“, ул. \"Люлинска“ от № 10 до ул. \"Стоичко Станиславов“, ул. \"Перла“ - от ул. \"Люлинска“ до ул. \"Воденицата“ и ул. \"Воденицата“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Люлинска“ и ъгъла с ул. \"Перла“.", "date": "2019.04.17", "title": "Столични квартали остават без вода утре"}
{"url": "https://www.dnes.bg/obshtestvo/2019/04/17/ogneniiat-ad-v-notr-dam-unishtojil-avtentichnoto.407866", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пожарът в \"Нотр Дам\" унищожи напълно покривната конструкция на катедралата, която сама по себе си е произведение на архитектурното изкуство. Кулата-стрела, която не устоя на огненото бедствие, се намираше над олтара на катедралата. Огънят е унищожил и стоманените опори, където работниците са извършвали ремонтни дейности. \n\n\n Според археолога Николай Овчаров не е необходимо човек да е професионалист, за да види колко е огромна загубата.\r\n\"Щетите тепърва ще бъдат оценявани. Всички плачеха. Трагедията беше голяма\", коментира той пред .\n                    \n                    \n                \r\nПо думите му като ценност катедралата \"Нотр Дам\" е съпоставима със \"Света София\" за православните християни.\n\r\n\"Възможно е да е загубено окончателно, защото е унищожено до край - автентичното е изчезнало. Силно се надявам, че има добро заснемане на всички ценности в катедралата. Може да бъде върнат блясъкът, но в крайна сметка автентичността ще бъде изгубена\", посочи в \"България сутрин\" реставраторът Аглика Икономова.\n\r\nСпециалистите обясниха, че в днешно време се работи с по-лесно запалими вещества, когато се правят ремонти и най-вероятно причината за пожара са странични продукти, а не тези от самата катедрала.\n\r\n\"Има специални мерки, които се предприемат срещу пожари. Те не са в състояние да ги спрат окончателно, но забавят горенето\", посочи Икономова.\n\r\nПремиерът Бойко Борисов предложи да помогне на Франция финансово и чрез реставратори и живописци.\n\r\nАрхеологът Николай Овчаров посочи, че нашите специалисти са много добри и биха могли да помогнат за възстановяването на катедралата.", "date": "2019.04.17", "title": "Огненият ад в Нотр Дам унищожил автентичното"}
{"url": "https://www.dnes.bg/za-da-se-razbirame/2019/04/17/6-vyprosa-za-jenskiia-orgazym.407705", "text": "Женският оргазъм представлява вълнуваща тема, тъй като за разлика от мъжкия оргазъм, е по-труден за достигане и не малка част от дамите не успяват да стигнат до кулминация и удовлетворение. Това прави темата интересна и заслужава нашето време, за да я обсъдим и да се спрем на най-често задаваните въпроси и възможни отговори. Вижте някои от тях.\r\n\r\nПовечето жени биха ви отговорили, че това е нещо, което „просто се разбира“. Но невинаги е толкова лесно и може да се появят съмнения. Според сексолога Джес О'Райли, цитирана от Glamour, голяма част от жените имат очаквания, породени от гледане на порнофилми, че оргазмът винаги е супер чувствен и интензивен. Но според сексолога не всички оргазми са така разтърсващи и затова не може да има такива очаквания.\r\n                    \n                    \n                О'Райли описва оргазмите така: „Оргазмът представлява натрупване на напрежение, което достига пик и е последвано от усещане за облекчение и чувство на удоволствие. Вашето дишане и сърдечен ритъм най-вероятно ще се ускорят, приближавайки оргазма и ще усетите пулсиране в зоната на гениталиите и внезапно удовлетворяващо облекчаване на напрежението.“\r\n\r\nЗа много жени е значително по-лесно да стигнат до оргазъм, когато са сами и мастурбират, отколкото при секс с партньор. Това е така, защото според О'Райли, когато сме насаме със себе си, сме фокусирани единствено върху собственото си удоволствие и задоволяване, можем да се докосваме където и колкото си поискаме, както на нас ни харесва. Докато за да достигнем до оргазъм с партньора ни е необходимо повече време, практика, обяснения какво ни харесва и т. н.\r\nЗа да си помогнете в подобна ситуация започнете от въпроса какво ви помага да свършите при мастурбация. Помислете върху това какво различно нещо прави партньорът ви, вместо това, което би ви помогнало да стигнете до кулминация. Например, това може да е стимулация на клитора, която вие прилагате при мастурбация, но ви е неудобно да споделите с партньора си. Но ако искате да изпитате това невероятно удоволствие и с него, започнете да споделяте за тези неща, които ви помагат да стигнете до оргазъм.\r\nДругият ключов момент е да се фокусирате върху вашето удоволствие, а не толкова върху това вие да доставите удоволствие. Това ви разсейва и отдалечава от оргазма.\r\n\n\r\n", "date": "2019.04.17", "title": "6 въпроса за женския оргазъм"}
{"url": "https://www.dnes.bg/world/2019/04/17/riiad-i-abu-dabi-se-boiat-ot-haos-v-sudan-i-afrikanskiia-rog.407652", "text": "Саудитска Арабия и Обединените арабски емирства се примириха със свалянето на суданския президент Омар Башир, но се страхуват страната да не изпадне в пълна разруха, което би дестабилизирало Африканския рог, накърнявайки техните интереси.\n\r\n\"През последните години Судан доби по-голямо значение в стратегически план за страните от Залива, затова падането на Башир по дефиниция е граничен момент\", изтъква Елизабет Дикинсън от Международната кризисна група.\n\r\nСлед неколкодневно мълчание саудитското кралство и съюзените с него емирства вчера реагираха предпазливо - \"в името на стабилността\", на отстраняването на Башир, осъществено от суданската армия под натиска на улицата.\n                    \n                    \n                \r\nОт друга страна, Катар, който имаше известно влияние върху режима на Башир преди неговото сближаване с Рияд, все още пази притеснено мълчание.\n\n\n\n\r\nРеакциите на Рияд и Абу Даби бяха облечени в грижливо премерени формулировки, пише Франс прес.\n\r\nДвете столици заявиха \"подкрепа за суданския народ\", изразиха надежда за \"мирен преход\" и добавиха неясни обещания да подпомогнат страната, която с всеки ден затъва повече и повече в икономически хаос.\n\r\nКарим Битар от Института за международни и стратегически отношения напомня, че \"Саудитска Арабия и Арабските емирства са враждебни по природа към всеки народен бунт\".\n\r\n\"Тези сили предпочитат статуквото. Опасяват се, че всяко брожение, всеки национален протест може да плъзне като зараза\", обясни той пред АФП.\r\nСпоред него \"страните от Залива следят с боязън събитията в Судан и ще направят всичко възможно, за да осигурят приемственост в прехода, сиреч Судан да остане под властта на военните\".\n\r\n\r\n\"Държавите от Залива не желаят насилствено предаване на властта. Те не желаят да се повтори трагедията от Либия, Сирия или Ирак; единственият начин е мирно предаване на властта\", подчертава например Мустафа Алани от изследователския институт \"Гълф рисърч сентър\" в Дубай.\n\r\nРияд и Абу Даби - продължава той, - са стигнали до заключението, че и в Судан също като в Алжир \"промяната е вече неизбежна\", стига процесът да остане под контрола на военните.\n\r\nСаудитска Арабия и ОАЕ са нетърпими към всякакви стихийни вълнения, каквито хвърлиха в хаос Либия през 2011 г. и насърчиха подема на ненавижданите от тях \"Мюсюлмански братя\" в Египет и донякъде в Тунис.\n\r\nТе се намесиха без колебание с военна сила в съседен Йемен, щом преходът там тръгна накриво и бунтовниците хуси, смятани за близки до Иран, получиха възможност да завладеят обширни зони в страната, включително столицата Сана.\n\r\nВ йеменската война те бяха подпомогнати на терена от суданската армия, изпратена от сваления президент Омар Башир, в рамките на военната коалиция под саудитско командване, действаща в тази страна от 2015 г.\n\r\nИ напротив, Катар, който близо две години е в конфликт с Рияд и Абу Даби, изглежда недоволен от ставащото в Судан. При все че Доха \"по принцип подкрепя опозициите\" - изтъква Битар, - близостта й с режима на Башир я поставя в неловка ситуация.\n\r\n\"Судан засяга редица жизнени интереси на страните от Залива\", подчертава Елизабет Дикинсън от МКГ.\n\r\n\"Той се открои като ключов съюзник на Саудитска Арабия срещу иранското влияние в Африканския рог и Хартум изпрати войски в Йемен\", казва тя.\n\r\nСъщевременно страната е \"решаващ играч в спора между Етиопия и Египет за използването на водите от Нил и може да послужи за основа на бъдещата продоволствена сигурност в Залива\", добавя аналитичката.\n\r\nПо думите й \"една от целите на страните от Залива е да поддържат стабилността на Судан, бранейки държавните институции, докато траят реформите и преходът\".\n\r\n\"Не сме в положението на Залива от 2011 г., когато тези страни бяха абсолютно против всякакъв преход\", изтъква Дикинсън, според която \"с оглед твърде крехкия като цяло регион един овладян преход може би най-добре ще гарантира напредък\".\n\r\nВ края на миналата седмица Международната кризисна група предупреди, че \"ако Судан потъне в хаос, безредиците може да прелеят отвъд границите\". \r\n \r\n/БТА/ \r\n ", "date": "2019.04.17", "title": "Рияд и Абу Даби се боят от хаос в Судан и Африканския рог"}
{"url": "https://www.dnes.bg/world/2019/04/17/nigeriec-se-kastrira-sam-zaradi-seksualen-syn.407789", "text": "Моден дизайнер от Нигерия отрязал собствения си пенис заради натрапчив сън, при който разгонени жени искали да правят секс с него, съобщиха от  \"Дейли мирър“, цитирано от БТА.\r\nИзданието публикува кървави снимки на пострадалия след кастрацията.\r\n35-годишният Вахаб Сааду решил, че му писнало насън да му искат секс. Той предприел драстични мерки, като отрязал пениса си и го занесъл в къщата на съсед в нигерийския град Алапа.\r\nНигериецът разказва за явявалите му се насън три жени, които постоянно искали секс от него. Те му наредили да се събуди и да отреже пениса си. Вахаб го направил с бръснарско ножче.\r\nСпоред него той бил обсебен от вещици.\r\nПонастоящем той се възстановява след самонанесената травма.\r\n ", "date": "2019.04.17", "title": "Нигериец се кастрира сам заради сексуален сън"}
{"url": "https://www.dnes.bg/world/2019/04/17/notr-dam-i-specialnoto-i-znachenie-za-celiia-hristiianski-sviat.407839", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\nОсвен сцена на едноименния роман на Виктор Юго - \"Парижката Света Богородица\" има специално значение за целия християнски свят.\n\n\n\n\r\nПрез осемте века на своето съществуване, катедралата е станала свидетел на мигове на падение и мигове на величие, разказва .\n\r\nПожарът унищожи напълно покривната конструкция на катедралата, която сама по себе си е произведение на архитектурното изкуство. На кадри от местна телевизия се вижда огромна дупка.\n\r\nКулата-стрела, която не устоя на огненото бедствие, се намираше над олтара на катедралата. Огънят е унищожил и стоманените опори, където работниците са извършвали ремонтни дейности. И въпреки че щетите са огромни, най-ценните артефакти в \"Нотр Дам\" са спасени.\n                    \n                    \n                \r\nКороната от тръни и туниката на канонизирания за светец крал на Франция от 13-ти век Луи IX са на сигурно място. Някои творби вече са на сигурно място. И всичко това благодарение на пожарната и много общински служители, които се включиха.\n\r\nДвете емблематични кули с камбани, които се издигат над фасадата на \"Нотр Дам\" са спасени, както и известният прозорец със стъклопис във формата на роза над централния вход.\n\r\nМного от картините и други произведения на изкуството ще бъдат преместени на безопасно място в Лувъра.\r\n ", "date": "2019.04.17", "title": "Нотр Дам и специалното й значение за целия християнски свят"}
{"url": "https://www.dnes.bg/akoshtete-vqrvaite/2019/04/17/sedmicata-v-liuboven-plan-kakvo-gi-chaka-zodiite.407798", "text": "Овен\r\nЗа момичетата от този знак любовните емоции ще са по-интензивни през втората половина от седмицата. Възможно е да се влюбят внезапно в неподходяща личност или да имат разправии с актуалния си приятел по съвсем глупав и незначителен повод. И в двата случая ще им е неприятно, но няма да коментират темата дори с най-близката си приятелка, а тихо ще си страдат в някой ъгъл. Момчетата, в същото време, изобщо няма да си губят времето, а ще пробват активни свалки където им попадне. За съжаление, вероятността някой да им се върже е минимална.\r\n \r\nТелец\r\n \r\nМомичетата ще са обект на интерес и настойчиви опити за сближаване. Почти ежедневно ще получават предложения за кино, театър, разходка с ясен намек за обвързване. Дали и на кого ще отговорят с взаимност ще трябва да решат самостоятелно. С момчетата ситуацията е по-сложна. Поведението на приятелката им може да породи съмнения в липса на чувства или дори в изневяра. Недоверието, веднъж промъкнало се в съзнанието им, трудно ще бъде прогонено.\r\n \r\nБлизнаци\r\n \r\nМомчетата от този зодиакален знак през тази седмица наистина няма да знаят какво искат и ще се държат така, сякаш в тялото им има няколко човека. Които са необвързани ще искат да намерят сродната си  душа на всяка цена, а които вече са във връзка ще си мечтаят отново да са свободни. Какво да кажеш, Близнашка му работа. Що се отнася до момичетата, на тях ще им се пътува и ще се опитват да си организират развлечение, свързано с колкото може повече приключения. Ако решите да се впуснете в нещо такова, то направете го в почивните дни. Самотните госпожици със сигурност ще попаднат на интересна компания и добре ще се забавляват.\r\n \r\nРак\r\n \r\nРешавайте личните си въпроси самостоятелно, а не под въздействие внушенията на приятелите си. На тях може да не им харесва половинката ви, но не те са във връзка с него/нея, а вие. Вярвайте на своите чувства, а не на чуждото мнение. Момчетата, които все още не са намерили феята на чувствата си може да попаднат на нея на 18-ти или след 18.04. Участвайте в повече публични мероприятия или просто се забавлявайте в свободното време, посещавайки различни актуални събития. Със сигурност няма да съжалявате.\r\n \r\nЛъв\r\n \r\nОтношенията при обвързаните представители на вашия знак ще са непредсказуеми. Момчетата няма да споделят желанието на момичетата за размотаване по МОЛ-овете, докато момичетата пък няма да са твърде въодушевени от идеите на момчетата за участие в спортни мероприятия. И, понеже всеки ще дърпа чергата към себе си, ако не искате връзката ви да зацикли на едно място, по-добре се забавлявайте самостоятелно без пристъпи на ревност. По-различни са нещата при необвързаните Лъвове. Те са склонни да идеализират качествата на обекта на чувствата си, но това е малко опасничко. През тази седмица ще имате възможност да се сближите и, ако установите, че нещата не са така идеални, както ви се искат, може да се разочаровате. Свалете „розовите очила“ и приемете света толкова шарен, колкото е.\r\n \r\n", "date": "2019.04.17", "title": "Седмицата в любовен план: Какво ги чака зодиите?"}
{"url": "https://www.dnes.bg/evroizbori-19/2019/04/17/kolko-shte-glasuvat-otpechatvat-nad-7-mln-biuletini-v-stranata.407836", "text": "За евроизборите, които ще се проведат на 26 май ще бъдат отпечатани над 7 млн. бюлетини за секциите в страна, стана ясно от документацията на обществената поръчка, която ЦИК публикува.\n\r\nТехният брой се определя според числеността на избирателите в предварителните списъци, които са близо 6,5 млн. души, като към тях се добави и резерв от 10 %. Колко ще са хартиените бюлетини за чужбина ще стане ясно след 7 май, когато изтича крайният срок за образуването на секциите зад граница, пише \"Монитор\".\n\r\nОтпечатването на бюлетините ще бъде възложено на БНБ и именно затова процедурата е чрез пряко договаряне. Именно затова и от ЦИК не са посочили цена, тъй като след подаване на офертата от страна на банката, ще се проведат разговори за окончателната сума.\r\n                    \n                    \n                Крайният срок за подаване на оферти изтича в края на април. На предишните парламентарни избори през 2017-та, както и на президентските през 2016-та цената на една бюлетина излезе около 18 ст., като ЦИК бе отделила за бюлетините близо 1,43 млн. Лева. ЦИК ще има право по всяко време да прави проверки в печатницата.\n\r\nПо традиция има изисквания към хартията – да е бяла, плътна и непрозрачна и с полиграфска защита, а грамажът да е 120 гр.на кв.м. Бюлетините трябва да се отпечатат на кочани по 100 и на тях да има две места за печатите. Бюлетините за страната трябва да бъдат доставени до областната администрация до 21 май, а до МВР за секциите зад граница до 12 май.\n\r\nЩе може да проверяваме адреса на избирателната си секция чрез SMS, през интернет или през стационарен или мобилен телефон, съобщиха междувременно от ЦИК. SMS-ът ще бъде изпращан на номер 18429, той е един за трите мобилни оператора А1, Теленор и Виваком.\r\nЦената на услугата е 25 ст. без ДДС. В текста на SMS-а се изписват единствено десетте цифри на ЕГН- то, при което системата връща съобщение с номера и адреса на избирателната секция, където трябва да подадем своя вот. Проверка можем да направим и чрез сайта на ГРАО. Ако решим да проверим чрез стационарен или мобилен телефон, трябва да наберем номер 0800 1 4726, който е безплатен за цялата страна.\n\r\nМеждувременно ЦИК регистрира листата на ГЕРБ за евровота. ВАС пък остави без разглеждане жалбата на БСП срещу решението на ЦИК за регистрирането на „Коалиция за България“, в която влизат АБВ.", "date": "2019.04.17", "title": "Колко ще гласуват? Отпечатват над 7 млн. бюлетини в страната"}
{"url": "https://www.dnes.bg/stranata/2019/04/17/bylgarinyt-beden-harchi-po-malko-za-hrana-za-smetka-na-danyci.407846", "text": "Макар разходите за храна през изминалата година да са се увеличили с 9% в сравнение с 2017 г., за първи път те са под 30% от общите разходи на лице от домакинството. Според данни на НСИ за доходите, разходите и потреблението на домакинствата, българинът е изхарчил 29.7% от спечеленото за храна.\r\nТака за 2018 г. един човек е отделил 1714 лв за храна и безалкохолни напитки, пише . 10 години по-рано го е правил за 1216 лв, а като дял от общите разходите - това е било 36.5% от разходите му. Това показва, че тези разходи са намалявали с всяка година.\r\nЗа тези последни 10 години разходите за храна са по-малко, но за сметка на данъците и социалните осигуровки. За тях през 2009 г. средният разход на човек е бил 229 лв, което е с дял от 6.9%. 10 години сумата става 738 лв и 12.8% от разходите.\r\n                    \n                    \n                Парите за вода, ток и парно въпреки голямото поскъпване за  този период намаляват като дял от общите разходи. През 2009 г. за това са отивали средно 484 лв., а през 2018 г. - 787 лв. Преди 10 г. делът им е бил 14.7% от общите разходи, а сега са 13.6%.\r\nПокупателната способност на българина, измерена през хранителните стоки, нараства почти за всички. Има само няколко изключения като краве масло, грозде и др.\r\nПрез изминалата година общият годишен доход средно на лице от домакинството е 6013 лв. и нараства със 6% в сравнение с 2017 г., показват данните на НСИ. Ако се пресметне и инфлацията, реално доходите нарастват със 7.3% за това време.\n\n\n\r\nЗа последните 10 години има видими тенденции - приходите от заплата твърдо се увеличават, макар за сметка на тези от пенсии и някои социални помощи.През 2009 г. например заплатата е била 52.25 от приходите , аз миналата година - 55.5%.\r\nДопълнителните пари извън заплатата намаляват почти двойно за този период, а приходите от пенсии и от собственост се свиват значително. По отношение на пенсиите единственият период, през който те са се увеличили рязко като дял, е началото на кризата. Семейните добавки за деца се увеличават като дял от общите приоди за последните 10 г.\r\nВъпреки силният ръст на жилищното строителство 93.2 % от българските домакинства живеят в жилища, строени преди 1990 г. Най-големият проблем у нас не е възрастта на жилищните сгради, а тяхната благоустроеност. Благата на цивилизацията не са еднакво достъпни за жителите на селата и на градовете. В България малко над една пета от жилищата нямат едновременно ток, вода, канализация, баня и тоалетна вътре в жилището. Централна канализация имат например едва 41.2% от жилищата в селата, а в градовете такава има не 100 %, а само в 95,2% от домовете.\r\nВ селата почти една трета от жилищата - 29.3% все още нямат тоалетна вътре в къщата. Любопитното е, че баня вътре в къщата нямат 14.3% от селските жилища, което е по-малко от онези, на които тоалетната е на двора.\r\nОколо една трета от българските домакинства - 34.1% заявяват, че нямат необходимост от лек автомобил. Това е отговор, различен от липсата на финансови средства за поддръжка на лека кола, както са отговорили 14.3% от домакинствата. За сметка на това 51.1% от тях имат лек автомобил, а 6.1% притежават два и повече.\r\nВ днешно време се оказва също така, че 37% от домакинствата нямат нужда от интернет вкъщи, а 38.3% преценяват, че нямат нужда и от компютър. Все пак в градовете 62.6% от домакинствата притежават компютър, а 64.7% ползват услугите и на домашен интернет.", "date": "2019.04.17", "title": "Българинът - беден: Харчи по-малко за храна за сметка на данъци "}
{"url": "https://www.dnes.bg/evroizbori-19/2019/04/17/predi-izborite-v-kiten-nashestvie-na-izborni-turisti.407845", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Кметът на Китен сигнализира за нашествие на \"изборни туристи\" преди местния вот. Според Катя Вълчева в града се наблюдавал наплив от желаещи да се регистрират по настоящ адрес. Местните пък са категорични, че новопристигналите са в пъти повече от сезонните работници, които идват тук преди старта на сезона.\n\r\nВ тихото морско градче присъствието на външни хора, извън сезона, прави впечатление на всички.\r\n\"За последните месец и половина около 30 човека някъде искат да се регистрират по настоящ адрес. Това е фрапантно за този период на годината, тъй като няма външни хора, няма персонал\", каза кметът на Китен пред .\n                    \n                    \n                \r\nВълчева също така допълни, че това не са работници за лятото, тъй като в Китен активният сезон започва едва след 5 юни. Според нея, за да се спре изборният туризъм трябва за местни избори хората да гласуват само и единствено по постоянен адрес.\n\r\n\r\n ", "date": "2019.04.17", "title": "Преди изборите в Китен: Нашествие на \"изборни туристи\""}
{"url": "https://www.dnes.bg/snimka-na-denia/2019/04/17/shte-prevali-i-dnes-temperaturite-do-17-gradusa.407835", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Днес облачността ще е предимно  значителна. На отделни места, главно в източната половина от страната и  планините ще има слаби превалявания от дъжд. Ще духа слаб до умерен  вятър от север-северозапад. Минималните температури ще са предимно между  2 и 7 градуса и на отделни места, главно по високите полета на Западна  България, ще се образува слана. Дневните температури слабо ще се повишат  и максималните ще са между 12 и 17 градуса, предаде БТА.\r\nПо Черноморието облачността ще е значителна и на места ще има  превалявания от дъжд. Ще духа слаб до умерен вятър от север-североизток.  Максималните температури ще са между 11 и 14 градуса. Температурата на  морската вода е 11-13 градуса. Вълнението на морето ще е 1-2 бала.\r\n                \n                Над планините ще е предимно облачно, на места ще превали дъжд, а над  1800 м - сняг. Ще духа до умерен северозападен вятър. Максималната  температура на височина 1200 метра ще е около 6 градуса, на 2000 метра -  около минус 2 градуса.\r\nВ четвъртък и петък отново ще има превалявания, на повече места и  по-съществени през втория ден. Вятърът ще бъде от север-североизток, в  Източна България ще е умерен и температурите ще се понижат. Минималните  ще са между 2 и 7 градуса, максимални - предимно между 11 и 16 градуса.", "date": "2019.04.17", "title": "Ще превали и днес. Температурите до 17 градуса"}
{"url": "https://www.dnes.bg/football/2019/04/17/barsa-i-aiaks-sa-na-1-2-final-sled-boi-nad-iunaited-i-iuventus.407850", "text": "! Холандците продължават да изумяват Европа, след като елиминираха италианския хегемон Ювентус и се класираха на 1/2-финалите в Шампионска лига за първи път от 20 години!\r\nГостите спечелиха насред Торино с 2:1, като това беше най-малкото, с което \"Старата госпожа\" се отърва. Всичко започна брилянтно за домакините, след като Кристиано Роналдо откри резултата в 28-ата минута, но след това Аякс пое инициативата и не я изпусна до самия край.\r\nДони ван де Беек изравни в 34-ата минута, а в 68-ата Матийс де Лихт донесе успеха за холандците, които с общ резултат 3:2 от двата мача се клаираха за следващата фаза.\r\n \r\nТам съперник ще е победителят между Манчестър Сити и Тотнъм, които играят на \"Етихад\" утре вечер. Преди реванша лондончани имат преднина от 1:0.\r\n \r\n\r\n\r\n\r\n\r\n                    \n                    \r\n", "date": "2019.04.17", "title": "Барса и Аякс са на 1/2 финал след бой над Юнайтед и Ювентус"}
{"url": "https://www.dnes.bg/football/2019/04/17/gavra-ot-rumyniia-futbolist-na-ludogorec-shte-schupi-kantara.407867", "text": "Румънският сайт gsp.ro отбеляза, че крилото на Лудогорец Адриан Попа е с наднормено тегло. В публикацията се твърди, че 169-сантиметровия флангове нападател е станал \"пухкав\".\r\nШеговитата статия е озаглавена: \"Какво им дават за ядене в Лудогорец? Попа чупи кантара, станал е като пухкавия Моци\". \r\n \r\nВ материала са публикувани и няколко снимки от мача на разградчани с Левски. \r\n \r\n\"Това, което хваща окото е, промяната в бившия футболист на Стяуа, който и в Румъния бе склонен към напълняване. По време на периода си в Саудитска Арабия той бе счупил кантара! Висок 169 см, но изглежда, че е преминал границата от 75 кг и върви към 80\".\r\n \r\n\r\n ", "date": "2019.04.17", "title": "Гавра от Румъния: Футболист на Лудогорец ще счупи кантара"}
{"url": "https://www.dnes.bg/stranata/2019/04/17/kokainyt-v-cherno-more-ne-svyrshva-nov-sak-do-kaliakra.407875", "text": "Още един сак с кокаин изплува от Черно море, съобщава bTV.\r\nПреди няколко дни край бреговете на Шабла изплуваха 170 кг кокаин с висока чистата и стойност над 70 млн. лева. Дрогата е била пакетирана и навързана около спасителна жилетка, за да не може да потъне. Малко по-късно изплува нов сак - 25 пакета за около 7 млн. лева. \r\nВчера около 17часа в морето, пред плаж \"Болата\" на Калиакра, е намерен пакет с наркотици, вързан отново за спасителна жилетка. Сакът съдържа 16 пакета - всеки с тегло 1 кг и 100 грама, а при направеният тест се оказало, че наркотикът е реагирал на кокаин. \r\nНазначени са експертизи, които трябва да потвърдят, че намереният кокаин е подобен на този в Шабла и \"Слънчев ден\".", "date": "2019.04.17", "title": "Кокаинът в Черно море не свършва - нов сак до Калиакра"}
{"url": "https://www.dnes.bg/stranata/2019/04/17/myj-umria-na-miasto-sled-tejka-katastrofa-pri-selo-kipra.407876", "text": "39-годишен мъж почина на място при тежка катастрофа тази нощ на пътя между Суворово и Девня, съобщиха от МВР-Варна.\r\nВодачът на лек автомобил \"Пежо\" загубил контрол над колата близо до разклона за село Кипра. Тя излязла от пътя и се блъснала в крайпътно дърво. \r\nМъжът е загинал на място.\r\nПродължава работата по изясняване на детайлите и обстоятелствата около случая. Образувано е досъдебно призводство.\r\nПрез изминалото денонощие в страната са станали 17 тежки катастрофи, при които са пострадали 19 души.", "date": "2019.04.17", "title": "Мъж умря на място след тежка катастрофа при село Кипра"}
{"url": "https://www.dnes.bg/obshtestvo/2019/04/17/58-v-aresta-za-boeve-s-kucheta-otneti-sa-9-pitbula-kakvo-e-systoianieto-im.407879", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПолицаи от София и Самоков задържаха 58 души близо до Панчарево и спряха боеве с питбули. Акцията на полицията е проведена в местност над язовир \"Искър\", съобщава . \n\r\nВ изоставена постройка, част от бивш пионерски лагер, са открити две дървени арени за провеждане на незаконните боеве, а около тях е имало паркирани коли от различни области на страната.\n\n\r\nЗадържани са общо 58 души и 9 кучета. Кучетата са предадени на служители от Столичното общинско предприятие \"Екоравновесие\".\n\r\n\"Тяхното състояние при първоначален преглед беше добро. Впечатление прави, че при част от животните телесното състояние е изключително лошо, като едно от кучетата е с почти пълна загуба на зрение\", коментира в \"България сутрин\" д-р Габриела Панкова от Столичното предприятие \"Екоравновесие\".\n\r\nПо думите ѝ при приемането им кучетата нямали наранявания, но по телата им има белези от стари такива. Тя посочи, че за пръв път в предприятието се настаняват толкова кучета в резултат на акция на полицията.\n\r\nПри нито едно от кучетата не са установени идентификатори да имат собственици.\n\r\n\"Това не са типичните животни, които се използват за боеве, а по-скоро за тренировка, за жива стръв преди тренировка. Те са социални, доста по-дребни от обичайните за подобен тип и ушите им не са изрязани, което при бойните кучета е задължително\", обясни пред телевизията Явор Гечев от \"Четири лапи\".\n\r\nПо случая е образувано досъдебно производство.", "date": "2019.04.17", "title": "58 в ареста за боеве с кучета, отнети са 9 питбула. Какво е състоянието им?"}
{"url": "https://www.dnes.bg/politika/2019/04/17/borisov-gord-razrabotiha-se-slujbite-zadyrjame-kilogrami-kokain.407880", "text": "Премиерът Бойко Борисов се похвали пред министрите с успехи в борбата срещу наркоразпространението.\r\nПо думите му всеки ден се задържат по няколкостотин килограма кокаин, хероин, тонове марихуана.\n\n\r\nРазработиха се службите, коментира той след редовната си среща с техните ръководители, която се провежда в сряда преди заседанието на МС.\r\nМиналата седмица шест сака с близо 170 килограма кокаин изплуваха в морето край Тюленово. По предварителни данни стойността на наркотика, който е с изключителна чистота, надхвърля 70 милиона лева. \r\nДнес по-рано край нос Калиакра бяха намерени 16 сака с наркотика, като предстоят експертизи, които да установят дали кокаинът е от същата партида. \r\n ", "date": "2019.04.17", "title": "Борисов горд: Разработиха се службите, задържаме килограми кокаин!"}
{"url": "https://www.dnes.bg/notifikacii/2019/04/17/pojaryt-v-notr-dam-i-konfliktyt-v-katolicheskata-cyrkva.407869", "text": "Франция е засегната право в сърцето и не само католиците или парижаните се вълнуват от пламъците, които обхванаха парижката катедрала \"Нотр Дам\", гласи заглавието на редакционна статия на френския в. \"Монд\". Вълнуващата вечер на скръб в страната и по света няма да бъде забравена скоро.\n\r\nЗа християните, в началото на Страстната седмица преди Великден, \"Нотр Дам\" представляваше от повече от осем века един от центровете на религия, оформила Европа през вековете. За парижаните катедралата винаги се е откроявала на фона на силуета на града. За всички любители на изкуството и цивилизацията тя е готическо бижу, чудо на архитектурата и неоценим музей. \n\r\nГеографията, историята и литературата са я превърнали в епицентър на Франция. Президентът Еманюел Макрон увери още в нощта на катастрофата, че катедралата ще бъде построена отново. Но колкото и да е силен неговият ангажимент, ще има нужда от много време, за да изтрие ужасяващите картини на огромния пожар и спомена за вечерта на скръб, в страната и по цял свят.\n                \n                \r\nКонсервативните католици вече се опитват да използват пожара като символ на своята кауза. Те обаче ще се провалят, предсказва британският в. \"Гардиън\".\n\n\n\n\r\nХристияните трябва да внимават за знаци за действията на Бог в света и това е особено вярно през Страстната седмица и Великден, когато според техните вярвания Исус Христос, чрез смъртта и възкресението си, е разкрил същността на връзката между Бог и човечеството. \n\r\nИма различни тълкувания за същността на този урок, но реакциите на ужасяващия пожар в \"Нотр Дам\" не можеха да не обърнат внимание на символизма. Рядко се случва някоя катастрофа да убеди някого, че е грешал - обичайният ефект, особено когато тя засяга други, е да докаже правотата ни. И тенденцията катастрофите да показват, че Бог одобрява нашите позиции, се вижда ясно в някои реакции на пожара. Някои консерватори вече го използват като знак за недоволството на Бог от либералите в църквата и нерелигиозните извън нея. Разпространява се и по-крайна, расистка версия на тази лудост: че катастрофата е свързана с имиграцията на мюсюлмани. Скоростта, с която това се разпространяваше, е притеснителен знак за упадъка на цивилизацията.\n\r\nАко величието на катедралата има някакво послание, то е, че чувствата, които тя предизвиква и истините, за които намеква, са по-големи и по-важни от всичко, което може да стане част от някоя политическа борба. В същото време пожарът се случи в момент, когато Католическата църква е обхваната от ожесточен конфликт заради папската институция. Той е може би най-тежкият от Средновековието, когато римските семейства са се борели за папския престол с европейските кралства, а реформиращите папи често не са успявали да наложат волята си на упоритите свещеници. \n\r\nСъщата борба се води и днес, но имперската сила са САЩ, а папата е аржентинец, приел името на един от големите средновековни светци. \n\r\nНапрежение има по цял свят, но то е най-остро в САЩ, където църквата беше въвлечена в културни войни и влиятелни богати мъже открито заговорничат против папа Франциск. Неговите възгледи за околната среда и миграционната криза са противоположни на тези на президента Доналд Тръмп и неговите последователи. Това са важни спорове, засягащи цялото човечество, а не само вярващите католици.\n\r\nНо ако католиците си извадят поука от унищожението на \"Нотр Дам\", тя със сигурност би била, че стените на катедралата още стоят и повечето художествени ценности бяха спасени. Това, което остана от катедралата, не е труп и може да бъде възкресено. Същото важи и за цивилизацията, подчертава в. \"Гардиън\".\n\r\n\"Във Франция има дълбоко политическо разделение, както показаха протестите на \"жълтите жилетки\". В понеделник обаче французите бяха единни в болката си, докато гледаха пламъците\", коментира днес германският вестник \"Вестфалише нахрихтен\", цитиран от ДПА. \"Може би президентът Макрон ще може да обедини французите и зад предстоящата монументална задача за възстановяването на емблематичната катедрала. Катедралата \"Нотр Дам\" е част от нашето общо европейско културно наследство, така че и възстановяването й би трябвало да бъде задача на всички европейци\", добавя изданието.\n\r\n\"Ако общата болка би могла да доведе до френско и европейско чувство на единство, това би представлявало лъч на надежда\", подчертава германският вестник.\n\r\nГерманският всекидневник \"Велт\" също коментира темата за обединяването чрез тъга в редакционната си статия, цитирана от ДПА. Чувството, докато хората гледаха все още горящата катедрала след овладяването на пожара, беше сравнимо с това \"да се стои до смъртния одър на любим човек, който току-що е избегнал смъртта, но все още не смеем да го оставим. Като че ли се страхувахме, че катедралата може да умре, ако обърнем гръб\", отбелязва авторът.\n\r\n\"Имаше утешаваща красота в тихата преданост на хората. Тя ни направи част от една общност, единни в скръбта. Отново Париж. Ранен отново, макар и по различен начин в сравнение с терористичните нападения през 2015 г., но този път - право в сърцето\", се казва още в статията.\n\r\nГледката на пожара в \"Нотр Дам\" напомни на мнозина едно още по-мрачно събитие: нападението срещу кулите на Световния търговски център на 11 септември 2001 г., при което загинаха 3000 души, пише в. \"Ню Йорк таймс\". Никой не загина в парижката катедрала, но издигащата се колона от дим предизвика позната комбинация от ужас и смайване. Освен това предизвика в някои части на социалните медии поток от ислямофобия и слухове за тероризъм и заговор. Тези по-мрачни теми - само частично прикрити от сегашната реакция на облекчение, че щетите по катедралата не са по-тежки - отразяват дълъг и тежък дебат за религията, европейската идентичност, светския характер на страната и ролята на исляма в обществото.\n\r\nТози дебат беше особено силен във Франция, отбелязва Брюно Тертре, заместник-директор на Фондацията за стратегически изследвания. От 2013 г. в страната се появи по-твърд десен религиозен консерватизъм, когато силно оспорвания закон за еднополовите бракове вдъхнови хиляди, включително свещеници, равини и имами, да излязат на улицата, за да протестират срещу промяната. \"Искам да се надявам, че този ужасяващ пожар ще ни даде възможност да постигнем общо становище за ролята на християнската религия в нашата история\", отбелязва Тертре.\n\r\nДори президентът Макрон спомена християните по цял свят в речта си, отбелязва Ендрю Хъси, преподавател от Лондонския университет. Думите му имаха за цел да утешат, но засегнаха продължаващото напрежение във Франция между католицизма и постреволюционния, дълбоко антирелигиозен универсализъм.\n\r\nИдеята, че католическата религия е изложена на опасност, е обща тема на френската крайна десница, която често цитира Карл Мартел, разгромил мюсюлманите в битката при Поатие и започнал военни кампании, които налагат франките като господари на Галия. \"В този смисъл \"Нотр Дам\" не е реликва, а свещено място, представляващо приемствеността на свещена Франция\", подчертава Хъси. Революционна Франция беше построена въз основа на идеята на равенството, но предреволюционна Франция беше изградена въз основа на \"свещеното призвание\". \"Тя все още се запазва в главите на мнозина\", подчертава той.\n\r\nКатедралите изглежда издържат на превратностите и недостатъците на човечеството. Винаги е трудно да разберем тези, живели преди 8 века и повече, които са вярвали в реалността на ада и обещаният рай. Те са работили по огромен проект, сравним с усилията на САЩ да изпратят човек на Луната - и са го направили с вяра и замах. Така че този пожар и грозните факти, които станаха очевидни в социалните медии заради него, са още едно напомняне за нашето несъвършено състояние след Грехопадението, което ни прави склонни да допускаме грешки, отбелязва в. \"Ню Йорк таймс\", цитиран от БТА.\r\n ", "date": "2019.04.17", "title": "Пожарът в Нотр Дам и конфликтът в Католическата църква "}
{"url": "https://www.dnes.bg/temida/2019/04/17/ivan-geshev-vidia-opit-za-manipulaciia-po-deloto-ivancheva.407864", "text": "Делото \"Иванчева\" се използва, за да бъде ударена специализираната прокуратура. Това каза пред БНТ зам.-главният прокурор Иван Гешев. Той заяви, че определени кръгове в държавата се опитват да манипулират обществото, че доказателствата по делото са паднали и че основният свидетел на обвинението се е отказал от показанията си.\n\r\nПовод за думите му стана решението на първа инстанция по делото срещу бившия кмет на район \"Младост\" Десислава Иванчева и нейната заместничка Биляна Петрова, които получиха съответно 20 и 15 години затвор по обвинение за искане на подкуп.\n\n\n\"Някои хора заложиха на него (на делото, бел.ред.) с очакване, че при някои оправдателни присъди това щеше да бъде използвано за искане за закриване на спецпрокуратурата, оставки за главни и зам.-главни прокурори. Това беше политически залог.\" - коментира Гешев. \n                    \n                    \n                \r\nПо думите му единицата за справедливост е онова, което присъжда съдът и добави, че присъдите на обвиняемите по делото не са окончателни и спрямо нашето законодателство все още се водят невинни. \n\r\n\"Досега законът не се прилагаше. Борбата с корупцията беше недостатъчна и това го отчита цялото общество и оттам се натрупва чувство за несправедливост. Когато започват първите стъпки, някои хора се уплашиха, че ще се случи и с тях същото.\" - каза още Иван Гешев.\n\r\nЗам.-главният прокурор твърди и че не е сигурно, че подсъдимите са оправдани по обвинението за получаване на подкуп, защото още не са излезли мотивите на съда. Ако това наистина се окаже така, то прокуратурата ще протестира, обясни той. Гешев е категоричен, че прокуратурата и разследващите са събрали възможно най-много доказателства и всичко което са твърдяли в досъдебното производство е било потвърдено от съда. \n\r\n\"Когато и двете страни са недоволни, присъдата е балансирана и сравнително справедлива. В случая подсъдимите са недоволни от размера на наказанието, за нас то е справедливо.\" - завърши Гешев.", "date": "2019.04.17", "title": "Иван Гешев видя опит за манипулация по делото \"Иванчева\""}
{"url": "https://www.dnes.bg/notifikacii/2019/04/17/slushalkite-i-vredata-ne-formata-e-vajna-a-silata-na-zvuka.407860", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКолко опасни са слушалките за здравето ни и как правилно да ги ползваме? Оказва се, че формата на слушалките няма значение, а трябва да следим за силата на звука. \n\r\n\"Най-опасни са слушалките, с които слушаме най-силен звук\", поясни проф. Стефан Лолов, специалист по УНГ. \n\r\nПо думите му всеки звук над 80 децибела уврежда слуха. \n\r\nТой посочи, че ние чуваме добре в определени граници, но има фактор, който не отчитаме, и това е околният шум. Професорът обясни, че за да възприемем полезната информация, тя трябва в определена степен да надскочи шума. \n\r\nЛалов сподели, че процентът на хората, получаващи някакво оплакване от слушалките, се увеличава постоянно. Той допълни, че някои хора чисто наследствено имат по-голяма устойчивост на силни звуци. \n                \n                \r\nСпециалистът открои три различни фактора за вредата от слушалките - като източник на силен звук, пренасяне на инфекции и неудобните им форма и размер.\n\r\n\"Голямата сила на звука води до увреждане основно на вътрешното ухо, смяната на слушалки между хората води до инфекции на канала на ухото, а самата форма и твърдостта на материала, от който са направени слушалките води до краткотрайна болка\", разясни експертът пред .\n\r\nСпоред него не може да се даде категоричен отговор вредно ли е лъчението, което излъчват устройствата за здравето.", "date": "2019.04.17", "title": "Слушалките и вредата: Не формата е важна, а силата на звука"}
{"url": "https://www.dnes.bg/notifikacii/2019/04/17/chez-zapochva-pregovori-za-bylgarskite-si-aktivi-s-evrohold.407891", "text": "Според информация на чешката медия Lidovky Noviny енергийната компания ЧЕЗ е отхвърлила офертата на индийското дружество India Power за закупуване на българските ѝ активи, като по този начин единствен кандидат за продажбата на нейния бизнес в България остава финансовата група \"Еврохолд\". \r\nInvestor.bg припомня, че в началото на април най-големият публичен холдинг в България отправи оферта за активите на ЧЕЗ в страната, с което се включи в процедурата за придобиване на бизнеса на чешката компания.\r\nВсе още не е известна сумата, която „Еврохолд“ предлага на ЧЕЗ, но според източници на чешката медия става въпрос за „по-привлекателно предложение от това на индийците“.\r\n                \n                От ЧЕЗ Груп и централата на енергийното дружество в Чехия отказват за момента да направят коментар по темата пред \r\nПо-късно пред Ройтерс от компанията потвърдиха, че започват ексклузивни преговори с \"Еврохолд\".\r\n\"Предложихме на Еврохолд да започнем с тях изключителни разговори\", каза говорителката на CEZ Алис Хоракова, добавяйки, че другият кандидат, India Power, остава на второ място по приоритет по време на преговорите. Тя отказа да коментира възможния график на преговорите.\r\nПървият кандидат за закупуването на българските активи на ЧЕЗ „Инерком“ предложи 355 млн. евро.\r\nПо-рано този месец „Еврохолд“ обяви, че ще финансира сделката със собствени средства и с подкрепата на водещи банки от Западна Европа.\r\n \r\n ", "date": "2019.04.17", "title": "ЧЕЗ започва преговори за българските си активи с Еврохолд"}
{"url": "https://www.dnes.bg/evroizbori-19/2019/04/17/stanishev-nikoi-ne-moje-da-me-otstrani-ot-bsp.407886", "text": "Моето място в БСП... Никой, който иска да ме изчегърта, не може да го постигне. Защото за мен БСП е кауза. Баща ми е бил в тази партия, той е рискувал живота си за нея. Целият ми живот, осъзнат, още повече политически, е свързан неразривно с БСП. Това каза пред \"Канал 3\" председателят на групата на Европейските социалисти и бивш министър-председател на България Сергей Станишев. \n\r\nСпоред него листата на БСП за европейските избори през май е била избрана демократично, но от партията са изгубили твърде много време в реденето й. \n\r\n\"Хората не ги интересува какви са вътрешните ни отношения – кой е първи, кой е втори, кой е трети в тази листа. Хората ги интересува друго – какво БСП може да направи за това техният живот да стане по-добър, доходите им да са по-високи, работата им да е по-сигурна, семействата им да са по-добре.\" - коментира Станишев. \n                    \n                    \n                \r\nНа въпрос дали БСП е бламирала собствената си лидерка Корнелия Нинова с връщането му в листата на партията, Станишев отговори, че \"\"Не става въпрос за вътрешна опозиция.\n\n\n\n\nНо в някакъв смисъл председателят на Националния съвет се постави в такава позиция, че Националният съвет да бъде принуден да коригира нейното еднолично решение, защото всички знаем, че листата, която предложи тя, беше нейна лична\".\n\r\nСергей Станишев изрази мнението, че за да спечели доверието на хората, Столетницата трябва да се представи като алтернатива на ГЕРБ - най-вече социална. \n\r\n\"Няма нужда да се състезаваме с консервативните и традиционалистките партии като ВМРО или другите патриоти на техен терен. Ние имаме наш терен. На стандарта на живот на хората, на справедливостта, на битката с неравенствата. Оттук ще дойде силният импулс за подкрепа на БСП от хората. Това трябва да преследваме и да покажем достоверност, стабилност, последователност в това\", завърши Сергей Станишев.", "date": "2019.04.17", "title": " Станишев: Никой не може да ме отстрани от БСП"}
{"url": "https://www.dnes.bg/notifikacii/2019/04/17/nameriha-petela-s-moshti-na-svetci-ot-kulata-strela-na-notr-dam.407884", "text": "Реставраторите, изследващи парижката катедрала Нотр Дам след пожара, успяха да намерят металната фигура на петел, която украсяваше изгорялата кула-стрела и се смяташе за унищожена от огъня, съобщи АФП.\n\r\nВ петела се съхраняват мощи на Свети Дени и на Света Женвиев - покровители на Париж, както и парченце от Трънения венец. Идеята е реликвите на върха на кулата-стрела да пазят града от беди. Тъй като металната фигура е подсилена, още не е проверено дали реликвите са невредими.\n\n\n\r\nГалският петел е един от символите на Франция.\n\r\nКулата-стрела е била унищожена и през Френската революция. Тя е възстановена по време на мащабната реставрация на катедралата във втората половина на 19-и век.\n                \n                \r\nМного от светините в \"Парижката Света Богородица\" бяха спасени. Тръненият венец, туниката на Свети Луи, парче от кръста на Христос и пирон, с който е бил закован за него, реликварии и картини бяха изнесени с човешка верига от пожарникари, полицаи и служители на кметството.\n\r\nЦенностите от съкровищницата в катедралата също са спасени.\n\r\nМонументалната \"Пиета\" на скулптура Никола Кусту, стояща зад олтара, също оцеля.\n\r\nТрите големи кръгли витража от 13-и век са спасени. Двата по-големи - северният и южният са с диаметър 13 м.\n\r\nГолемият орган оцеля, но състоянието му ще стане ясно, когато изсъхне.\n\r\nТриметровите статуи на апостолите и евангелистите от покрива на катедралата - 16 на брой, миналата седмица бяха преместени за реставрация и оцеляха. \r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n \r\n/БТА/", "date": "2019.04.17", "title": "Намериха петела с мощи на светци от кулата-стрела на Нотр Дам"}
{"url": "https://www.dnes.bg/temida/2019/04/17/proveriavat-zam-ministyr-manolev-za-zloupotreba-s-evropari.407893", "text": "Върховната касационна прокуратура извършва проверка на заместник министъра на икономиката Александър Манолев заради публикации в медии за злоупотреби със средства на Европейския съюз, съобщиха от Прокуратурата. \n\n\r\nСпоред информациите Манолев си е построил частна вила с европари. Затова и започва проверката предвид твърденията в публикациите за извършени престъпления, засягащи финансовите интереси на Европейския съюз от лице, заемащо висша публична длъжност.\n\r\nВърховната касационна прокуратура изиска от Държавен фонд \"Земеделие\" заверено копие от проекта, финансиран по Програма за развитие на селските райони /ПРСР/, цитиран в публикациите – \"Изграждане на жилищна сграда за гости в м.\"Чинар куши\" гр. Сандански\".\n                    \n                    \n                \r\nВ хода на проверката прокурор от Върховна касационна прокуратура ще снеме писмени обяснения от лица, имащи информация по случая, длъжностни лица от ДФЗ, работили по одобряването на заявлението за подпомагане, последващото оторизиране на плащанията, както и за спазване на задължението на бенефициента в срок от 5 години след сключване на договора да използва придобитите активи по предназначение и с оглед спазването на разпоредбата на чл. 43 ал.1 от Наредба № 30 от 11 август 2008г. за условията и реда за предоставяне на безвъзмездна финансова помощ по мярка \"Разнообразяване към неземеделски дейности\" от ПРСР за периода 2007г. - 2013 г. \n\r\nВърховна касационна прокуратура ще възложи и на органите на НАП действия по реда на ДОПК. \n\r\nАлександър Манолев миналата година бе номиниран за транспортен министър, след като Ивайло Московски подаде оставка заради тежката автобусна катастрофа в Своге.\n\r\nПреди да бъде избран обаче той изненадващо се оттегли, а като мотив той посочи \"координирана атака от определена група, която със скалъпени твърдения се опитва да саботира работата му като министър\".", "date": "2019.04.17", "title": "Проверяват зам.-министър Манолев за злоупотреба с европари"}
{"url": "https://www.dnes.bg/notifikacii/2019/04/17/myj-zadigna-kompiutyr-ot-lekarski-kabinet-v-dobrich.407885", "text": "34-годишен мъж е задържан за кражбата на компютър от лекарски кабинет в Добрич, съобщиха от полицията. \r\nИзвършителят е криминално проявен.\r\nТой е задигнал компютърната конфигурация от лекарски кабинет в ДКЦ 1 в Добрич. Кражбата е извършена във времето от 18.00 часа на 12 април до 22.00 часа на 13 април. \r\nРаботата по случая продължава.", "date": "2019.04.17", "title": "Мъж задигна компютър от лекарски кабинет в Добрич"}
{"url": "https://www.dnes.bg/muzika/2019/04/17/malkiiat-mocart-ivailo-izumi-s-izpylneniia-na-piano.407894", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Големият талант винаги си пробива път независимо от средата и обстоятелствата. Такава е и историята на 11-годишния Ивайло Василев, който изуми света с виртуозните си изпълнения на пиано и си спечели прозвището \"Малкият Моцарт\".\n\r\nИсторията на Ивайло започва на шега - с детско пиано, намерено у съседите. Следва писмо до Дядо Коледа с молба за тематичен подарък и самоусъвършенстване. Малкият виртуоз израства в семейство на баща юрист и майка програмист.\n\r\nТалантливият пианист заяви в \"България сутрин\", че е сбъднал една от мечтите си - да свири в зала \"България\" заедно със Симфоничиня оркестър на БНР. Ивайло добави, че вече има няколко произведения, които сам е композирал.\n                    \n                    \n                \r\n\"Не знам дали всички твърдения за мен са истина, но се стремя да стана голям пианист. Една от мечтите ми бе да свиря в зала \"България\" и наскоро я осъществих\", разказа младият пианист.\n\r\nВасилев също така сподели, че учи в музикалното училище \"Любомир Пипков\", където е в пети клас.\n\r\n\"Наградата, която спечелих на конкурса в Русия, бе да отида в Санкт Петербург и да запиша диск с двата концерта - Шустакович и Моцарт\", каза малкият талант пред \r\n11-годишният виртуоз на пианото е влязъл в учебниците на първолаците, но по неговите думи \"това беше отдавна\".\r\nТой призна, че от концерти и репетиции не му остава много време за училище и догодина най-вероятно ще продължи като частен ученик. Ивайло добави, че е свирил и на китара, освен класическа музика слуша и рок, поп музика обаче не.", "date": "2019.04.17", "title": "\"Малкият Моцарт\" Ивайло изуми с изпълнения на пиано "}
{"url": "https://www.dnes.bg/akoshtete-vqrvaite/2019/04/17/3-zodii-koito-ne-sa-verni-priiateli.407901", "text": " Приятелството е едно от най-ценните неща в живота на всеки. Нуждаем се от приятели, на които можем да споделяме, да разчитаме, на които да вярваме, с които да изживеем забавни и луди мигове, но и които да ни помогнат в трудните моменти. Някои зодиакални знаци копнеят да намерят верни и лоялни приятели, но самите те често се провалят като такива и саботират приятелските си връзки. Ето и кои са те.\r\n \r\n\r\n \r\nЗнае се, че Близнаците имат две лица. Те са социални, обожават да са навън и да се събират с много хора, приятелството е важно за тях. Но често са скептични, когато започнат да разсъждават за приятелството, чудят се дали има истински приятели и по-скоро мнението им става негативно. Тези знаци имат проблеми с доверието и им е трудно напълно да повярват на някого и да посветят живота си в ръцете му.\r\n \r\n \r\n\r\n \r\nВодолеите просто са погълнати от други неща, гледат да не мислят толкова за чувствата. Нуждаят се от хора до себе си, имат голяма приятелска компания и определено биха предпочели приятелите пред гаджетата. Ценят хората до себе си, забавляват се с тях, но истински ги е грижа за каузи, на които се посвещават. А и мислят най-вече за своето усъвършенстване. Затова понякога изглеждат егоистични.\r\n \r\n", "date": "2019.04.17", "title": "3 зодии, които не са верни приятели"}
{"url": "https://www.dnes.bg/stranata/2019/04/17/ubitiiat-ot-smolian-bivsh-zatvornik-s-16-prisydi.407919", "text": "Убитият Георги Гривнев, открит случайно в гориста местност над Смолян по посока село Турян, е имал 16 присъди за грабеж.\r\nСмъртта му е настъпила в дните около напускането на пределите на Трудово-поправителното общежитие край града на 28 март. Той е лежал в затвора за кражби.\n\r\nИмал е 4-годишна присъда за обир на вещи в четири смолянски села. Полицията е имала нужда от два микробуса за натоварването на иззетите от Гривнев вещи, които той откраднал в съучастие с Митко Ковачев от село Виево.\r\nТялото на Георги бе открито в понеделник в гориста местност, а наяденото му от животни лице забави разпознаването му. По-късно при аутопсията са открити следи от насилие върху полуразложеното му тяло и се установява, че смъртта е настъпила в резултат на задушаване, след счупване на подезичната кост.\r\nИзвършват се активни процесуални действия под ръководството на Окръжна прокуратура-Смолян за установяване на извършителя на убийството на 41 годишния мъж.", "date": "2019.04.17", "title": "Убитият от Смолян - бивш затворник с 16 присъди"}
{"url": "https://www.dnes.bg/temida/2019/04/17/osydiha-bivshiia-kmet-na-devnia-za-prisvoeno-gorivo-za-38-298-lv.407888", "text": "Девненският районен съд постанови условна присъда за бившия кмет на общината Атанас Кузев за длъжностно присвояване в големи размери – 38 298 лева. Магистратите му наложиха наказание лишаване от свобода за срок от 3 години, чието изтърпяване е отложено с 5-годишен изпитателен срок, съобщиха от Апелативна прокуратура – Варна.\r\nВчера съдът го лиши и от право да заема държавна и обществена длъжност за срок от 5 години.\r\nОбвинението на Районната прокуратура в Девня е, че в периода от 2009 до 2015 г. в качеството си на длъжностно лице – действащ кмет на община Девня, той е присвоил гориво в големи размери.\r\nОбщина Девня сключила договор с \"Лукойл България\", според клаузите на  който била предоставена карта за зареждане с гориво на общината. С  нея кметът зареждал управлявания лично от него служебен дизелов  автомобил – джип \"Волво“.\r\n                    \n                    \n                Но зарежданото дизелово гориво  значително надвишавало разхода на автомобила според техническите му  параметри. С картата за гориво били зареждани и значителни количества  бензин, плащани били скъпи алкохолни напитки и цигари в различни  бензиностанции в страната.\r\nПо време на разследването обвиняемият е бил с мярка за неотклонение \"Парична гаранция“ в размер на 5000 лева.\r\nТова е второто разглеждане на делото срещу Кузев. В края на 2017 г. Девненският районен съд го оправда по повдигнатото обвинение за длъжностно присвояване. Последва протест на Районната прокуратура срещу оправдателната присъда. Състав на Варненския окръжен съд върна делото за разглеждане от друг състав на първата съдебна инстанция, който се произнесе с осъдителната присъда вчера.\r\nРайонната прокуратура в Девня ще протестира осъдителната присъда, тъй като смята, че наложеното условно наказание на Кузев е несправедливо и занижено. \n\r\n ", "date": "2019.04.17", "title": "Осъдиха бившия кмет на Девня за присвоено гориво за 38 298 лв."}
{"url": "https://www.dnes.bg/politika/2019/04/17/kostov-politikata-i-dnes-e-izgradena-vyrhu-izmami-za-prehoda.407925", "text": "Написал съм тази книга за тези, които не са преживели прехода, или са били много млади. Това е моят личен разказ. Това каза пред БНР бившият премиер и лидер на ОДС и ДСБ Иван Костов по повод излизането на книгата му \"Свидетелства за прехода\". \n\r\n\"Книгата се опира на много факти, документи, числа, статистика, данни.\nСвидетелствата не са разказ, с който искам да внушавам собствените си мисли, а съм се опитал да свидетелствам обективно и честно. Идеята ми е да се хвърли светлина върху прехода и да се позволи да се придвижим напред. Да си изясним миналото, да го извадим от мъглата и да продължим напред“ - обясни Костов.\n                    \n                    \n                \r\nПо думите на Костов, въпреки огромния интерес към книгата, той се е сблъскал и с негативни реакции - от клевети по негов адрес до мнението, че книгата е сложна и няма да се чете. \n\r\n\"Отзивите ми говорят, че политиката и днес продължава да е изградена върху измами за прехода. Страхът е да не бъдат изобличени тези измами. Намирам обяснение защо сме сред най-изостаналите народи по благосъстояние. Ако управляващите имат невярна представа за прехода, то няма как да се продължи напред+ - твърди бившият премиер. \n\r\nПо отношение на приватизацията, за която той е обвиняван многократно в последните години, Костов обясни, че трябва да се направи приключителен баланс, където точно ще се измери какво е продадено, при какви условия, кой е купувал, допуснати ли са грешки. \n\r\n\"Ако се направи такъв баланс, ще се разобличи една от най-големите измами на прехода\" - каза той. \n\r\n\"Как се прави демократично устройство в едно комунистическо общество – с комунистически институции и партии? Как демокрацията ражда собствените си основи? Това е много трудна задача. Нямаше политическа подготовка. Имаше силен икономически екип, но много малко разбирахме от политика и много малко от проблемите на сигурността“ - допълни Костов.\n\r\n ", "date": "2019.04.17", "title": "Костов: Политиката и днес е изградена върху измами за прехода"}
{"url": "https://www.dnes.bg/notifikacii/2019/04/17/stavri-kalinov-za-notr-dam-tazi-tragediia-e-preduprejdenie.407868", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Милиони думи на скръб и съпричастие от целия свят продължават да заливат Франция. Нотр Дам в пламъци - картина, която разтърси писатели, политици, религиозни лидери. За начина, по който преживява случилото се в сърцето на Париж, в \"България сутрин\" говори скулпторът Ставри Калинов.\n\r\n\"Светът отдавна е започнал да гори. Тази трагедия е предупреждение за човечеството да внимава\", сподели той пред и призна, че когато е разбрал за пожара, са му потекли сълзи. \n\r\n\"Начинът, което се е случило всичко, е като едно произведение на изкуството - запалва се, гори и пада най-високата част като застрелян човек, застрелян дух\", каза още скулпторът.\n                \n                \r\nОтносно предложението на Бойко Борисов и България да помогне на Франция, Калинов изрази мнение, че това е най-нормалната реакция, която премиерът е можел да направи. Той допълни, че в държавата ни има много добри реставратори, които биха били полезни.\n\r\nТова че няма жертви е чудо само по себе си, заключи скулпторът. \"Църквата е пазител на човека и е запазила нито един дух да не бъде взет\", обобщи той.", "date": "2019.04.17", "title": "Ставри Калинов за Нотр Дам: Тази трагедия е предупреждение!"}
{"url": "https://www.dnes.bg/politika/2019/04/17/ns-za-razsledvane-na-trimata-golemi-v-sydebnata-sistema.407933", "text": "Депутатът от \"Обединени патриоти\" Христиан Митев подкрепи предложението на новия правосъден министър Данаил Кирилов да има възможност за разследване и евентуално предсрочно освобождаване на \"тримата големи\" в съдебната система - главния прокурор и председателите на върховните съдилища. \n\r\nМитев посочи, че в тази посока има и препоръка от Европейската комисия.\n\r\n\"Подкрепяме една такава идея, това е и една от препоръките на ЕК. Знаем за това изискване и това е навременно действие на новия правосъден министър. Чакаме да видим конкретните текстове\", каза той.\n\r\nХристиан Митев коментира и думите на председателя на ВКС Лозан Панов, който не е съгласен с начина, по който да бъдат разследвани тримата големи в съдебната система. Според Панов има и в момента ясно регламентирани основания, които са предвидени за предсрочното прекратяване на мандатите.\n                    \n                    \n                \r\n\"Всеки има право на мнение, но аз не го споделям\", отсече Митев.\n\r\nХамид Хамид от ДПС пък отбеляза, че Панов дори няма смелостта да защити собствения си доклад пред парламента. \n\r\n\"Аз нямам самочувствието да коментирам моралния стожер на обществото. Само ще ви напомня, че той няма смелостта да защити собствения си доклад пред парламента. Това е явно уважение един път към парламента, втори път към закона - да не си подадеш декларацията, когато си морален стожер на обществото, най-малко подхожда на един председател на тази институция в България\", каза той.\n\r\nХамид Хамид обясни, че от ДПС принципно подкрепят идеята на правосъдния министър, но искат гаранции, че няма да има политически разправии и да не се политизира въпросът. \"Съгласни сме с идеята, че не трябва да има несменяеми хора както в политиката, така и в съдебната власт\", заключи той.\n\r\nОт ГЕРБ също застанаха зад предложението на правосъдния министър.\n\r\n\"Ще бъде свикан съвет на съдебната реформа, на която ще бъдат обсъдени всички гледни точки. За нас е важно да има публично обсъждане и голям дебат по тази тема, да се чуе мнението на хората от съдебната власт\", каза депутатката Ана Александрова.\n\r\n ", "date": "2019.04.17", "title": "НС \"за\" разследване на \"тримата големи\" в съдебната система"}
{"url": "https://www.dnes.bg/evroizbori-19/2019/04/17/bylgarska-domashna-rakiia-zad-valeri-simeonov-za-evrodeputat.407881", "text": "Национално сдружение \"Българска домашна ракия\" категорично подкрепя НФСБ и кандидатурата на Валери Симеонов за евроизборите, съобщава izbori.bg.\n\r\nСдружението е учредено през 2016г. от над 200 собственици на ракиени казани от цялата страна. Целта на организацията е да представлява бранша пред институциите. \n\r\n\"Ще обиколим всички наши структури - 22 на брой, във връзка с номинацията, пък и нашето желание беше Валери Симеонов да оглави листата за евродепутати. Защото няма друг човек и ние не виждаме друг човек в България, който може да отстоява националните интереси в Брюксел. Сегашните депутати тръгнаха да се показват по телевизията и да прокламират разни идеи, правят си предизборна кампания, а къде бяха четири години\", каза Андон Андонов, председател на Национално сдружение \"Българска домашна ракия\".\n                    \n                    \n                \r\nПо думите на почетния председател на сдружението Петко Събев, организацията прави обобщена обиколка по региони, където събира своите координатори за една окончателна визия и представяне на вижданията им за европейското представяне на България в изборите. \n\r\nВалери Симеонови и преди е получавал подкрепата на сдружението. По време на протеста на майките на деца с увреждания, които искаха неговата оставка, от \"Българска домашна ракия\" предложиха да организират контрапротест в негова защита. Симеонов отклони предложението.\n\r\nНа срещата в Сливен е бил издигнат и ефектен плакат с лика на Симеонов и надпис:\"Валери Симеонов - човекът, който спаси българската ракия\".", "date": "2019.04.17", "title": "\"Българска домашна ракия\" зад Валери Симеонов за евродепутат"}
{"url": "https://www.dnes.bg/sport/2019/04/17/nikolai-iorgov-boiniiat-sport-e-filosofiia-nachin-na-jivot.407882", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На 20 април от 19 часа ще се проведе професионална гала вечер по кикбокс, муай тай и карате киокушин SENSHI в зала \"Арена Армеец\".\n\r\nГост в студиото на \"България сутрин\" е един от най-обещаващите млади български бойци - Николай Йоргов. Той ще се бие с Томас Дуве от Холандия. \n\r\nБългаринът е носител на десетки титли и медали от различни бойни спортове. Той постигна убедителна победа в двубоя си на SENSHI във Варна през февруари, като за по-малко от 20 секунди успя да нокаутира опонента си. \n\r\n\"Винаги има изненади. Никога не можеш да знаеш по какъв начин ще протече един двубой. Един удар може да бъде фатален, както за него, така и за теб\", посочи спортистът.\n                    \n                    \n                \r\nТой сподели пред  че на двубоя в събота ще залага на силните си нокаутиращи удари.\n\r\nЙоргов определи съперника си Дуве като добър състезател, който има опит на ринга. Поради тази причина, той смята, че двубоят няма да бъде лесен.\n\r\nБоецът е категоричен, че бойният спорт не е просто спорт, а философия, която кара човекът да не спира.\n\r\n ", "date": "2019.04.17", "title": "Николай Йоргов: Бойният спорт е философия, начин на живот"}
{"url": "https://www.dnes.bg/sofia/2019/04/17/pyrviiat-vik-operator-s-ekologichen-sertifikat-emas-u-nas.407928", "text": "\"Софийска вода“, част от световния лидер на екологични услуги Веолия, стана първия ВиК оператор, който бе регистриран от Министерството на околната среда и водите по схемата на Европейската общност за управление по околна среда и одит (ЕМАS).\n\r\nРегистрираното съоръжение е Пречиствателната станция за питейна вода \"Бистрица“ (ПСПВ Бистрица). Тя отговаря на високите изисквания на Регламент (ЕО) № 1221/2009 и е признание за образцовата организация и качество на работа в станцията, съобщиха от водното дружество.\r\nНепрекъснатият процес и контролът върху реда, по който се покриват изискванията на регламента, са доказани чрез проверка от независим акредитиран орган и Изпълнителната агенция \"Българска служба за акредитация\". Не са констатирани нарушения по нормативната уредба по околна среда и  жалби от заинтересовани страни по производствения цикъл на пречистването на питейната вода. \n                    \n                    \n                \r\nРешението за регистрация е издадено от Министерство на околната среда и водите, въз основа на становище на Районната инспекция по опазване на околната среда – София, което удостоверява, че няма наложени имуществени санкции, издадени наказателни постановления или актове за административни нарушения във връзка с опазването на околната среда.\r\nБасейнова дирекция \"Дунавски район\" също констатира пълно изпълнение на параметрите, условията и задълженията, заложени в условията на разрешителното за водовземане и за заустване на отпадъчни води при технологичния цикъл на ПСПВ \"Бистрица\". \r\n    \r\n\"Регистрацията по ЕМАS е ново доказателство за усилията на целия екип на \"Софийска вода\" да държи, спазва и развива висок екологичен стандарт в работата  си. ПСПВ \"Бистрица\" е основно съоръжение, което допринася за доброто екологично име на компанията. През последните години получаваме непрекъснато признание за нововъведения, които ни правят водещи в намирането на технологични екологични решения, и сертификацията по ЕМАS е още една крачка в правилната посока“, заявява по повод завършилия процес по регистрация Васил Тренев, изпълнителен директор на \"Софийска вода\".\n\r\nОт пускането си досега ПСПВ \"Бистрица“ е произвела почти 2 милиарда куб. м питейна вода с отлично качество при непрекъснат контрол и гарантиран непрекъсваем процес. Това количество се равнява на 4 пълни обема на яз. \"Искър\". \n\r\nНаправените инвестиции при обновяването на управлението и работата на това и всички съоръжения, експлоатирани от \"Софийска вода\", имат и друго екологично измерение. Произвежданата \"зелена енергия“ в друго ключово съоръжение - Пречиствателна станция за отпадъчни води край Кубратово - задоволява в голяма степен енергийните нужди на \"Софийска вода“ и прави оператора енергийно независим.", "date": "2019.04.17", "title": "Първият ВиК оператор с екологичен сертификат ЕМАS у нас"}
{"url": "https://www.dnes.bg/index/2019/04/17/leshoiadi-kryjat-okolo-berluskoni-idva-li-kraiat-mu-v-politikata.407688", "text": "Бившият италиански премиер Силвио Берлускони може да пострада от масово дезертьроство от неговата партия \"Форца Италия\", ако тя се представи зле на изборите за Европейски парламент следващия месец, излагайки на риск самото й бъдеще, пише в свой анализ Ройтерс.\n\r\nВсяко раздробяване на партията би укрепило позицията на вицепремиера Матео Салвини, лидер на дясната Лига, като безспорен водач на консервативния блок в Италия, и потенциално би подсилило управляващата коалиция в парламента. \n\nТе също така почти сигурно биха довели до оттеглянето на Берлускони на заден план в политиката и биха отворили път пред ново ръководство, което да се опита да възстанови тази умерена десноцентристка партия, която едно време бе доминиращ фактор, а днес е под натиск от евроскептични националистки формации.\n                \n                \r\nВ миналото многократно беше писан политическият некролог на Берлускони, но 82-годишният медиен магнат винаги опровергаваше критиците и си връщаше централна роля в италианския обществен живот. Обаче предвид трайния спад на подкрепата за партията му в проучванията на общественото мнение и превръщането на някогашния й младши партньор - Лигата, в най-популярната партия в Италия, ветераните от \"Форца Италия\" все повече се тревожат.\n\r\n\"За бъдещето ни е много важно да спечелим поне 10 процента на европейските избори. Слезем ли под този психологически праг, хората ще ни напуснат и ще се опитат да се присъединят към Лигата. Това е Нютоновият закон за гравитацията - големите формации привличат малките\", каза пожелал анонимност високопоставен депутат от \"Форца Италия\", който е и бивш министър.\n\r\nОт началото на април партията получава между 8,7 и 12,1 процента в социологическите проучвания, спрямо 14-те процента, които спечели в националните избори от 2018 г.. Подкрепата за Лигата е между 30,5 и 35,7 процента.\n\r\n\"Ако \"Форца Италия\" не успее да преразгледа ръководството си и дневния си ред, тя поема сериозни рискове\", каза директорът на социологическия институт Икс Роберто Вебер.\n\r\n\n\r\nВъпреки че Лигата и \"Форца Италия\" се явиха заедно на миналогодишните избори, отношенията им се влошиха, след като Салвини изостави съюзниците си и влезе в коалиция с антисистемното \"Движение 5 звезди\", което е трън в очите на Берлускони.\n\r\nДвете партии продължават да са заедно на местни избори, но \"Лигата\" даде да се разбере, че може и да няма повече съюз на национално ниво, защото се притеснява, че новопридобитата й популярност ще пострада от свързването на партията с остарелия и демодиран Берлускони.\r\n\"Колкото по-дълго управляваме заедно с \"5 звезди\", толкова повече това навлиза в общественото съзнание и за хората ще е трудно да проумеят защо Лигата би се явила на избори с десноцентристите\", каза председателят на парламентарната група на Лигата в долната камара на парламента Рикардо Молинари.\n\r\nЛигата обаче може да прояви интерес към привличане на разочаровани политици от \"Форца Италия\", особено в южната част на страната, където се стреми да укрепи влиянието си. Националистите от \"Италианските братя\" - друг дългогодишен съюзник на Берлускони, също изглеждат готови да \"канибализират\" партньора си.\n\r\nЗа италианските политици отдавна е традиция да сменят партиите си. В последния състав на законодателния орган близо 350 от 945-те парламентаристи преминаха в друг лагер по различни причини. Друг техен навик е да напускат потъващите кораби.\n\r\nМолинари се засмя на въпрос дали Лигата би се изкушила да привлече парламентаристи от \"Форца Италия\", особено в Сената, където управляващата коалиция има едноцифрено мнозинство. \"Мисля, че те може да се изкушат да дойдат при нас. Ясно е, че много политици на изборни длъжности от много партии искат да се присъединят към Лигата, каза той.\r\nПожелал анонимност сенатор от \"Форца Италия\" се съгласи с това. \"Законодателите са принудени да се борят с инстинкта си за оцеляване\", каза той.\n\r\n\n\r\nЛидерката на \"Италианските братя\" Джорджа Мелони вече отмъква членове на \"Форца Италия\" и ще издигне четирима от бившите хора на Берлускони като кандидати на своята партия на изборите на Европейски парламент на 26 май.\n\r\n\"Политическият проект на Берлускони приключи\" каза евродепутатът Стефано Маулу, който е бил член на \"Форца Италия\" в продължение на 24 години, преди да премине към \"Италианските братя\" през ноември 2018 година. Мелони работи с едно от най-известните лица от \"Форца Италия\", губернаторът на северната област Лигурия Джовани Тоти, като целта е да се промени обликът на партията след европейските избори, казаха политически източници.\n\r\n\"Италианските братя\" разполагат с подкрепа от около 5 процента според анкетите, но се надяват да я повишат чрез привличане на разочаровани привърженици на Берлускони и по този начин да разширят електоралната си база.\n\r\nНова формация ще се съюзи с Лигата на бъдещи избори, но няма да влезе в коалицията, защото \"5 звезди\" не иска да разширява управляващия съюз, казаха източници. Друг източник от \"Форца Италия\", пожелал анонимност, очаква Берлускони най-после да отстъпи лидерската позиция при лошо представяне на изборите следващия месец, като водещият претендент да поеме поста според него е бившият модел Мара Карфаня.\n\r\nБерлускони създаде \"Напред Италия\" преди 25 години и въпреки многократни законови и здравословни проблеми никога не е проявявал склонност да се откаже от контрола си или да напусне политиката. Въпреки че е кандидат на европейските избори през май, има признаци, че краят на една епоха наближава.\n\r\nМиналия месец в. \"Джорнале\", който се контролира от семейството на Берлускони, обяви, че закрива редакцията си в Рим, епицентъра на италианската политика, и се съсредоточава върху деловата столица Милано.\n\r\nТози месец Берлускони каза на репортери, че проучва въпроса и няма други коментари.\r\n\"Когато Берлускони беше силен, такова нищо никога нямаше да се случи\", каза журналист от вестника, който пожела анонимност заради протичащи синдикални преговори.\r\n", "date": "2019.04.17", "title": "Лешояди кръжат около Берлускони, идва ли краят му в политиката?"}
