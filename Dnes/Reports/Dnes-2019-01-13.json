{"url": "https://www.dnes.bg/notifikacii/2019/01/13/nelegalen-tiutiun-v-kurierski-pratki-v-plovdiv.399077", "text": "Митническа мобилна група задържа нелегален тютюн в куриерски пратки в Пловдив, съобщиха от Агенция \"Митници\".\r\nСтава въпрос за 120 кг нарязан тютюн за пушене без документи за платен акциз. \r\nМитнически служители извършили проверката в офис на куриерска фирма в Пловдив, където са открили 39 опаковани пратки, съдържащи суха кафеникава нарязана листна маса с мирис на тютюн. Уточнено е, че пратките от Пловдив били предназначени за различни населени места в страната. Установен е изпращачът на стоката.\r\nОбразувано е досъдебно производство по описа на териториалния отдел \"Митническо разследване и разузнаване - \"Тракийска\", което е под надзора на Районната прокуратура в Пловдив.", "date": "2019.01.13", "title": "Нелегален тютюн в куриерски пратки в Пловдив"}
{"url": "https://www.dnes.bg/notifikacii/2019/01/13/ne-se-karaite-pred-decata-zove-papata.399069", "text": "Папа Франциск призова родителите да не се карат пред децата си. По думите на Светия отец споровете в семейството са нещо нормално, но те не бива да се случват пред децата заради \"силната болка\", която се причинява по този начин, предаде Асошиейтед прес.\r\nГлавата на Римокатолическата църква поиска разрешение да даде съвет на родителите по време на церемонията за кръщаването на 27 новородени - годишна традиция, която изпълва Сикстинската капела с новородени, техните родители и кръстници.\r\nСред плач и гукане Франциск каза на родителите, че те поемат нова важна роля по предаването на вярата на техните деца - работа, която според него, започва вкъщи.\r\n", "date": "2019.01.13", "title": "Не се карайте пред децата, зове папата"}
{"url": "https://www.dnes.bg/stranata/2019/01/13/rusenski-hram-ostana-bez-kambana-a-cyrkvata-nehae.399068", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЦърква в Русенско остана шест месеца без камбана, след като митрополията е отказала да я възстанови. Наложило се е хората сами да търсят начин да я ремонтират със собствени средства, за да може тя да оглася отново селото.\r\nА местните жители са възмутени от бездействието на църковните служители.\n\r\nКамбаната на 150-годишната църква в село Писанец е една от местните реликви, тъй като е свързана с историята на населеното място. Тя е подарена през 1882 г. от руския подполковник Григориев, чиято част по време на Руско-турската освободителна война е била в селото и го е освободила.\n\r\nПри инцидент през лятото тя пада и се чупи. За местните това е истинска драма. Кметството търси съдействие от митрополията, но оттам отказват да помогнат без обяснение.\n                    \n                    \n                \r\nМестен жител се заема с ремонта със свои средства. От митрополията в Русе лаконично коментираха, че камбаната е възстановена и отказаха да обяснят защо не са помогнали на местната църква.\n\r\n", "date": "2019.01.13", "title": "Русенски храм остана без камбана: А Църквата нехае"}
{"url": "https://www.dnes.bg/politika/2019/01/13/cvetanov-ne-shte-da-e-evrodeputat-iska-poveche-evropa-v-bylgariia.399067", "text": "Председателят на ПГ на ГЕРБ Цветан Цветанов обяви, че няма никакви амбиции и намерения да става евродепутат. В интервю пред БНР той уточни, че партията си е поставила като задача да има минимум шестима евродепутати на предстоящите избори тази пролет. \n\nУчастващите в листата ще бъдат избрани след номинационни събрания, но по думите на Цветанов при всички случаи ще има и нови лица. \n\r\n\"Евроизборите са сериозен тест за цяла Европа. Трябва да има повече Европа в България и повече България в Европа. Това ще го направим от ГЕРБ с т.нар. граждански диалог \"Европа в нашия дом\", за да можем да покажем, че заедно европейските, националните и местните политики успяваме да променяме средата за живеене и всеки може да инвестира и да получи своята лична и професионална реализация. Образованието ще бъде един от акцентите ни в тази кампания\", посочи бившият вътрешен министър.\n                    \n                    \n                \r\nТой подчерта, че оценката на гражданите за управлението ще бъде дадена на предстоящите избори – европейски и местни. Според Цветанов обаче промяната в начина на живот през годините е осезаема. \n\r\nЛидерът на ПГ на ГЕРБ отново коментира и противопоставянето между президент и кабинет. \"Всички конфликти и реплики в публичното пространство са свързани само с инициативата за подобно противопоставяне от президента. Ние нямаме абсолютно никакви такива изказвания. Никога не сме залагали на противопоставяне. ГЕРБ доказа, че правим кампанията лице в лице, държим да има диалог, ние сме тези, които можем да направим необходимия консенсус и да защитим националния интерес\", категоричен бе Цветанов. Той упрекна президента, че не намира време да отиде в парламента. \n\r\n\"Нека прагматизмът да заглуши популизма и политическите аргументи да вземат връх над заклинанията, които чуваме през последните няколко месеци от опозицията, БСП. Трябва да имаме повече каузи, върху които да се обединяваме\", заяви още шефът на депутатите от ГЕРБ.\n\r\nСпоред него предложението за започване на преговори със САЩ за закупуване на 8 изтребителя F-16 ще получи подкрепа в парламента. \"Това, което се предлага от работната група и беше прието от МС, смятам, че това е възможният най-оптимален вариант и нещо, с което страната ни би могла да се гордее след десетилетия. Това е инвестиция в сигурност\", категоричен бе Цветанов. \r\n ", "date": "2019.01.13", "title": "Цветанов не ще да е евродепутат. Иска повече Европа в България"}
{"url": "https://www.dnes.bg/notifikacii/2019/01/13/popeto-umuva-nad-3-solidni-oferti.399073", "text": "Българският национал Ивелин Попов ще избере измежду три по-сериозни предложения къде да продължи футболната си кариера, твърди \"Спорт Експрес\".\r\n31-годишният Попов, който е свободен агент, след като по-рано през седмицата разтрогна договора си със Спартак Москва, има доста оферти от клубове от Русия, Турция, Китай, Холандия, Обединените Арабски Емирства и дори България.\r\n\"Първият от най-интересните варианти пред Попов е в Емирствата, където един от местните клубове му предлага заплата от 1,5 милиона евро на година. Вторият вариант е Динамо Москва с възнаграждение от 1,2 милиона евро, а третият - Ростов, с предложение от 800 хиляди евро на година\", пише \"Спорт Експрес\".\r\n ", "date": "2019.01.13", "title": "Попето умува над 3 солидни оферти"}
{"url": "https://www.dnes.bg/balkani/2019/01/13/naprejenie-v-gyrciia-cipras-iska-vot-na-doverie-kym-kabineta.399071", "text": "Премиерът на Гърция Алексис Ципрас ще поиска вот на доверие в парламента след оставката на министъра на отбраната Панос Каменос, съобщават медиите в южната ни съседка. До оставката се стигна след несъгласието на лидера на партията \"Независими гърци\" за споразумението с Македония. \nКаменос настоява за провеждане на рефердум за сделката с Македония. \r\n\"Въпросът за Македония не ми позволява да не жертвам поста. Аз оттеглям подкрепата си за кабинета\", каза Каменос след среща с Ципрас.\r\nТака премиерът Ципрас ще търси подкрепата на 151 депутати, понеже не веднъж е заявявал, че не желае правителство на малцинството, пише \"Фокус\".\r\nОцеляването на правителството може да зависи от това колко от членовете на партията на Каменос ще последват призива на техния лидер да гласуват против Ципрас. Премиерът пък може да потърси подкрепа от други партии и независими депутати, за да избегне предсрочни избори.", "date": "2019.01.13", "title": "Напрежение в Гърция: Ципрас иска вот на доверие към кабинета"}
{"url": "https://www.dnes.bg/obshtestvo/2019/01/13/romite-rediat-trapezi-posreshtnat-bango-vasilii.399072", "text": "\n\r\nРомите в цялата страна се подготвят да посрещнат своя празник Банго Василий, известен като ромската Нова година.\r\nВ хасковското село Узунджово местните роми също се готвят за големия празник. Домакинята приготвя трапезата, на която има баница с късмети, сладки и сърми с месо. Петелът също е основна част от менюто.\r\nНа трапезата пък по-младите искат да им се даде прошка, като поднасят чаша с вино и целуват ръка. Възрастните я дават и пожелават на младите здраве и берекет. А след това децата сурвакат всички наред.", "date": "2019.01.13", "title": "Ромите редят трапези, посрещнат Банго Василий"}
{"url": "https://www.dnes.bg/cars/2019/01/13/lg-i-microsoft-gotviat-revoliuciia-pri-avtomobilite.399070", "text": "Компаниите LG и Microsoft от доста време проявяват интерес към автономните превозни средства, като вече имат различни разработки в тази насока. LG разполага с цифрова платформа за автономно управление, а Microsoft направи изкуствен интелект и \"облачен\" сервиз за съхраняване на данни. Сега тези технологии ще бъдат обединени, като това ще позволи създаването на \"умни\" автомобили, при това в най-кратки срокове.\n\r\nСпоразумението между компаниите вече е факт. То предвижда LG да получи изкуствен интелект, който с помощта на вече въведени данни от камери, датчици и сензори ще автоматизира напълно системите за помощ на водача. Освен това, изкуственият интелект ще следи непрекъснато за състоянието на шофьора и ще може да анализира неговите действия.\r\n                    \n                    \n                Всички данни ще се съхраняват в \"облак\" с помощта на  Azure Data Box, което ще направи автомобилите още по-умни.\n\r\nОсновното предимство на новата система е, че изкуственият интелект на автомобилите ще може да се самообучава сто пъти по-бързо. Ако сега обработката на данните и схемите на движение отнема цял ден, то благодарение на изчислителните и графичните програми на Microsoft Azure, това ще отнема само няколко минути.\n\r\nС помощта на Azure изкуственият интелект ще създаде различни шаблони за поведение на водача. Чрез облачния сервиз цялата информация ще бъде достъпна незабавно, а като бонус ще се ускори значително времето за взимане на решение. С нейната помощ бързо ще се открива проблем на създала се ситуацията на пътя и ще може да се намери пътя към нужното място.\n\r\n", "date": "2019.01.13", "title": "LG и Microsoft готвят революция при автомобилите"}
{"url": "https://www.dnes.bg/usa/2019/01/13/uolstriit-djyrnyl-sasht-tyrsiat-variant-za-udar-vs-iran.399074", "text": "Екипът по националната сигурност на Белия дом е поискал през есента Пентагонът да му представи варианти за удар срещу Иран, след като свързани с Техеран бойци са обстрелвали с миномети район в Багдад, където се намира американското посолство, съобщи в. \"Уолстрийт джърнъл\", цитиран от Ройтерс.\n\r\nСпоред изданието, което се позовава на настоящи и бивши американски служители, искането на Съвета за национална сигурност, оглавяван от Джон Болтън, е предизвикало сериозна тревога в Пентагона и Държавния департамент.\n\r\nПентагонът е изпълнил искането, но не е ясно дали вариантите за удар срещу Иран са били представени също така на Белия дом или дали президентът Доналд Тръмп е знаел за това.\n                    \n                    \n                \r\nРешението да се търсят варианти за удар срещу Иран е било предизвикано от случай през септември, при който три минометни снаряда са били изстреляни по дипломатическия квартал в иракската столица. Снарядите са паднали на открито място и никой не е пострадал.\n\r\nДържавният секретар Майк Помпейо не коментира въпроса, след като беше попитан от репортери, а говорителка на Държавния департамент отказа коментар. Говорител на Пентагона нямаше коментар по темата, а Белият дом и Съветът за национална сигурност не можаха да бъдат намерени за коментар.\n\r\nГоворител на Съвета за национална сигурност, цитиран от \"Уолстрийт джърнъл\", обаче заяви: \"Ние продължаваме да правим преглед на положението на нашия персонал след опити за нападения срещу нашето посолство в Багдад и консулството ни в Басра и ще обмислим пълна гама от варианти за опазване на тяхната безопасност и нашите интереси.\"\r\n", "date": "2019.01.13", "title": "\"Уолстрийт джърнъл\": САЩ търсят вариант за удар vs. Иран"}
{"url": "https://www.dnes.bg/zvezdi/2019/01/13/djenifyr-lopes-gordeia-se-che-oceliah-v-tozi-biznes.398856", "text": "Дженифър Лопес е в най-добрата си форма на 49 години и няма търпение за пореден път да покаже на хейтърите колко е успешна и уверена в себе си. Актрисата позира в новия брой на Harper's Bazaar по бански, докато коментира трудностите в кариерата си и връзката си с Алекс Родригес. \r\n„Гордея се с това, че оцелях толкова време в този бизнес. Уверена съм в себе си. Но все още приемам трудно, когато хората казват, че не си достатъчно добър или питат: „Защо е успешна?“. Чуваш го често, когато си успешна жена, но не и ако си успешен мъж.\r\n \r\nИстината при жените е, че може 12 други жени да ти кажат, че си невероятна и само един човек да се опита да те принизи и ти ще запомниш само лошите думи“, коментира Лопес пред медията.\r\n \r\nЩо се касае за репутацията ѝ на дива, актрисата коментира:\r\n \r\n„Опитваш се да дадеш най-доброто от себе си и накрая хората се опитват да те очернят като те изкарват не добър човек, ти си дива. За кого говорят?“.\r\n \r\nМакар че има няколко успешни албума зад гърба си Дженифър все още се сблъсква с хейтъри, които твърдят, че не може да пее.\r\n \r\n„Още в началото на кариерата ми, хората се опитваха да ме поставят в рамка. Играеш добре, но не може и да пееш добре в същото време. Аз бях много самоуверена, защото бях решила да пробвам различни неща“, обясни тя.\r\n \r\nИ всичко това й коства много усилия…\r\n \r\n„Понякога се чувствам много уморена. Наистина се уморявам често. Но никога не съм и помисляла да се откажа, просто мисля, че имам нужда от почивка в тези моменти.\r\n \r\nА за тези, които се надяват да я видят сгодена за половинката ѝ Алекс Родригес – очаква ги разочарование.\r\n \r\n„За мен пътешествието в личен план е изпълнено с много върхове и падения. Но те касаят мен, бяха урок за мен, за да разбера себе си. Докато не се научиш да обичаш себе си, няма как да обичаш искрено и чисто някой друг. Веднъж направиш ли го, вече можеш да имаш връзка, която се базира на любов и уважение. Такава еволюция изживях и смятам, че съм на по-добро място сега“, обясни звездата.\r\n\r\n", "date": "2019.01.13", "title": "Дженифър Лопес: Гордея се, че оцелях в този бизнес!"}
{"url": "https://www.dnes.bg/stranata/2019/01/13/voivodinovo-spira-s-protestite-za-10-dni.399075", "text": "Протестите в пловдивското село Войводиново спират за 10 дни. След поредното събрание на открито, жителите му решиха да изчакат да изтече законовият срок за обжалване на заповедите за събаряне на незаконните постройки, съобщава . \n\nВ селото тече подписка с искане братята Борис и Асен Плакетови, обвинени за побоя над командоса Валентин Димов, да останат за постоянно в ареста и получат най-тежките присъди.\n\r\nХората в селото са категорични - протестът им не е политически и не искат да бъде използван с подобни цели. Досега са съборени 15 сгради, за които няма никакви документи.\n                    \n                    \n                \r\nПострадалият Валентин Димов все още е в пловдивска болница, като се очаква да бъде изписан до средата на следващата седмица.\n\r\n", "date": "2019.01.13", "title": "Войводиново спира с протестите за 10 дни"}
{"url": "https://www.dnes.bg/notifikacii/2019/01/13/roden-vratar-zapochna-trenirovki-s-portsmut.399076", "text": "Българският вратар Димитър Евтимов започна тренировки с лидера в английската футболна Лига 1 Портсмут.\r\n25-годишният страж е свободен агент, след като договорът му с друг местен третодивизионен клуб - Бъртън Албиън, изтече.\r\nЕвтимов записа 10 официални мача във всички турнири за четири месеца на \"Пирели Стейдиъм\", но договорът му не беше подновен.\r\n\"Реагирахме заради контузията на Люк МакГий и взехме Евтимов на проби при нас. Запознати сме с него, защото той игра срещу нас за Бъртън\", съобщи мениджърът на Портсмут Кени Джакет.\r\nМакГий, който преди месец получи фрактура на костица на китката на ръката и още се възстановява, е резервeн вратар на \"Фратън Парк\", където твърд титуляр е Крeйг МакГиливрей.\r\n ", "date": "2019.01.13", "title": "Роден вратар започна тренировки с Портсмут"}
{"url": "https://www.dnes.bg/obshtestvo/2019/01/13/zadava-se-topla-sedmica-gradusite-sled-sriada-goniat-10-c.399065", "text": "Сравнително топла за средата на януари ще бъде следващата седмица, сочи  на НИМХ. \n\r\nОт сряда предстои по-сериозно затопляне, като на много места в края на работната седмица градусите ще наближат и достигнат 10°C. В София обаче температурите ще останат по-ниски, като едва ли ще надвишат 5 градуса. Въпреки това в сряда и четвъртък и в столицата се очакват повече слънчеви часове.\n\r\nСедмицата обаче ще започне с по-хладно време. През тази нощ над по-голямата част от страната ще има временно разкъсване и намаление на облачността. Още преди обяд от запад отново ще се заоблачи и на отделни места в Западна България ще превали слаб сняг, в северозападните райони за кратко снегът ще е примесен с дъжд и ще има условия за поледици. \n                    \n                    \n                \r\nЩе духа слаб до умерен вятър от юг-югозапад. Температурите слабо ще се повишат и минималните ще са от минус 8 до минус 3 градуса, а максималните - между 2 и 7 градуса.\n\r\nПо Черноморието в понеделник преди обяд облачността временно ще се разкъса и намалее, но отново бързо ще се заоблачи. Ще духа слаб до умерен югозападен вятър. Максималните температури ще са 5-7 градуса. Температурата на морската вода е 5-6 градуса. Вълнението на морето ще е 1-2 бала.\n\r\nВ планините ще е предимно облачно, но само в масивите от Западна България ще има слаби валежи от сняг. Ще духа умерен до временно силен вятър от запад-северозапад. Максималната температура на височина 1200 метра ще е около 0 градуса, на 2000 метра - около минус 7 градуса.\n\r\nВъв вторник и сряда ще духа силен вятър от северозапад, в Източна България от север-северозапад. Ще е сравнително студено, с променлива облачност и на отделни места ще превали слаб сняг. Минималните температури ще бъдат между минус 6 и минус 1 градус, а максималните - между минус 2 и 3 градуса. \n\r\nОт четвъртък обаче се очаква плавно повишаване на температурите и слънчево време.", "date": "2019.01.13", "title": "Задава се топла седмица, градусите след сряда гонят 10°C"}
{"url": "https://www.dnes.bg/eu/2019/01/13/ima-li-pravilen-pyt-britancite-veche-znaiat-gorchivata-istina-za-brexit.399066", "text": "Сделката за Брекзит, договорена от Тереза Мей, явно ще се провали с гръм и трясък на предстоящото гласуване в Лондон. И с право! Сега, когато знаят горчивата истина, нека британците кажат дали още искат да напуснат ЕС, пише в свой коментар за DW Биргит Маас.\r\nЕдва ли има депутат от Долната камара на британския парламент, който да не усеща значимостта на този  исторически момент: от това как ще завърши гласуването, ще зависи съдбата на Великобритания за поколения напред. Става дума за икономическото бъдеще, за реномето на Великобритания пред света, за разбирателството между поколенията в страната и за отношението към мигрантите. \n\n\n\nСъдейки по всичко, което се случи досега, може да се очаква, че министър-председателката Тереза Мей ще претърпи тежко поражение. И с право! В крайна сметка споразумението за излизането на Великобритания от ЕС е твърде далеч от онова, което поддръжниците на Брекзита обещаваха на своите избиратели. След няколко години Великобритания действително ще напусне институциите на съюза и сама ще може да определя кои мигранти от ЕС да пуска на своя територия.\n                    \n                    \n                \r\nНо Брекзитът вреди на икономиката и то чувствително. На избирателите бе обещано, че излизането от ЕС ще спести на Великобритания милиарди, които щели да се влеят в системата на закъсалото здравеопазване. Нищо подобно обаче няма да се случи. А представата за някаква напълно независима Великобритания, в която всичко вече ще тече по мед и масло, е само плод на болни фантазии.\n\r\nТереза Мей допусна много грешки. Дълго време тя премълчаваше истината пред своите съграждани – не им каза колко тежки ще са икономическите последици от Брекзита, нито пък им обясни, че Великобритания ще е принудена да направи компромиси пред ЕС, ако не иска да излезе от съюза без споразумение и с цената на огромни загуби. Вместо да гради мостове и да се опита да си сътрудничи с другите партии в страната, тя задълбочи още повече дълбокия разлом в обществото, наричайки привържениците на проевропейския лагер \"citizens of nowhere\" (ничии граждани).\n\r\nЧувството ѝ за отговорност и желязната ѝ воля пораждаха уважение към нея – дори от страна на противниците ѝ. Но от прекалено голямо усърдие тя сякаш изгуби моралния си компас. Тереза Мей очевидно е обсебена  от идеята, че изпълнява историческа мисия - да реализира на дело волята на мнозинството, гласувало за излизане от ЕС.\n\r\nЗаветната ѝ цел явно е да спре свободната миграция на европейски граждани към Обединеното кралство. От самото начало тя \"препъна\" преговорите с ЕС и своя собствен екип с това, че очерта \"червени линии\", отвъд които Великобритания нямало да се съгласи на никакви компромиси. Тя твърдеше например, че Обединеното кралство ще напусне единния европейски пазар и митническия съюз, каквото и да му струва това.\n\r\nА сега напразно се опитва да спечели подкрепа за линията си сред членовете на разединената Долна камара на парламента - твърдейки, че има само две алтернативи, ако те не приемат сделката, договорена от нея: или Великобритания напуска общността без споразумение, или изобщо няма да има Брекзит. Мей категорично отхвърля възможността да се проведе втори референдум.\n\r\nВтори референдум би бил нещо демократично. При това референдумът от 23 юни 2016 година отрази само едно моментно настроение в обществото. Но дори и тогава преднината на поддръжниците на Брекзита не беше огромна. По онова време никой във Великобритания не беше наистина наясно какво точно ще означава Брекзитът. Междувременно се разбра, че привържениците на излизането от ЕС не са в състояние да изпълнят много от обещанията си. Демократично би било, ако на британците се даде втори шанс.\n\r\nЗатова нека депутатите отхвърлят сделката и проправят пътя към второ допитване. Разбира се, че Великобритания има право да напусне ЕС, но това ще ѝ нанесе чувствителни икономически загуби. Дали британците все още искат Брекзит при тези обстоятелства – единствено народът е в правото си да реши това!\r\n", "date": "2019.01.13", "title": "Има ли правилен път? Британците вече знаят горчивата истина за Brexit"}
{"url": "https://www.dnes.bg/notifikacii/2019/01/13/neveroiaten-de-hea-podari-pobedata-na-iunaited-nad-totnym.399079", "text": "Фантастични изяви на вратаря Давид де Хеа осигуриха още една победа на Манчестър Юнайтед, който удари Тотнъм с 1:0 насред \"Уембли\".\r\nИспанският вратар бе невероятен, като направи 11 спасявания, всичките през второто полувреме, като поне половината от тях бяха стопроцентови положения. Маркъс Рашфорд пък донесе триумфа, с който Оле Гунар Солскяер влезе в историята.\r\nНорвежецът стана първият мениджър на Манчестър Юнайтед, който печели първите си 6 мача във всички турнири.\r\nС успеха Юнайтед се изравни по точки с 5-ия Арсенал, като Челси е с 6 повече, а Тотнъв със 7, но с подобно представяне \"червените дяволи\" определено не трябва да бъдат отписвани за четворката.\r\n ", "date": "2019.01.13", "title": "Невероятен Де Хеа подари победата на Юнайтед над Тотнъм"}
{"url": "https://www.dnes.bg/stranata/2019/01/13/kolednoto-dryvche-sled-praznika-kakvo-da-go-pravim.399046", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Коледа отмина и е време да помислим какво да правим с празничните дръвчета. Всяка година след Коледа хиляди празнични дръвчета се изхвърлят в кофите за отпадъци. Вместо да украсяват боклука те могат да донесат радост на животните в зоопарка.\n\r\nТакава е и практиката в зоологическа градина в Москва, предаде. А гурме изненада е истинска наслада за животните. През зимата трудно се намират храни, богати на витамини и аминокиселини. Поради добрите метеорологични условия дръвчетата запазиха хранителните си качества.\n\r\nОсвен, че разнообразят менюто на животните, елхичките имат и друго приложение. Те служат и за разнообразяване на средата, в която живеят.\n                    \n                    \n                \r\nВ България също има подобна традиция. Тази година във варненския зоопарк местни жители дариха повече от 100 елхички за животните. Това обаче не са единствените възможности.\n\r\nУчените дават няколко съвета какво да правим с непотребната вече елха. В Германия например дръвчетата се предават в електроцентрали, работещи с биомаса, и така се превръщат в ток и топлинна енергия.\n\r\n ", "date": "2019.01.13", "title": "Коледното дръвче след празника: Какво да го правим?"}
{"url": "https://www.dnes.bg/zvezdi/2019/01/13/hali-beri-seksi-macka-na-53-kakva-e-tainata-i.398857", "text": "Хали Бери ще навърши след няколко месеца 53 години, но продължава да учудва с безупречната си фигура и сияеща кожа. В един от форумите дори я нарекоха вещица, която никога не остарява. В действителност, актрисата е много наясно със себе си, въпреки че твърди, че тайната на младостта й се дължи на гените й. \r\nАмериканската актриса спортува активно, а на трапезата слага строго определени ястия. \r\n \r\nСъс сигурност това, което никога не сте чули от Бери е оплакване от целулит! \r\n \r\nЗащото има страхотна рецепта, която е много проста и достъпна за всяка жена. Смесват се кафе, мед и зехтин докато се получи гъста паста, пропорциите зависят от количеството на кафето. Преди да нанесете пастата върху тялото, влезте под душа и с гореща вода изплакнете проблемните зони. След това ги избършете с кърпа. \r\n \r\nСлед като пастата се нанесе върху бедрата, за по-голям ефект, е необходимо да ги увиете и да останете така половин час. След това измийте сместа и нанесете антицелулитен крем върху кожата.\r\n \r\n", "date": "2019.01.13", "title": "Хали Бери – секси мацка на 53. Каква е тайната й?"}
{"url": "https://www.dnes.bg/notifikacii/2019/01/13/nap-proveriava-tyrguvashtite-s-kriptovaluti.399057", "text": "НАП започва проверки на дружества, чийто предмет на дейност е покупко-продажба на криптовалути, съобщиха от приходната агенция.\r\nЦелта е да се установи дали фирмите и техните клиенти спазват данъчното и осигурително законодателство. Данъчните ще изследват също принципа на работа на платформите за покупко-продажба на такива активи.\r\nСпоред НАП тъй като транзакциите, свързани с търговия с виртуални валути, са анонимни, има риск от укриване на приходи и неплащане на данъци.\r\nОт приходната агенция е направено проучване на български дружества, които притежават уеб сайтове за покупко-продажби на криптовалути, и вече са възложили контролни действия спрямо 9 дружества, предаде БТА. След приключване на проверките, данъчните ще анализират събраната информация и за клиентите на тези платформи, за да установят дали са декларирали доходите от извършените от тях сделки.\r\n                \n                От НАП напомнят, че доходите на физически лица от продажба или замяна на виртуална валута се декларират с годишната данъчна декларация и върху тях се дължи данък върху общата годишна данъчна основа (10 процента). Доходите от продажба на валутата се третират като доходи от продажба на финансов актив. Печалбите, които фирмите реализират от тази дейност, също подлежат на облагане по реда на Закона за корпоративното подоходно облагане.\r\nСрокът за подаване на годишните декларации за облагане на доходите на физическите лица, придобити през 2018 г., изтича на 30 април. В същият срок трябва да се плати и дължимият данък за довнасяне. Срокът, в който фирмите подават годишни декларации за облагане с корпоративни данъци, е 31 март.", "date": "2019.01.13", "title": "НАП проверява търгуващите с криптовалути"}
{"url": "https://www.dnes.bg/eu/2019/01/13/trima-germanski-skiori-zaginaha-pri-lavina-v-avstriiskite-alpi.399062", "text": "Трима германски скиори бяха убити от лавина в австрийските Алпи, а четвърти е в неизвестност, съобщи Асошиейтед прес, като се позовава на германската полиция.\r\nТелата на тримата мъжа, на възраст 57, 36 и 32 години, били открити снощи близо до курорта Лех, няколко часа след като съпругата на единия съобщи за изчезването им, предаде БТА.\r\nПолицията във Форарлберг, най-западната австрийска провинция, заяви днес, че трябвало да прекъсне издирването на друг германец, на 28 години, поради силния снеговалеж и опасност от лавини.", "date": "2019.01.13", "title": "Трима германски скиори загинаха при лавина в австрийските Алпи"}
{"url": "https://www.dnes.bg/stranata/2019/01/13/pyten-incident-bus-izgoria-na-am-trakiia.399063", "text": "Бус изгоря на магистрала \"Тракия\", съобщиха от полицията. Инцидентът е станал малко след 11:30 ч. преди разклона за с. Цалапица, в посока Пловдив.\r\n \r\nПо първоначална информация лекотоварният автомобил \"Фолксваген\" се е възпламенил в движение и е изгорял напълно.\r\n \r\nШофьорът не е пострадал, тъй като е успял да спре и да излезе от превозното средство.\r\n \r\nОт \"Пътна полиция\" съобщиха, че движението в района на пожара не е затруднено, тъй като бусът е в аварийната лента.\r\n \r\nГъст пушек се носи по магистралата обаче, тъй като пламъците все още не са напълно погасени, а вятърът затруднява работата на екипът огнеборци, отзовал се на сигнала за пожар.", "date": "2019.01.13", "title": "Пътен инцидент: Бус изгоря на АМ \"Тракия\""}
{"url": "https://www.dnes.bg/zvezdi/2019/01/13/maikyl-dyglas-i-katrin-zita-djouns-syiuz-skrepen-ot-liubov.398855", "text": "Майкъл Дъглас и Катрин Зита-Джоунс са женени вече 18 години и любовта и уважението им един към друг не са угаснали. Мнозина завижда за здравия съюз на холивудската двойка, която има 25 години разлика във възрастта. И ето, че тайната им е разкрита и то от самия актьор. \r\n„Мисля, че фактът, че сме в една индустрия, много ни помага да се разбираме. Беше прекрасно да бъда тази вечер до нея и да разбирам напълно какво значи за нея да е тук“, разкри пред People Дъглас, визирайки събитието „Златен глобус“.\r\n \r\n„Наскоро отпразнувахме 18 години брак и любовта ни само расте един към друг“, добави още звездата.\r\n \r\nКатрин също не спира да демонстрира любовта си към своя съпруг и го поздрави в социалните мрежи статуетката, която прибра в категория най-добър актьор в комедиен сериал за участието си в The Kominsky Method.\r\n \r\n„Толкова се гордея със съпруга си“, написа актрисата до кратко видео на наградата на Майкъл.\r\n \r\nВ своята реч при вземането на приза Дъглас благодари сърдечно за подкрепата на съпругата си и 102-годишния си баща Кърк Дъглас, както и на двете си деца.\r\n \r\n\r\n ", "date": "2019.01.13", "title": "Майкъл Дъглас и Катрин Зита-Джоунс – съюз, скрепен от любов"}
{"url": "https://www.dnes.bg/stranata/2019/01/13/pyt-kym-chashkata-alkoholicite-u-nas-nad-200-hiliadi.399054", "text": "СЗО определя като злоупотреба всяко количество алкохол над една малка ракия, една чаша вино или една малка бира на денонощие. Колко от нас надвишават това количество?\r\nАлкохолизмът у нас се лекува в психиатрииите. То е хронично, рецидивиращо, прогресивно и потенциално смъртоносно заболяване. Световната здравна организация (СЗО) го определя за по-тежко от шизофренията. Според неофициални данни у нас живеят над 200 хил. алкохолици,  а българските домакинства харчат средно 1,7% от доходите си за алкохол.\n\n\n\r\nУ нас  има групи за взаимопомощ \"Анонимни алкохолици\". В тях членуват хора на различна възраст, с различен социален статус и образование.  Всички те са обединени от обща цел - да останат трезви и да помогнат на други да победят алкохола.\n                    \n                    \n                \r\n\"Анонимни алкохолици\" не е религиозна структура, но се уповава на вярата. Началото поставят борсов посредник и хирург през 1935 г. в САЩ – тогава безнадеждни алкохолици. Сега мрежата съществува в 150 държави и се посещава от над 2 млн. души, предаде bTV.\r\nНо не всеки, който пие, става алкохолик. Алкохолиците са генетично предразположени. Това е болест на мозъка, която засяга психичното и телесното състояние, социалното функциониране и ценностната система.\n\r\n\"Това, което отключва целия този механизъм, е употребата на алкохола с биологичното предразположение. Тогава вече алкохолът се включва в самия обмен на клетката и когато вие спрете алкохола, клетката започва да страда\", коментира д-р Владимир Николов, директор на Държавна психиатрична болница за лечение на алкохолизъм и зависимости.\n\r\nНастъпилите биологични промени на клетъчно ниво карат човек да продължава да пие. Когато човек системно губи представа за количеството изпит алкохол и губи контрол над ситуацията, е време да потърси помощ.", "date": "2019.01.13", "title": "Път към чашката: Алкохолиците у нас – над 200 хиляди!"}
{"url": "https://www.dnes.bg/eu/2019/01/13/drevniiat-plovdiv-do-skalniia-grad-matera-zashto.399048", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСкалният град Матера в Южна Италия вече е събрат на Пловдив, защото паралелно двата града са европейски столици на културата до края на годината, предаде .\n\r\nДопреди 100 години хората там живеели в пещери, а градът им бил смятан за \"позорното петно на Италия\". Изключително беден и забравен от правителството в далечния Рим, сега южния град Матера започва своето завръщане към някогашната си слава.\n\n\n\r\nМатера е един от най-старите градове в Европа. Основан преди 8 хил. години от земеделци и овчари, които първо живели в скални жилища. По-късно градът се разраства. В скалите жителите му създават къщи, църкви и манастири.\n                    \n                    \n                \r\nСлед Втората световна война, жителите му са насилствено преместени на нови места, а скалните жилища западат. Докато не са открити от туристическата индустрия.\n\r\n\"Отворено бъдеще\" - това е девизът на Матера, докато е Европейска столица на културата. Градът ще започне празненствата по този повод с традиционна светлинна церемония на 18 януари, която ще бъде последвана от откриването на осем изложби.\n\r\nНа следващия ден музиканти от цял свят ще участват в парад по улиците на града.\n\r\n ", "date": "2019.01.13", "title": "Древният Пловдив до скалния град Матера – защо?"}
{"url": "https://www.dnes.bg/health/2019/01/13/pravete-klekove-za-stegnato-dupe-i-ne-samo.398964", "text": "Клековете не са особено лек вид тренировка, но затова пък са много полезни. С упоритост и постоянство кляканията стават все по-лесни и забавни с времето. Тонусът на мускулите се подобрява и резултатите започват да стават видими.\r\nКлековете са полезни по много причини. Ето 4 от тях.\r\n\r\nКляканията са силово упражнение, което поддържа и изгражда мускулатурата на бедрата и таза. Това е особено важно за хора над 40-годишна възраст, които губят мускулната си маса по-лесно, а на нейно място идва мастна тъкан. Ето защо клековете са чудесен начин да изградите по-силно ядро, а то ще ви е необходимо, за да направите фитнеса по-лесно за вас занимание.\r\n                    \n                    \n                \r\nАко работата ви е свързана с продължително седене часове наред, мускулатурата на краката и таза отслабва. По тази причина прекалено силовите тренировки могат да ви навредят, ако не сте редовно спортуващ. Кляканията са чудесен начин хем да раздвижите важни групи мускули, хем да не си причините някоя травма.\r\nНа продължителното седене през деня трябва задължително да се противодейства, но избягвайте да го правите, хвърляйки се на най-силовите и най-напрегнати видове тренировки. С напредване на възрастта травмите се случват по-лесно, отколкото преди. За да избегнете увреждания на кръста, коленете и тазобедрените стави, причинени от тичане например, правете клекове.\r\n", "date": "2019.01.13", "title": "Правете клекове за стегнато дупе и не само"}
{"url": "https://www.dnes.bg/stranata/2019/01/13/zaradi-studa-skok-pri-potreblenieto-na-tok.399060", "text": "Студеното време е основната причина за по-високо потребление на ток, което отчитат от енергодружествата в цялата страна през последната седмица.\n\n\r\nМеждинните отчети на ЕРП-тата към началото на годината показват скок с до 10 на сто. В определени дни, например в Западна България, консумацията е стигнала ръст от 27% спрямо същия ден на миналата година.\r\nАбонатите, които се отопляват с централно парно, също са ползвали повече енергия. \"Топлофикация София\" отчита скок от 14%.\r\nДружествата предупреждават, че отчетът на електромерите и топломерите неминуемо ще се отрази и на крайните фактури, които ще получим за януари, предупреждава Нова тв.", "date": "2019.01.13", "title": "Заради студа: Скок при потреблението на ток!"}
{"url": "https://www.dnes.bg/zvezdi/2019/01/13/toaletite-na-megan-rekordno-po-skypi-ot-tezi-na-keit.398958", "text": "Приближени до британското кралско семейство заподозрели херцогинята на Съсекс Меган Маркъл в договаряне с нейната стилистка, съобщава  Elle.\n\r\nСпоред разпространената информация, съпругата на принц Хари още в самото начало на отношенията си с бъдещия си мъж се разбрала със своята стилистка и приятелка Джесика Мълроуни за това да подбира дрехите й, обувки и аксесоари в контраст с гардероба на херцогинята на Кеймбридж – Кейт, омъжена за принц Уилям.\n\r\nТази договорка по тяхно мнение се обяснява с факта, че отличавайки се от Кейт Мидълтън, известна със своята сдържаност и класически маниери, Маркъл постоянно шокирала бабата на своя мъж – британската кралица Елизабед II, а също и консервативната публика.\n                    \n                    \n                \r\nИзданието отбелязва, че стилистката на Меган – Джесика Мълроуни и стилистката на Кейт – Наташа Арчър вероятно са се разбрали за стила на своите клиентки да е близък като този, съществувал пред 1980-1990 г. между принцеса Даяна и Сара Фъргюсън.\n\r\nВсъщност херцогините на Кеймбридж и Съсекс носят едни и същи марки, в частност Erdem, Alexander McQueen и Emilia Wickstead.\r\nВижте още за Кейт и Меган в ", "date": "2019.01.13", "title": "Тоалетите на Меган – рекордно по-скъпи от тези на Кейт"}
{"url": "https://www.dnes.bg/notifikacii/2019/01/13/hranata-poskypva-i-v-severna-koreia.399059", "text": "Цените на продоволствените и други стоки в Северна Корея отчитат съществен растеж заради международните икономически санкции срещу Пхенян, съобщи ТАСС, позовавайки се на японското издание \"Асахи\".\r\nВестникът пише днес, че по данни на дезертьори от Северна Корея през последните няколко месеца царевицата, която е основна прехрана за голяма част от населението, е поскъпнала 1,7 пъти, пшениченото брашно - около 1,4 пъти. Двойно са поскъпнали внасяните от Китай телевизори и електрически батерии, предаде БТА.\r\nНа този фон, пише \"Асахи\", като се позовава на документи на Корейската трудова партия, в Северна Корея се развива масово движение за затягане на дисциплината в потреблението. Осъждат се надеждите за икономическа помощ от Южна Корея и \"болезнената привързаност към вносни стоки\".\r\n                \n                \"Ако се опитваме да продължим революцията, като получаваме помощ от Юг, ще се провалим както СССР и Източна Европа\", според един от документите, цитирани от изданието.\r\nСрещу Северна Корея в момента действат строги санкции, приети от Съвета за сигурност на ООН, заради провежданите по-рано ядрени и ракетни опити. По-конкретно са ограничени или забранени доставките на много видове стоки, наложени са лимити за предоставянето на Пхенян на петрол и петролни продукти. Освен това действа забрана за купуването на почти всички основни експортни стоки на Северна Корея.", "date": "2019.01.13", "title": "Храната поскъпва и в Северна Корея"}
{"url": "https://www.dnes.bg/balkani/2019/01/13/zaradi-severna-makedoniia-ostavki-v-gryckiia-kabinet.399064", "text": "Министърът на отбраната на Гърция и лидер на партията \"Независими гърци\" Панос Каменос обяви, че неговата партия ще се оттегли от коалиционното правителство, след среща с премиера Алексис Ципрас, съобщи агенция АНА. \r\n\"Срещнах се с премиера, имахме доста дълъг разговор. Имахме сътрудничество, което продължи цели четири години в правителство на националното единство. Ние успяхме да извадим страната от меморандумите. Първата цел бе постигната. Но темата за Македония не ми позволява да не пожертвам поста си\", отбеляза Каменос. \r\n\"Благодарих на премиера. По националния въпрос това сътрудничество не може да продължи. \"Независими гърци\" се оттегля от правителството\", заяви военният министър на южната ни съседка.", "date": "2019.01.13", "title": "Заради Северна Македония: Оставки в гръцкия кабинет"}
{"url": "https://www.dnes.bg/stranata/2019/01/13/1500-kasovi-aparata-veche-po-novite-iziskvaniia.399055", "text": "Хиляда и петстотин касови апарати вече работят според новите изисквания на Наредба Н-18/2006г., съобщиха от НАП.\n\n\r\nБлизо 40 000 касови бележки са издадени до момента от работещи в търговски обекти 1500 касови апарати и фискални принтери. Всеки фискален бон вече се предава в реално време към сървърите на НАП и съдържа данни в специален QR код.\r\nДо месец от НАП ще пуснат специално мобилно приложение, чрез което клиентите ще могат да проверяват дали касовата им бележка е истинска и да я регистрират автоматично в лотарията с касови бележки на НАП www.kasovbon.bg\r\nОт приходната агенция припомнят, че срокът да сменят софтуера за управление на продажбите си в търговските обекти и касовите си апарати за регистрираните по ДДС търговци изтича на 31 март 2019, а за фирмите без ДДС регистрация - до края на юни 2019 г.", "date": "2019.01.13", "title": "1500 касови апарата вече по новите изисквания"}
{"url": "https://www.dnes.bg/stranata/2019/01/13/ustanoviha-koi-boleduva-po-chesto-ot-grip.399061", "text": "Рискът от грипни болести се оказа тясно свързан с микроби в носа и гърлото, съобщи сайтът bioRxiv.\r\nАмерикански биолози установиха кои хора по-често боледуват от грип. Те констатираха, че вероятността от грипни заболявания е свързана с микроби в носа и гърлото - бактериите Alloprevotella и Prevotella я увеличават, докато Bacteroides vulgatus я намаляват.\n\n\r\nПри това честотата, с която те се срещат, е различна в отделните възрастови групи. Това обяснява защо децата и възрастните по-често са засегнати от грипни болести.\r\n\"Откритието е с огромен потенциал, но все още сме далеч от произволно манипулиране на микрофлората и от създаване на \"бактериални\" таблетки, които биха ни защитили от грип и други заболявания\", заяви Бетси Фоксман от Мичиганския университет.\r\n                    \n                    \n                Тя отбеляза, че специалистите едва наскоро са поели в тази посока. Всяка година грипна епидемия причинява смъртта на хиляди хора, предаде БТА.\r\nМиналата зима в Чехия грип отне живота на най-малко 50 души, а в САЩ причини смъртта на 84 деца.\r\nРезултатите от изследването са публикувани в PLoS One", "date": "2019.01.13", "title": "Установиха: Кой боледува по-често от грип?"}
{"url": "https://www.dnes.bg/stranata/2019/01/13/postradaloto-pri-selfi-dete-e-s-60-izgarianiia.399058", "text": "14-годишното момче от Стара Загора, което пострада при опит да си направи селфи е в критично състояние. Детето е било край железопътната гара в старозагорското село Калитиново, когато е станал инцидент.\n\r\nВолтова дъга буквално е изхвърлила детето от покрива на вагона, предаде bTV. Всичко е станало за секунди, разказва едно от децата, което е било с пострадалия младеж.  На помощ се притекли хора от селото, които извикали линейка. Тя веднага е транспортирала момчето в клиниката по изгаряния в Пловдив.\r\nМомчето е с 60 % изгаряния, а следващите часове са критични за живота му. Това е поредният трагичен случай у нас с дете, което се качва на влак, за да си направи селфи. За две години при подобни инциденти са пострадали шест деца. \r\n ", "date": "2019.01.13", "title": "Пострадалото при селфи дете е с 60% изгаряния"}
{"url": "https://www.dnes.bg/stranata/2019/01/13/diunite-do-smokinia-razorani-koi-go-napravi.399049", "text": "Все още не е установено кой е разорал дюните до къмпинг \"Смокиня\". На 12 януари бе извършена проверка на място от екоинспекцията в Бургас. Предполага се, че булдозерите са изорали пясъка през последните дни, предаде bTV.\n\n\r\n\"Останахме не само изумени, но и възмутени с каква наглост са унищожени природни забележителности\", коментира Тонка Атанасова, директор на РИОСВ – Бургас.\n\r\nПриродните забележителности се намират в защитената територия \"Пясъчни дюни Каваци\". В момента се прави проверка дали разораните дюни са в концесионната площ на концесионера. \"Само установихме, че имотът действително е публична държавна собственост – плажна ивица\", отбеляза директорът на РИОСВ – Бургас.\n                    \n                    \n                \r\nКогато дюните са част от концесионната територия, върху тази част от плажа не могат да се поставят каравани, не може да се строи и да има заведения. В понеделник, 14 януари ще бъде направена нова проверка с геодезисти.\n\r\nНаказанието за унищожени дюни е по Закона за защитените територии е от 1000 до 10 000 лв. Тонка Атанасова обеща, че РИОСВ ще бъдат безкомпромисни към извършителите.", "date": "2019.01.13", "title": "Дюните до \"Смокиня\" - разорани: Кой го направи?"}
{"url": "https://www.dnes.bg/stranata/2019/01/13/poredno-selfi-i-14-godishen-tiin-s-opasnost-za-jivota.399041", "text": "14-годишно момче от Стара Загора пострада от волтова дъга при опит за селфи, съобщи bTV. Инцидентът е станал около 17.30 часа на 12 януари на жп гарата до село Калитиново. Пострадалото и още две деца вървели пеш два километра от Стара Загора до гарата специално, за да си направят селфи. Първи на един от вагоните се качил пострадалия младеж, но бил поразен от волтова дъга. Свидетели на случилото се станали другите деца, които започнали да викат за помощ, чули са ги хора от селото, които подали сигнал на тел.112. Това разказа Иван Енев, кмет на село Калитиново. Момчето е откарано в клиниката по изгаряния в Пловдив с тежки наранявания и опасност за живота. Пострадалият е ученик в механотехникума в Стара Загора. Това е пореден тежък инцидент при опит на младежи да си правят снимки в близост до контактната мрежа на влаковете. Всяка година деца загиват или получават много тежки наранявания - въпреки предупрежденията, че качването до проводниците е изключителен риск за живота. ", "date": "2019.01.13", "title": "Поредно селфи и... 14-годишен тийн с опасност за живота!"}
{"url": "https://www.dnes.bg/stranata/2019/01/13/trogatelno-stotici-v-pomosht-na-simona-da-vyrne-bebeto-si.399036", "text": "Историята на Симона, чието дете е било отнето след раждането трогна стотици хора в България и чужбина. Много хора са готови да помогнат на 26-годишната Симона Алекова от смолянското село Арда да върне бебето си. За целта стартира и онлайн подписка, която набира популярност. Роденият на 11 декември Александър бил отведен директно от болницата в приемно семейство само седмица след раждането си, припомня \"Монитор\".\n\r\nПрез тези няколко дни майката Симона не е имала никаква възможност да гушне бебето си и да го накърми преди да го отведат, твърди самата тя. Родила е със спешно секцио и лекарите са преценили, че бебето трябва да остане в кувьоз. В това време родилката се е възстановявала след операцията, но въпреки това е посещавала пеленачето си всеки ден в часовете за свиждания. Симона дори е останала в болницата и след изписването си, за да има контакт с Александър. По думите й от раждането до момента е пипнала само един път първородния си син, след като лекарка й позволила да го докосне. След това бебето й било отнето, като „спешна мярка за закрила на новороденото” и настанено в приемно семейство.\n\n                    \n                    \n                \r\n\"Ще помогна със силен адвокат. Искам бебето до майка си. Как може такива хора?\", пише до екипа ни Наско Лазаров. „Да ти отнемат детето, докато е на няколко дни. Това е просто смърт. Не мога да понасям гаври с невинни и беззащитни. Ако има нужда пред социалните от някакъв документ, с който да се гарантира месечен доход, бих го разписала и поела отговорност да им пращам финансова помощ поне за следващите 2 години, докато си стъпят на краката тези жени”, пише и Ева, която живее в Атланта, САЩ. Предложенията за финансова помощ и за адвокатска защита са многобройни.\n\r\nМалкият Александър бил настанен в приемно семейство, след като на 17 декември в отдел \"Закрила на детето\" в Смолян постъпил устен сигнал от неонатолозите от МБАЛ \"Братан Шукеров\" за дете в риск. Повод за подаване на сигнала е, че медицинският персонал в отделението е установил, че при майката на детето се наблюдава интелектуален дефицит – отговаря мудно и неточно на задаваните въпроси.\"Въпросът тук е дали може да полага грижи за детето\", обяснява пред Нова телевизия д-р Хризантема Георгиева, началник отделение в смолянската болница. Другият довод на социалните бил, че в дома на Симона и бабата Ана Хаджийска в село Речани \"липсват елементарни жилищни условия за отглеждане на детето\".\r\nСемейството на Симона разполага с три стаи в стара къща с вътрешно стълбище и тоалетен възел. За бебето е купено абсолютно всичко необходимо, включително кошче за спане, за повиване, столче за кола, дрехи, биберони и др. Хората разполагат с автоматична пералня и вече с чисто нов бойлер, който трябва да им бъде превозен от магазин в Смолян до тяхната къща. Социалните уточняват, че \"спешната мярка за закрила\" е временна.\n\r\nЖени, които отишли в дома на Симона, я пробвали дали знае мерните единици и я накарали да налива вода в бебешко шишенце. Младата и неопитна майка се справила, разказва с възмущение бабата Ана.\n\r\n\"Отдалечеността на населеното място от най-близката болница и ненавреме потърсена медицинска помощ, поради липса на превоз, също крие риск за новороденото. От извършеното проучване се установява, че отглеждането на детето на този етап в биологичното му семейство, крие съществени рискове за неговия живот и здраве\", са категорични социалните.\r\nСпоред Симона и майка й Ана двете получили устна забрана да притесняват приемното семейство по Коледа и Нова година. Затова и те са изчаквали първите дни на януари, когато пък Симона се е разболяла от вирусна инфекция. \"Ще отидем при социалните само с адвокат. Да, искаме да ни върнат Александър и обвиненията срещу нас, че не се интересуваме от бебето, не са верни\", казва бабата Ана. Тя моли всички съпричастни със съдбата на внучето й хора засега да не изпращат вещи и да изчакат решението на социалните дали и кога Александър ще бъде върнат в семейната среда.\n\r\nПоради многото запитвания от читатели как биха могли да й помогнат със средства, публикуваме банковата сметка на Симона:\n\r\nСимона Асенова Алекова\r\nЮробанк България АД,\r\nSWIFT:BPBIBGSF,\r\nIBAN: BG93 BPBI ‎7927 1042 3012 01", "date": "2019.01.13", "title": "Трогателно: Стотици в помощ на Симона да върне бебето си!"}
{"url": "https://www.dnes.bg/eu/2019/01/13/mei-se-iadosa-ako-se-othvyrli-brexit-shte-ima-katastrofa.399040", "text": "Британската премиерка Тереза Мей предупреди депутатите, че евентуално отхвърляне на предложения от нея план за напускане на Европейския съюз би имало катастрофални последствия за страната, предаде Ройтерс.\n\n\n\r\nМей отправи призива си за подкрепа само два дни преди гласуването в парламента, което се очаква да загуби. През декември правителството отмени насрочено гласуване по договореното с Брюксел споразумение, след като стана ясно, че то няма да получи подкрепата на достатъчен брой депутати. Няма признаци премиерката да е много по-близо до спечелването на необходимата й подкрепа.\r\nДепутатите не трябва да разочароват хората, които гласуваха за Брекзита, заяви Мей в статия във в. \"Сънди експрес\". \r\n                    \n                    \n                \"Подобно нещо би накърнило катастрофално и непростимо доверието в нашата демокрация\", пише тя. \"Затова моето послание към парламента този уикенд е просто: време е да забравим игрите и да направим това, което е добро за страната\", предаде БТА\r\nВ петък външният министър Джереми Хънт заяви, че ако споразумението бъде отхвърлено, може изобщо да не се стигне до Брекзит. \r\nСпоред в. \"Сънди таймс\" недоволни депутати смятат през идната седмица да се опитат да прекъснат или отложат Brexit-а.", "date": "2019.01.13", "title": "Мей се ядоса: Ако се отхвърли Brexit, ще има катастрофа!"}
{"url": "https://www.dnes.bg/snimka-na-denia/2019/01/13/slyncheva-nedelia-no-i-studena-na-mesta-sniag.399037", "text": "Сутринта на 13 януари ще е студено, с минимални температури от минус 9 до минус 4 градуса. На места в низините и котловините ще има мъгла или ниска слоеста облачност, предаде БТА.\r\nДнес от северозапад облачността ще се увеличава, най-късно привечер - в югоизточните райони. Само на отделни места в Северозападна България след обяд ще превали слаб сняг. Ще духа слаб, в Дунавската равнина - до умерен, вятър от запад-северозапад, който привечер ще се ориентира от югозапад. Максималните температури ще са предимно между 0 и 5 градуса.\r\nНад Черноморието в сутрешните часове ще е предимно слънчево, но след обяд облачността ще се увеличава, най-късно привечер - над южното крайбрежие. Преди обяд ще духа слаб северозападен вятър, който по-късно през деня ще се ориентира от югозапад. Максималните температури ще са 1-4 градуса. Температурата на морската вода е около 6 градуса. Вълнението на морето ще бъде 1-2 бала.\r\n                \n                Над планините облачността ще е променлива, по-значителна след обяд, но само на отделни места ще превали слаб сняг. Ще духа умерен до силен северозападен вятър. Максималната температура на височина 1200 метра ще е около 0 градуса, на 2000 метра - около минус 7 градуса.\r\nСлед временно разкъсване и намаление на облачността през нощта срещу понеделник, през деня тя отново бързо ще се увеличи, но само на отделни места, главно в Западна България, ще превали сняг. Вятърът все още ще е югозападен и температурите слабо ще се повишат. По-късно от северозапад с усилване на вятъра отново ще започне да нахлува студен въздух.\r\nВъв вторник ще бъде доста ветровито, сравнително студено, с променлива облачност. На отделни места отново са възможни слаби превалявания от сняг. Минималните температури ще са предимно между минус 6 и минус 1 градус, дневните - между минус 4 и 1 градус.", "date": "2019.01.13", "title": "Слънчева неделя, но и студена: На места – сняг!"}
{"url": "https://www.dnes.bg/stranata/2019/01/13/gripyt-idva-shte-byde-li-obiavena-epidemiia.399043", "text": "Болниците в областите са изправени пред грипна епидемия и вече са препълнени с пациенти. Медиците се борят с пневмонии и с усложнения, довели до сериозни заболявания на нервната система, предаде bTV.  До края на следващата седмица ще стане ясно дали ще бъде обявена грипна епидемия и къде.\n\r\nАтакува щам, много близък до така наречения свински грип, известен още като \"Калифорния\". Пет области в страната са пред грипна епидемия. \r\n\"Вероятно той ще повтори някои от характеристиките на \"Калифорния\". Ще засегне хората в активна възраст - 30-40-50 години, хора в много добро общо състояние го карат доста тежко\", коментира главният държавен здравен инспектор д-р Ангел Кунчев.\n\n\r\n                    \n                    \n                Най-висока е смъртността от грип при хората пад 65 г., като достига до 90% от смъртните случаи, предимно при тези с придружаващи заболявания.\n\r\nПо данни на здравното министерство по време на всяка епидемия поне 250-300 хиляди души се разболяват. Едва 2% от населението на България обаче си поставя противогрипна ваксина, въпреки оценката на експерти, че тя би предотвратила поне 2/3 от случаите на грип.\n\r\nУсложненията след грип вече препълниха болниците в Бургас. Най-засегнати са възрастните и малките деца.\n\r\n\"В момента от последните две седмици рязко се повиши заболеваемостта и при 25 налични легла в отделението в момента имаме 30-35 деца. Изписваме и приемаме непрекъснато и всички са с усложнения на някакви остри респираторни заболявания като пневмонии, ларингити, ангини, поддържат високи температури дълго време\", посочва д-р Хрипсиме Каспарян от УМБАЛ-Бургас.\n\r\nЕкспертите подчертават, че случаите на заболяване и усложнения може да намалеят драстично, при поставяне на ваксина. Те са по желание и все още не са безплатни. От следващия сезон ще осигуряват безплатни ваксини на възрастните над 65 години.", "date": "2019.01.13", "title": "Грипът идва: Ще бъде ли обявена епидемия?"}
{"url": "https://www.dnes.bg/kino/2019/01/13/chovekyt-ubit-ot-dyrjavata-leviatan.398775", "text": "Сковаващо студена е природата, сред която живеят хора в покрайнините на малък крайбрежен град до Баренцово море в \"Левиатан\". Още по-отчуждаваща е атмосферата в семейството на Коля (Алексей Серебряков) и съпругата му Лиля  (Елена Лядова).\r\nДвамата споделят дома си с доведения син на жената от предишен брак. Обстановката се усложнява след като Коля се спречква с местния кмет, искащ да купи имотите му. Героят моли за помощ приятел адвокат, живеещ в Москва  (Владимир Вдовиченков).\r\nИсторията разказва Андрей Звягинцев. Безпощаден към институциите - църква, местна власт, държава, режисьорът с внушителен замах оприличава системата на библейското чудовище Левиатан, което е разпростряло силите си по всички етажи на обществената йерархия.  Мощта на чудовището е силна, смазваща човешкия дух, пречупваща първо емоциите му и след това довършваща го окончателно.\r\n                    \n                    \n                Филмът е пореден щрих към студената палитра на режисьора, описващ безмилостната машина, унищожаваща обикновения човек със \"Завръщане\", \"Изгнание\", \"Елена\", \"Нелюбов.\"\r\nПочеркът на Звягинцев е безкомпромисен - едновременно дистанциран към случващото се с персонажите, режисьорът стига прекалено близо до притаените им, несподелени с никого емоции.\r\nГледайте \"Левиатан\" на 13 януари от 23.00 часа по телевизия .\n\r\n ", "date": "2019.01.13", "title": "Човекът, убит от държавата: \"Левиатан\" "}
{"url": "https://www.dnes.bg/sofia/2019/01/13/niski-temperaturi-77-snegorina-na-rabota-v-sofiia.399044", "text": "Във връзка с ниските температури в София са извършени обработки със смеси срещу заледяване на опасни и стръмни участъци, съобщи пресцентърът на Столична община.\r\nОбщо 77 снегопочистващи машини са работили през нощта в райони като Нови Искър, Панчарево, Овча купел и др.Обработена е и Южната дъга на Околовръстен път.\r\nВ планината Витоша е извършено опесъчаване на пътищата Драгалевци - Алеко и Бояна - Златни мостове.\r\nВ момента градският транспорт се движи навсякъде по обичайните си маршрути.\r\nВ Кризисните центрове за хора, останали без дом, са настанени 156 души. Осигурен е непрекъснат режим на работа на центровете. \r\nГражданите могат да подават сигнали за нуждаещи се на тел. 070017310 или на 112.", "date": "2019.01.13", "title": "Ниски температури: 77 снегорина на работа в София!"}
{"url": "https://www.dnes.bg/akoshtete-vqrvaite/2019/01/13/oven-kozirog-4-te-zodii-koito-ne-umeiat-da-kazvat-ne.398904", "text": "На някои им е по-трудно да отказват да помогнат на близък или да се видят с роднина или приятел, дори да са заети, защото така се чувстват като предатели. А и не всеки приема отказа добре.\r\nИма няколко зодиакални знака, които просто не могат да кажат \"Не\", игнорират себе си и своите нужди, за да не се сърдят другите. Ето и кои са те.\r\n\r\nТе са независими и нервни, амбициозни са и следват своите мечти. Но винаги гледат да угодят на близките си. Обичат да правят хората щастливи и да казват \"Да\". Това е позитивна дума, затова е любима на тези зодии. Те са оптимисти, решителни и уверени, затова използват често въпросната дума. Понякога нараняват себе си, защото не могат да кажат \"Не\", дори когато това е единственият възможен отговор. Не понасят някой да ги отхвърли. \r\n \r\n\r\nКозирозите държат винаги да изпълнят задълженията си, да свършат много работа. Затова винаги приемат, когато някой ги помоли за помощ или услуга. Знаят, че това е единственият начин да направят хората щастливи. Може да не ви харесват като личност, но ако видят, че сте сериозни към работата си и сте старателни, те ще ви помагат да постигнете целите си. Дори когато не са съгласни с някого, ще се смилят над него и ще пренебрегнат себе си.\r\n \r\n", "date": "2019.01.13", "title": "Овен, Козирог... 4-те зодии, които не умеят да казват: НЕ!"}
{"url": "https://www.dnes.bg/izlojbi/2019/01/13/te-izrisuvaha-pametnika-na-syvetskata-armiia-sega-popraviat-peiki.399042", "text": "Българите, превърнали паметника на Съветската армия в Супермен, Дядо Коледа, човечето от Макдоналдс са били тогава ученици, малко преди да кандидатстват в университета.\r\n\"Ние се познавахме от гимназиите и бяхме приятели. Учехме в училища за изкуства\", уточнява един от групата пред \".\" Постепенно привличат последователи и привърженици и стават повече. Присъединяват се към тях хора с различни специалности и професии. В редиците им имало администратор, поддържащ сайтове, човек, който прекарва интернет и кабелна, философ, актьори, режисьори, журналисти, дори главен готвач.\r\n\"Аз бях завършил, а другите бяха в XII клас и тъкмо завършваха. Говорехме си за това, че сме в много приятен период, в който никой не те притиска да работиш и трябва да си избереш посока.Тъй като всички сме артисти, решихме да направим нещо, докато имаме време. И искахме да е такова, което да е впечатляващо, ако е на някаква социална тема\", разказва единият от групата.\n\n\n\r\n                    \n                    \n                Началото идва през януари 2011 г. Правят камилите зад Паметника на Съветската армия със знамената на Израел и Палестина по повод конфликта там. През юни същата година боядисват и самия паметник, като всеки от войниците се превръща в анимационен герой, а мотото е: \"В крак с времето\".\r\nПо думите им, паметникът е замислен преди камилите, но им е трябвало повече смелост. Първо са мислили да боядисат войника на върха като Супермен, но се отказват, защото е прекалено голям и към онзи момент не са имали възможността да го направят.\r\nПоследвалите реакции са на двата полюса. Едни много харесват идеята, други - категорично я отричат. CNN излъчи репортаж, а същата година темата за изпит по журналистика в Софийския университет бе \"Героите на нашето време\". Този акт се превръща в най-известния, излязъл от България в сферата на изкуството. Огромното внимание е предизвикало и стрес в групта.\r\n\"Получи се разединяване и с някои от хората не си говорим вече. Не сме се и виждали. Но не точно от тогава, а от следващите два проекта\", разказват арститите. За някои от тях паметникът е много успешен. 6 месеца са обсъждали инициативата и са били подготвени за негативни реакции. Все пак, когато се случва толкова успешно, идва и трудността при следващите им проекти да се следват идеите на някого. Това е и причината година по Паметника да не направят нищо.\r\nВсе пак правят още един известен проект - беседката на ул. \"Ангел Кънчев и \"Патриарх Евтимий\" в столицата. След това вече не работят в същия състав. През годините най-младият участник е бил на 16 години, а най-възрастният - на 35. Повечето са художници. Сега групата ремонтира доброволно и безвъзмездно пейки и паркове. Обикалят с кола и като видят нещо счупено, го оправят и си заминават.\r\n\"Най-вероятно това щеше да е нещото, ако не ни бяха хванали, след като боядисахме паметника. Но това не е идеята ни. Когато направихме паметника, го харесаха интелигентните, тези, които го разбират и знаят какво се случва по света. Но хората в \"Люлин\", \"Надежда\", \"Младост\", повечето хора в страната не го разбират, странно им е, не биха разбрали защо е толкова известно. И причината, поради която правим пейки, е за да стигнем до тях. Това е езикът, който те разбират.\r\nПо този начин всеки ден се срещаме с тях и една от целите ни е да сме здраво стъпилина земята тук, в България. Да знаем каква ереалността. Примерно днес, докато оправяхме пейки, някакви деца ни помахаха и казаха: \"Благодарим ви, че поправихте пейките\", една баба ни каза: \"Страхотни сте, кажете какво да ви взема - сладолед или бира?\" и ни донесе по един сладолед. Така имаме контакт с реалните хора, които ако правим само световни неща, не бихме срещнали. И проектите няма да са толкова силни, ако не познаваме тези хора. Шансът, ако направим още веднъж нещо като Паметника на Съветската армия, този път хората в \"Люлин\", които иначе биха го осъдили, ще кажат: \"А това са хората, които оправиха пейките в квартала!\"\r\nЗа артистите хората в \"Люлин\" са толкова важни, колкото тези в центъра\". Инициативите им само до този момент са около 200, но признават, че не всички са толкова успешни и известни. Не винаги улучват правилно темата. Опитват да поправят по 10 пейки на ден. Минимумът им е 5. В редки случаи като вали или времето е лошо, може да са по-малко. Избират местата, които ще поправят спонтанно.\r\n\"Идеята ни е, ако някъде са счупени нарочно ( а на повечето места не е така - повечето са изгнили от времето и са се счупили), да ги поправим нарочно. Минава някой и напълно произволно чупи пейка, ние искаме напълно произволно да я поправим. Замисълът ни е, че злото, лошите хора, са успешни заради това, че не им пука и на моменти правят нещата, без да ги планират. Но доброто също може да работи толкова успешно, ако не му пука\", обясняват от Destructive Creation.\r\nГрупата се вдъхновява от Кристо, който е реализирал толкова успешни проекти по света. \"Той 28 години се е борил за разрешение да опакова Райхстага, 15 години за Портите в Ню Йорк, Плаващите кейове е проекто то 70-те или 80-те години - нещата му се получават до голяма степен, защото не се отказва. Искаме това, което правим да е вдъхновяващо за хората - за това и искаме да стигнем до хората от кварталите, които не се интересуват от изкуство\", разказват артистите.", "date": "2019.01.13", "title": "Те изрисуваха Паметника на Съветската армия, сега поправят пейки!"}
{"url": "https://www.dnes.bg/notifikacii/2019/01/13/rahaf-sauditskata-tiineidjyrka-ostavila-isliama-e-v-kanada.399045", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Канада предостави убежище на саудитската тийнейджърка, избягала от семейството си от страх да не бъде убита. 18-годишната Рахаф Мохамед ал-Кунун публикува своя снимка в самолета, с който вече лети натам с полет през Сеул, предаде Bulgaria ON AIR.\n\n\r\nСлед като избяга от родителите си, тя прекара една седмица в Банкок и успя да привлече вниманието на целия свят. В социалните мрежи Рахаф разказа, че е била държана затворена в стаята си само защото си подстригала косата и се е отказала от исляма – действие, което в Саудитска Арабия се наказва със смърт.\r\nСлед намесата на Върховния комисариат на ООН за бежанците, тайландските власти се отказаха от намерението си да върнат момичето на родителите ѝ. А ООН ѝ предостави статут на бежанец.\r\n ", "date": "2019.01.13", "title": "Рахаф – саудитската тийнейджърка, оставила исляма, е в Канада"}
{"url": "https://www.dnes.bg/stranata/2019/01/13/survakari-blagoslaviat-s-bereket-iz-pernishko.399050", "text": "В Пернишко тръгват сурвакари. Поводът е фестивалът \"Сурва\", който стартира по традиция на 13-и срещу 14-и януари - в нощта срещу старото отбелязване на Васильовден.\r\nОчаква се Перник да привлече много гости от чужбина и от България. \r\nСурвакарите ще обхождат къщите по селата, за да дават благословията си на стопаните като им пожелават здраве и богата година.\r\n \r\n ", "date": "2019.01.13", "title": "Сурвакари благославят с берекет из Пернишко"}
{"url": "https://www.dnes.bg/stranata/2019/01/13/opasnost-ot-lavini-karaite-samo-na-obraboteni-pisti.399051", "text": "Остава в сила високата степен на лавинна опасност в планините, съобщават от Планинската спасителна служба към БЧК, предава \"Фокус4. Туристите трябва да се придвижват само по зимната маркировка. Карането на ски извън обработените терени не е препоръчително.\n\r\nВ най-високата част на планините - над 2000 м, има преминаваща мъгла. Времето е облачно и тихо. Умерен вятър духа в Рила и Пирин. Температурите са между -7 и -10 градуса- Снежната покривка е между 70 см и 90 см, близо  метър в Стара планина.\r\nПътеките не са разбити и ходенето във високите  части е по-трудно, така че туристите трябва да предвидят повече време. Лифтовете в курортите работят, работи и този в Мальовица.\r\nТелефоните на Планинската спасителан служба е 02/9632000 и 0881470", "date": "2019.01.13", "title": "Опасност от лавини: Карайте само на обработени писти!"}
{"url": "https://www.dnes.bg/mish-mash/2019/01/13/receptata-dnes-pyrlenki.398854", "text": "\r\n \r\n350 мл. гъст айрян\r\n \r\n1 яйце\r\n \r\n4 с.л. олио\r\n \r\n1 с.л. оцет\r\n \r\n1 ч.л.сол\r\n \r\n2 с.л. захар\r\n \r\n1 суха мая-7 гр.\r\n \r\n5 ч.ч. брашно\r\n \r\nОт продуктите се замесва меко тесто, оставяме го да втаса около 30 минути.С намаслени ръце се късат топки с големината на яйце и се разтегля като мекица, пекът се на силно нагорещена скара, плоча или сух тефлонов тиган по 4-5 минути от всяка страна.След като са готови се намазват с олио или масло и се поръсват с шарена сол. \r\n \r\n", "date": "2019.01.13", "title": "Рецептата Dnes: Пърленки"}
{"url": "https://www.dnes.bg/kino/2019/01/13/smart-koleda-dalech-ot-brega-den-na-bylgarskoto-kino.399056", "text": "Годината е 1915 г., а датата - 13 януари, когато в \"Модерен театър\" се прожектира първия български игрален филм \"Българан е галант\".Така от 2005 г. българската кино общност отбелязва Ден на българското кино.\r\n В чест на този празник в арт кината в страната ще бъдат прожектирани български филми. В София пет киносалона отбелязват деня - \"Одеон\", \"Дом на киното\", Люмиер Лидл\",G8 и Евросинема.\r\nВ Пловдив българско кино може да се види в Lucky Дом на киното, а във Варна - във ФКЦ. Сред продукциите, които ще бъдат прожектирани са новия филм  на Костадин Бонев „\"Далеч от брега\", \"Смарт Коледа\", \"Възвишение\", \"Вездесъщият\", \"Дъвга за балончета\" и много други, а цената на билетите е 5 лв.\r\n                    \n                    \n                Кметът на София Йорданка Фандъкова поздрави хората, работещи в киноиндустрията за празника. \"Поздравявам българската филмова общност с професионалния празник. През последните години вие печелите международно признание, достигайки високи световни отличия, с което прославяте София и България\". Това заявява тя, цитирана от пресцентъра на Столичната община. Фандъкова пожелава на кинодейците да са здрави и вдъхновени в пътя на творчеството, с което да продължават да ни радвате и да ни карат да се гордеем.\n\r\nСофия е пример за развитие на филмовата индустрия, която има забележителен принос към икономиката на града. На територията на столицата са разположени най-големите студия в България за филмово производство. Тук живеят, творят и се развиват много от професионалистите в бранша. София е домакин на световноизвестни филмови фестивали като \"София филм фест\", \"Киномания\", се посочва в съобщението.\r\nВизията за София като творчески град на киното е утвърждаване на града като водещ център на филмовата индустрия в Европа. Филмовата индустрия в София е втора (след софтуера и видео игрите) по прираст на добавена стойност за последните осем години, показват данните на изследването на Обсерватория по икономика на културата. Изкуствата, културните и творческите индустрии, културното наследство и културния туризъм са на 4-то място по добавена стойност в икономиката на София с 8,5 на сто.\r\nФилмовата индустрия в София показва развитие, като в този сектор са ангажирани над 800 организации.\r\nПрез последните години чрез столичната програма \"Култура\" и чрез филмовата комисия са подкрепени близо 90 филмови проекти, а само за миналата година - 12 документални и игрални филма. Сред тях са \"Соня Йончева - пътят на една дива\" за световноизвестната оперна прима, \"Пет минути София - градът\", \"Какъв цвят е този свят\", \"Смартфонът беглец\", \"Дъвка за балончета\", \"Вездесъщият\" и др.\r\nОт Столичната община припомнят, че, по повод навършването на 80 години от рождението на Невена Коканова, е организирана изложба с фотоси в галерията на открито в Градската градина.\r\n \r\n ", "date": "2019.01.13", "title": "Смарт Коледа, Далеч от брега: Ден на българското кино!"}
{"url": "https://www.dnes.bg/stranata/2019/01/13/stolichanite-poveche-ne-bylgarska-svetovna-tendenciia.399053", "text": "Софиянците са станали с четвърт милион повече за 10 години, показват официалните данни на ГРАО. Това са хората, регистрирани официално. Ръст на жителите обаче има в почти всички областни градове, без един.\n\r\nСпоред най-новите данни в София по лична карта живеят 1 478 045 души. Увеличението им само за година е колкото цял малък град – с 23 000.\n\n\n\r\nНай-голям ръст, освен в столицата, има във Варна, Русе, Кърджали и Благоевград. Според официалната статистика на регионалното министерство за последните 10 години повече хора живеят във всички областни градове. С едно изключение - Ямбол. Там постоянните жители по лична карта са намалели с почти 6 000 души за 10 години.\n                    \n                    \n                \r\nСофиянците - с четвърт милион повече за 10 години\n\r\n\"Все още нямаме проблема на Атина, където живее почти половината население на цяла Гърция. Но натам сме се запътили\", коментира пред Нова тв писателят и сценарист Любен Дилов-син.\n\r\nЖурналистът Иво Райчев пък допусна, че в столицата живеят много повече хора, отколкото показват официалните данни, защото много от жителите нямат адресна регистрация.\n\r\n\"Грешка е, че градът не започна да се развива на изток и на север, а само на юг\", каза още Дилов-син.\n\r\nСпоред него заселването на все повече хора в града се дължи донякъде на световната тенденция хората да имат повече свободно време, което да запълват с различни забавления. А София предлагала много такива.", "date": "2019.01.13", "title": "Столичаните – повече: Не българска, световна тенденция!"}
{"url": "https://www.dnes.bg/stranata/2019/01/13/dyrjavna-psihiatriia-zabraveni-ot-blizki-i-ot-institucii.399052", "text": "Какво се случва с хората, постъпили в Държавна психиатрична болница? Тези, които имат най-голяма нужда от подкрепа и разбиране! В \"Св. Иван Рилски\" температурите са ниски, тъй като прозорците там не се затварят. Но освен, че е студено, настанените в болничното заведение са и самотни. Страдат не само защото носят бремето на заболяванията си, но и защото никой не ги иска.\n\n\n\r\nПовече от 30 години тази безнадежна атмосфера вижда д-р Цветеслава Гълъбова. За нея този път е бил детска мечта, но в момента именно тя вижда, че професията е застрашена от изчезване.\r\n\"Тази болница като местоположение не е където трябва. За нас най-близката многопрофилна болница е Пета градска, което е на около 20-ина километра. Ако дойде \"Бърза помощ\" до 1 час, се радваме. Екип на \"Бърза помощ\", на който ние плащаме по 1 лев на час\", каза директорът на държавната психиатрична болница пред bTV.\n                    \n                    \n                \r\nМежду най-близката спирка на градския транспорт и входа на психиатричната клиника \"Св. Иван Рилски\" хората, които отиват на посещение, трябва да изминат близо километър по път, изпълнен с дупки. Друг проблем е големият брой настанени болни хора със сериозни социални затруднения.\n\r\n\"Нито общността ги иска, нито социалните заведения имат достатъчно места. Не се разкриват защитени жилища, не се разкриват дневни центрове, изобщо не се работи по този въпрос\", подчерта д-р Гълъбова.\n\r\nПо думите ѝ работещите в лечебното заведение понякога рискуват живота и здравето си. Това е една от причините персоналът в болницата да има 5 незапълнени работни места.  Освен риска, на който са подложени, за младите специалисти психиатричната болница не е обект внимание за реализация поради ниските заплати.\n\r\n\"Най-често дежурният персонал на 30 пациенти е една сестра и двама санитари – това е в най-добрия случай\", подчерта директорът на болницата.\n\r\nВъпреки че през 2017г. е направен основен ремонт на всички помещения, все още има стаи, които са със стара дограма, която е на повече от 30 години. В стаите при нормални 20 градуса температурата в момента е 16.\n\r\n\"Вече ще станат две години, от както изпратихме в Министерството на здравеопазването апликационна форма за подобряване на енергийната ефективност на сградите, но отговорът е \"Не\", отбеляза д-р Гълъбова.\n\r\n\"Това, което липсва, е лекуването в общността.  Ние тук каквото можем правим, но това не свършва само с епизода на боледуване, това трябва да продължи и навън\", категорична е тя.", "date": "2019.01.13", "title": "Държавна психиатрия – забравени от близки и от институции!"}
{"url": "https://www.dnes.bg/notifikacii/2019/01/13/maimuni-akrobati-umelo-se-pridvijvat-po-zaledena-jica.399047", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Маймуни показаха завидни акробатични умения по ходене на въже. Видео с група японски макаци, достойни за Цирк дю Солей, стана истински хит в социалните мрежи, предаде Bulgaria ON AIR.\r\nКадрите са заснети в северната част на Япония. На тях се виждат няколко маймуни, които доста умело се придвижват по заледена жица. Видеото е гледано от над 950 000 души в Twitter.\r\nЯпонските макаци, познати също като японски снежни маймуни, са известни с това, че обичат да се къпят в топли извори. А през зимата къпането им привлича много туристи, които искат да ги видят.\r\n ", "date": "2019.01.13", "title": "Маймуни – акробати: Умело се придвижват по заледена жица!"}
