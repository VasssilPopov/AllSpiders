{"url": "https://www.dnes.bg/rusia/2019/02/28/kokainoviiat-polet-i-shoprad-pri-kogoto-stajuva-peskova.403331", "text": "Дъщерята на Дмитрий Песков – говорител на президента Владимир Путин, е на стаж в Европейския парламент. И то при един френски депутат с твърде скандална репутация. Ето какво разкри за него .\n\r\nВ Европарламента работят 750 депутати - повечето от тях са  с умерени възгледи. Но Емрик Шопрад, при когото стажува Елизавета Пескова, не е сред тях. Дойче веле разкри, че френският народен представител има силна склонност към авантюри. \n\r\nЕмрик Шопрад е виден евродепутат: заместник-председател на фракцията \"Европа на свободата и пряката демокрация\", обединяваща малка група от евроскептици. Той е член на Комисията за външни отношения и на подкомисията за сигурност и отбрана. Шопрад е един от политиците, които пътуваха до Крим през 2014 година.\n                    \n                    \n                \r\nЗаедно с други европейски политици той беше наблюдател на непризнатия от международната общност референдум, организиран от руските власти за отделянето на Крим от Украйна. \"Никога не съм крил, че разглеждам Крим като историческа руска територия\", заяви навремето Шопрад. Френският политик многократно се е възхищавал от действията на руското ръководство и е подчертавал, че смята идването на Владимир Путин на власт за най-важното политическо събитие след разпадането на Съветския съюз.\n\r\nВ Путинова Русия той вижда алтернативен антилиберален модел на съвременните европейски държави, който се противопоставя на глобализацията. В неговите представи \"Русия се завръща към ценностите на семейството и патриотизма\". \n\r\nЛюбимата тема на Шопрад е геополитиката. Той е бил преподавател, професор по геополитика във военната академия в Париж. А неговата книга \"Геополитика\" е преиздавана няколко пъти. Емрик Шопрад е автор и на други книги. Често се изявява по радиото и телевизията. Бил е консултант на Марин Льо Пен по външнополитическите въпроси и член на нейната дяснопопулистка партия \"Национален фронт\". А случаят, след който Шопрад напуска партията и фракцията на Марин Льо Пен в Европарламента, е като сценарий за игрален филм.\n\r\n\n\r\nИсторията, в която се оказва замесен Шопрад, се случва преди шест години, когато на доминиканското летище Пунта Кана са арестувани няколко души. На борда на частен самолет „Фалкон“, който извършвал полет до Сан Тропе, полицаите откриват близо 700 килограма кокаин на стойност 30 милиона евро. По обвинение за търговия с наркотици са осъдени на затвор и двама французи - бившите военни пилоти Брюно Одос и Паскал Форе.\n\r\nДвамата твърдят, че не са знаели за съдържанието на 26-те куфара на борда на самолета и обжалват присъдите. И тогава на помощ им се притичва Емрик Шопрад, както сам признава в интервю за \"Пари мач\". Той твърди, че има „хиляди причини да не се вярва в тяхната вина“. \n\r\nЯвно с негова помощ е било организирано и бягството на двамата осъдени французи, които били пуснати под гаранция, но без право да напускат Доминиканската република. Шопрад се срещнал с тях в хотела, в който бил настанен, след което им помогнал с лодка да се доберат до Мартиника, откъдето Одос и Форе се завърнали във Франция.\n\r\nКаква точно е ролята на Шопрад в тази история не се знае със сигурност, властите в Доминиканската република го обвиняват, че е помогнал на двамата французи нелегално да напуснат страната. Но преди няколко години искането за неговия арест е било официално отменено. Историята с кокаина обаче не е приключила. На 18 февруари 2019 във Франция започна процес срещу пилотите Одос и Форе. Очакват ги до 30 години затвор във връзка с кокаиновата афера от 2013 година.\n\r\nСамият Шопрад твърди, че за него \"било важно всички замесени в случая да бъдат съдени от справедлив съд във Франция\". Той отрича срещу него да е била издавана заповед за арест, макар това да бе официално потвърдено от доминиканските власти. Според него цялата работа била \"лъжа, измислена от моите политически противници\".\n\r\n\n\r\nКокаиновият скандал има обаче политически последствия за Шопрад. Заради участието му в аферата с двамата френски пилоти отношенията му с Марин Льо Пен се влошиха драматично. \"След кокаиновия полет разногласията ни с Шопрад станаха твърде сериозни, поради което за него стана невъзможно да остане в партията \"Национален фронт\", заяви Марин Льо Пен през 2015 година. Шопрад от своя страна не спира да сипи обвинения срещу лидерката на партията: \"Тя има невероятната способност да лъже\", заяви той.\n\r\nС други думи Елизавета Пескова стажува при политик с богат и твърде разнообразен опит. В действителност правомощията на Шопрад скоро приключват. Сегашният състав на Европарламента ще работи до новите избори през май. Дали той ще се кандидатира отново? На личния му сайт в интернет не се съобщава нищо по този въпрос.\r\n \r\n", "date": "2019.02.28", "title": "\"Кокаиновият полет\" и Шопрад, при когото стажува Пескова"}
{"url": "https://www.dnes.bg/world/2019/02/28/ikonomikata-na-indiia-nai-byrzorastiashta-sred-golemite.403397", "text": "Между големите държави Индия е най-бързо растящата икономика, коментира адвокат Борислав Боянов, председател на Индийско-българската бизнес камара, в ефира на .\r\nНадявам се конфликтът между Индия и Пакистан да не се задълбочава, каза Боянов по темата за отношенията между Индия и Пакистан. \"Ситуацията е комплексна – външно- и вътрешнополитически. Индия е огромна държава. Пакистан също е силна държава. И двете са ядрени сили. Неслучайно всички глобални лидери призоваха за уморитворяване\", допълни той.\r\n                    \n                    \n                \"Вчера се изказа пакистанският премиер, след това и външният министър на Индия. Искам да вярвам, че нещата ще бъдат уредени. В момента индийските борси са изцяло на зелена територия. От друга страна, конфликт в Кашмир има редовно. Има жертви и от двете страни. Този терористичен акт отпреди две седмици отприщи тази вълна. Но не виждам притеснение за бизнеса в Индия\".\r\nНаселението на Индия до 2024 г. се очаква да бъде най-многобройното в света, а до 2020 г. да бъде държавата с най-младо население, посочи адвокат Боянов.\r\n\"От Индийско-българската бизнес камара забелязваме все по-често индийски компании да идват в България и региона. Има компании, които се интересуват от концесията на Летище София и ЧЕЗ. България и Индия имат бизнес отношения от 1958 г., но в последните години те се развиват изключително бързо. IT и фарма индустрията благоприятстват развитието на двустранните търговски отношения\", поясни още той.\r\nОще подробности вижте на сайта на .", "date": "2019.02.28", "title": "Икономиката на Индия - най-бързорастяща сред големите"}
{"url": "https://www.dnes.bg/temida/2019/02/28/izmamnik-obeshtal-na-bivsh-policai-da-mu-udvoi-parite.403408", "text": "Бургаският съд даде 5 години затвор на измамник, представял се за социален работник, който се опитал да ужили пенсионер, бивш полицай. Измамникът заявил на пенсионера, че ако изтегли всичките си спестявания, ще му ги удвои с европейски пари, като с това му причинил вреда в размер на 8650 лева.\n\r\nВелко М., се запознал на улицата с пенсионера, съобщиха от прокуратурата. Започнал да му говори, че е бивш полицай и е работил в Първо районно управление в Бургас. Пострадалият му казал, че също е работил в Първо районно. Докато вървели, измамникът казал на възрастния бургазлия, че сега е социален работник и можел да му удвои парите, които имал в банка. Обяснил му също, че тези пари, които щял да му даде, били европейски.\r\n                    \n                    \n                Пострадалият нямал намерение да ходи до банката, но мнимият социален работник настоял. Възрастният човек се съгласил да отиде и да изтегли спестяванията си, което и направил. Подсъдимият не влязъл в банковия клон, като заявил, че ще отиде да види болна жена и след това ще чака пред банката, пише \"Труд\".\n\r\nПо същото време на улицата се намирали трима полицейски служители, които забелязали криминално проявения Велко М. и решили да го проследят. След като пострадалият излязъл от банковия клон и бил пресрещнат от подсъдимия служителите на реда отишли при тях и задържали измамникът.", "date": "2019.02.28", "title": "Измамник обещал на бивш полицай да му удвои парите"}
{"url": "https://www.dnes.bg/akoshtete-vqrvaite/2019/02/28/myj-zabravi-skypa-vaza-na-pikaso-vyv-vlak.403356", "text": "Разсеяността понякога ни коства много. Мъж, пътувал във влака от Касел към Дюселдорф, носил със себе си ценна ваза. Тя била нарисувана от самия Пикасо и стойността й била на стойност 11 хил. долара. Ала... я забравил във влака. \n\r\n76-годишният мъж носил керамичното произведение на изкуството в пазарска чанта, която оставил на пода. Пътуването му включвало едно прекачване в Хам. Той слязъл от първия влак, качил се на другия и отпътувал към Дюселдорф и тогава се сетил, че пликчето останало в другата машина.\r\nПанически мъжът се свързал с полицията, която претърсила целия влак, но така и не открила вазата. Според разследващите, непознат човек е прибрал пазарската торба. На разпит са повикали свидетели, но не е ясно дали произведението на изкуството ще бъде намерено, особено след шума, който се вдигна в медиите.\r\n                    \n                    \n                Полицията определя случилото се като \"монументална забрава“.\r\nВазата е от колекцията \"Сови“, която Пикасо изработва в керамичното си студио \"Мадура” във Франция, като тя струва най-малко 10 хил. долара.  Един от другите съдове се продава за 15 хил. долара на търг през 2016 г. \r\n ", "date": "2019.02.28", "title": "Мъж забрави скъпа ваза на Пикасо във влак"}
{"url": "https://www.dnes.bg/temida/2019/02/28/i-apelativniiat-syd-pusna-lekarite-obvineni-za-falshivi-telk-ove.403415", "text": "Апелативният специализиран съд освободи окончателно без мерки за неотклонение четиримата обвинени варненски лекари за издаване на фалшиви ТЕЛК-решения, предаде bTV. \n\n\n\r\nДвамата сирийци, задържани за участие в престъпна група по случая, остават под домашен арест. Част от лекарите дойдоха в съда с куфари. \"Трябваше да бъда готова за всеки един вариант”, посочи една от обвиняемите, д-р Ваня Петкова.\r\n„За това, което ми беше причинено, аз мисля да си потърся правата си“, категорична е и друга от обвинените, д-р Мима Великова.\r\nЗа седмица втори състав на съда определя, че организирана престъпна група за фалшиви ТЕЛК решения няма.", "date": "2019.02.28", "title": "И Апелативният съд пусна лекарите, обвинени за фалшиви ТЕЛК-ове"}
{"url": "https://www.dnes.bg/akoshtete-vqrvaite/2019/02/28/6-neshta-narushavashti-synia-ni.403296", "text": "Сънят има своя крехък механизъм, който много лесно може да се наруши. Навиците ни вечерно време имат голямо влияние върху заспиването, продължителността и качеството на съня ни. Има някои неочаквани причини сънят ни да не е здравословен и те са в самите нас. Определени действия, които правим непосредствено преди лягане вредят на съня ни, което води до по-сериозни проблеми в дългосрочен план.\r\nКакво не трябва да правим преди лягане?\r\n\r\nРаботата, дори да е най-любимото ни нещо в ежедневието, не трябва да се извършва непосредствено преди сън. Ако е стресираща или напрегната, тя ще повиши нивата на кортизол в кръвта, което води до високи нива на стрес в организма. Ако пък ни носи удоволствие, ефектът също може да е безсъние или неспокоен сън, защото ни превъзбужда.\r\n                    \n                    \n                Преди лягане е добре да се отпуснете и да не мислите за ангажиментите си през деня.\r\n\r\nМислите, че чаша от любимото ви червено вино ще ви унесе и ще ви помогне да заспите? Грешите. Алкохолът пречи на заспиването и нарушава механизмите на REM фазата на съня. В такива случаи обикновено се будите изморени, сякаш сте спали няколко минути.\r\n", "date": "2019.02.28", "title": "6 неща, нарушаващи съня ни"}
{"url": "https://www.dnes.bg/notifikacii/2019/02/28/opasni-li-sa-dizelovite-koli-v-bylgariia-tova-e-osnovnoto-tyrsene.403416", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Опасни ли са дизеловите автомобили и каква е причината Европа да въведе строги забрани за тяхното използване? Опасни ли за хората тези коли?\r\nСпоред италианско проучване по-голямата част от изнесените дизелови  автомобили към България са над 10-годишна възраст. То твърди, че от  чужбина към страната ни поттеглят около 30% от дизеловите автомобили.\r\nТемата коментираха пред изпълнителният директор на Асоциацията на вносителите на автомобили Цветелина Цанева и председателят на УС на Асоциацията на автомобилните производители Александър Миланов.\r\n\"Българинът иска да си купи кола за 5000 лева, но няма как за тези пари да получи високо качество\", обясни в предаването \"Директно\" Цветелина Цанева. Според нея масово у нас се карат коли на възраст над 10 години.\r\n                \n                Тя обясни, че за миналата година около 320 000 са новите регистрации на автомобили, от тях 36 000 са новите. \"Това  означава, че на всеки един нов автомобил се продават 9 употребявани. 185 000 са дизеловите автомобили и това е основното търсене\", обясни Цанева.\r\nПо думите й техническото оборудването в пунктовете на КАТ \"е под всякаква критика\".\n\r\nПредседателят на УС на Асоциацията на автомобилните производители Александър Миланов коментира, че ако един автомобил е поддържан, той не е опасен за хората. Той допълни, че съвременните автомобили пречистват почти всички газове, докато по-старите коли не отговарят на редица изисквания.\n\r\nВ репортаж по темата  потърси гледните точки на собственици на стари и нови коли и на опитни шофьори и търговци.\r\n ", "date": "2019.02.28", "title": "Опасни ли са дизеловите коли? В България това е основното търсене"}
{"url": "https://www.dnes.bg/zvezdi/2019/02/28/djeimi-foks-se-pohvali-ostavil-keiti-holms.403392", "text": " Джейми Фокс не само заяви на парти след Оскарите, че е „необвързан“, но и се появи с актрисата Джесика Зор. Актьорът, за когото се говореше, че стяга сватба в Париж с дългогодишната си половинка – Кейти Холмс, явно е на съвсем друга вълна.\r\n51-годишният Джейми, който е носител на „Оскар“, присъства на много партита в неделя вечер в Лос Анджелис и на едно от тях разкрил статуса си пред свои колеги. Направил го уж доста небрежно, просто подхвърляйки, че си няма половинка в момента.\r\n \r\nВ същото време Фокс се мотаел почти през цялото време с актрисата от сериала „Клюкарката“ Джесика. Двамата дошли заедно на партито на Мерцедес Бенц, след това минали през партито на списание Vanity Fair, а накрая посетили и частното парти на Бионсе и Джей Зи.\r\n \r\nСпоред слуховете отношенията на Джейми и Джесика са по-скоро романтични, отколкото приятелски.\r\n \r\nСтранното е, че той съвсем наскоро беше сниман на почивка с Кейти и дори се заговори, че двамата са решили да узаконят отношенията си.\r\n \r\n", "date": "2019.02.28", "title": "Джейми Фокс се похвали: Оставил Кейти Холмс"}
{"url": "https://www.dnes.bg/temida/2019/02/28/varna-ostaviha-v-aresta-myja-ubil-jena-si-kremena.403414", "text": "Варненският окръжен съд днес остави в ареста 41-годишния Борислав Николов, обвинен за убийството на съпругата си. Тялото на 40-годишната Кремена Николова бе открито на 25 февруари в апартамента, където съпрузите живеели под наем. Според обвинението причината за смъртта на жената е мозъчен оток, причинен от множество удари по главата.\n\n\nДвамата са били пред развод. През годините преди убийството жената е подавала сигнали, че е жертва на домашно насилие, но после твърдяла, че нещата са се оправили.\r\nСпоред съда от събраните до момента данни по случая може да се направи обосновано предположение, че мъжът е съпричастен с престъплението, за което е обвинен. След новите промени в Наказателния кодекс, ако бъде признат за виновен, той може да получи наказание от 15 до 20 години затвор, припомня БТА.\r\n ", "date": "2019.02.28", "title": "Варна: Оставиха в ареста мъжа, убил жена си Кремена"}
{"url": "https://www.dnes.bg/mish-mash/2019/02/28/150-mln-evro-za-kartina-na-karavadjo-otkrita-na-tavan.403409", "text": "През 2014 година акционерът Марк Лабарбе получава интересно обаждане от свой приятел, който почиствал тавана на апартамента си в Тулуза. Той открил картина, покрита с прах, потъмняла от влага. Лабербе веднага отишъл на мястото, внимателно с памук почистил част от платното, направил снимка и я пратил на Ерик Тюркуин – експерт, който работел в Париж.\r\nПет години по-късно, картината се намира в галерия в Лондон. Тя е висока 1,50 метра и е широка 1,80, а детайлите са спиращи дъха. Не отнема много време на Тюркуин да се сети, че това е един от изгубените шедьоври на Караваджо.\r\nПлатното изобразява Юдит и Олоферн и е нарисувано през 1607 година. Днес, на пресконференция бе обявено, че Лабербе ще пусне картината на аукцион в Тулуза на 27 юни. Минималната цена, която се очаква за шедьовъра е 150 милиона евро.\r\n                    \n                    \n                \"Това е най-красивата картина, която съм намирал.  - казва Тюркуин пред CNN. - Много е агресивна, почти непоносима. Но това не е артист, който интерпретира текста, а му вдъхва живот.“\r\nТекстът за който говори Тюркуин е \"Книгата на Юдит“, част от католическата версия на \"Стария завет“.  Юдит е вдовица, която е пленена от армията на генерал Олоферн. За да спаси града си, тя съблазнява генерала и след това го обезглавява, както е изобразено на картината на Караваджо.\r\nСпоред Тюркуин, платното има дълга и сложна история. Нарисувано е от гения, когато пристига в Рим. Тя въплъщава промяната на стила на Караваджо докато е в изгнание в Неапол.\r\n\"Той става по-мрачен към края на живота си“, обяснява експерта.\r\nПрез 1607 година описание на картината фигурира в две писма на Дюка на Херцогството Мантуа. През 1617 тя е част от завещанието на търговеца на изкуство Луис Финсон. После се намира в имението на художника Ейбръхам Винк. През 1619 е изложена в Антверпен и съдбата й става мъглива. Там е до 1689 година и повече нищо не се чува за нея.\r\nПреди откритието в Тулуза, само бледо копие направено от Луис Финсон показва, как е изглеждал шедьовъра. \r\nСъществуването на копие обаче повдига друг въпрос – ами ако намерената картина в Тулуза е също дело на някой от учениците на Караваджо? Доказателствата са няколко – често на копията им липсва енергия, докато в това платно се вижда жизненост. Под повърхността има линии, петна, които свидетелстват за промяна на мнението на художника. Нещо, което липсва при копията, тъй като техните автори рисуват само това, което виждат пред очите си.\r\nЦената на изгубеният шедьовър скача не само защото е на Караваджо, но и защото голяма част от съществуващите му картини са повредени. Много хора са опитвали да ги почистят, защото били \"прекалено тъмни“.\r\nИ Марс Лабербе и Ерик Тюркуин предпочитат платното да бъде купено от някой музей, за да може да бъде достъпно до всеки.\r\n\"Ако си собственик на галерия и имаш Караваджо, значи имаш най-доброто“, категоричен е експертът. Той все още е смаян от появата на картината.\r\n\"В света има останали само 65 негови творби. И ние открихме 66-тата на таван. Невероятно е, но е истина!“", "date": "2019.02.28", "title": "150 млн. евро за картина на Караваджо, открита на таван"}
{"url": "https://www.dnes.bg/index/2019/02/28/tuning-moshtni-koli-i-testosteron-gonkite-v-centyra-na-kioln.403366", "text": "\r\nСъбота вечер за комисарите от полицията в Кьолн ще е заета. Те са тръгнали по следите на шофьори с мощни, тунинговани автомобили, които си спретват гонка в центъра на града. \n\r\n\"Два автомобила чакат един до друг на червения светофар. Шофьорите им се споглеждат и по едно време единия вика \"виж я моята красавица как е легнала, как е тунингована\", а другият веднага \"и моята така, ама има повече коне под капака\" и гонката започва\", обяснява комисар Райнер Фукс пред . \n                \n                \r\nНе след дълго се появява и първият подозрителен шофьор. Полицаите тръгват след него, но внимават шофьора да не ги усети. \n\r\n\"От боботенето ясно се чува, че двигателят е подсилен\", отбелязва зорко комисар Александер Шварцер. \n\r\nШварцер и Фукс проверяват документите на шофьора и автомобила и веднага става ясно, че водачът отговаря на рисковата група - млад мъж, с хубава кола, която е незаконно тунингована. \n\r\nВ крайна сметка колата е конфискувана поне до понеделник, когато ще трябва да мине технически преглед. Шофьорът пък ще се прости със солидна сума за глобата. \n\r\nПовечето нарушители обаче не се плашат от това. \n\r\n\"Мислят си, че са велики шофьори, уви, после се оказва, че не е баш така. Затова постоянно стават и много тежки катастрофи\", обяснява единият комисар. \n\r\nЕдна от най-тежките катастрофи в Кьолн наскоро завърши трагично. Двама души си правят гонка, единият обаче губи контрол върху автомобила. За съжаление жертвата е напълно невинна - преминаваща 19-годишна велосипедистка. \n\r\nИменно заради това в Кьолн вече работи специална полицейска част, която да се бори с проблема. А с напредването на нощта и изпития алкохол подозрителните коли стават все повече.\r\n", "date": "2019.02.28", "title": "Тунинг, мощни коли и тестостерон: Гонките в центъра на Кьолн"}
{"url": "https://www.dnes.bg/health/2019/02/28/za-razlikata-mejdu-glutenova-neponosimost-glutenova-alergiia-i-cioliakiia.403363", "text": "Глутенът представлява смес от два протеина – глиадин и глутенин, които се срещат в почти всички растителни семена. Установено е, че до половината от световното население страда от повишена чувствителност към глутена в точно специфична субгрупа зърна – пшеница, ръж, ечемик и овес. В този смисъл глутеновата диета изключва не всички зърнени храни, а само тези, които спадат към семейство житни земеделски растения.\r\n \r\nГлутеновата непоносимост и цьолиакията са заболявания със сходна дори идентична симптоматика, което прави диференцирането на заболяването невъзможно без клиничен тест. Двете заболявания се отличават по типа реакция спрямо глутена.\r\n \r\nГлутеновата алергия е анафилактоидна реакция и се отличава от другите две състояния с характерните симптоми за първи тип алергична реакция.\r\n \r\n\r\n ", "date": "2019.02.28", "title": "За разликата между глутенова непоносимост, глутенова алергия и цьолиакия"}
{"url": "https://www.dnes.bg/notifikacii/2019/02/28/avstraliia-prejiviava-nai-toploto-liato.403384", "text": "От декември до февруари Австралия преживя най-топлото си лято, откакто се водят температурни наблюдения и прогнозите никак не са добри и за есента, предаде Франс прес.\n\r\nОкончателните числа ще станат известни в петък, но още отсега се знае, че средната температура на летния сезон за пръв път е превишила с два градуса по Целзий средните дългосрочни температури, пише БТА. \r\nВалежите се оказаха много под средната норма и прогнозите на Метеорологичното бюро на Австралия никак не са добри. Силно засушаване порази през последните месеци обширни райони, като бяха засегнати селскостопанските масиви в източната и югоизточната част на страната-континент. Не се очаква през есента валежите дори да се доближат до средната сезонна норма.\r\nМетеорологичното бюро отчете, че този месец януари е бил най-топлият в историята на Австралия, като за пръв път средномесечната температура е надвишила 30 градуса по Целзий.", "date": "2019.02.28", "title": "Австралия преживява най-топлото лято"}
{"url": "https://www.dnes.bg/snimka-na-denia/2019/02/28/baba-marta-idva-sys-slynce-i-temperaturi-do-18-gradusa.403377", "text": "Първи март идва със слънчево време до обяд, но в следобедните часове е възможно да се заоблачи, прогнозират синоптиците от НИМХ. Ще има умерен вятър от запад-северозапад, който ще отслабне след обяд.  \n\r\nТемпературите ще се повишат. Минималните ще са между 1 и 6 градуса, на отделни места в Югозападна България - до минус 1-минус 2 градуса; максималните - между 13 и 18 градуса.\n\r\nНад Черноморието ще преобладава слънчево време, но след обяд облачността ще се увеличи. Ще духа до умерен вятър от запад-северозапад. Максималните температури на въздуха ще бъдат 13-16 градуса. Температурата на морската вода е 5-6 градуса. Вълнението на морето ще бъде около 2 бала.\n\r\nНад планините ще преобладава слънчево време. Ще продължи да духа силен, по билата - до бурен, северозападен вятър. Максималната температура на височина 1200 метра ще е около 7 градуса, на 2000 метра - около 0 градуса.\n                \n                \r\nПрез нощта срещу събота облачността ще се увеличи и в събота ще преобладава облачно време. На места ще има и слаби превалявания, предимно от дъжд, в планините над 1800 метра - от сняг. В Източна България вятърът ще се ориентира от изток-североизток и с него ще проникне студен въздух; на запад преди обяд вятърът ще е все още северозападен, до умерен.\n\r\nВ неделя облачността ще е по-често значителна, но без съществени валежи. Температурите още ще се понижат и сутрешните ще са предимно между минус 2 и 3 градуса, а дневните - между 5 и 10 градуса, в северозападните райони, където вятърът отново ще се обърне от запад, до 12-13 градуса.", "date": "2019.02.28", "title": "Баба Марта идва със слънце и температури до 18 градуса"}
{"url": "https://www.dnes.bg/akoshtete-vqrvaite/2019/02/28/zodiite-koito-iskat-byrzo-da-se-ojeniat.403091", "text": "Някои хора обичат традициите и държат да ги спазват. За тях сватбата е важен ритуал и не могат да си представят да не направят сватбена церемония. От малки мечтаят за перфектния сватбен ден и за перфектната половинка.\r\nНе държат да са прекарали много време с партньора и да вдигнат кой знае колко изящна сватба. Могат да я планират бързо, защото вече са мислили за нея много пъти, а и държат повече на обичаите, отколкото на лукса. Ето и кои са тези зодиакални знаци.\r\nРак\r\n \r\nЛюбовта е много важна за тях, винаги копнеят за сериозна връзка. Когато са вече достатъчно големи и имат партньор, искат бързо да се венчаят за него. Нямат търпение да вдигнат сватба, да започнат да изграждат свой дом заедно, а и да имат наследници. Това е най-голяма им цел в живота - да създадат семейство, да направят свой дом. Възстановяват се с години от разбито сърце, затова когато намерят стабилен партньор, бързат да се женят - да са сигурни, че нещата са сериозни. Търсят сигурност.\r\n \r\nКозирог\r\n \r\nТе са много организирани и сериозни хора като цяло, не е изненада, че копнеят за стабилност и в любовната сфера. Искат да знаят, че са уредили живота си. Те са знаците, които обожават традициите и винаги ги спазват. Когато се обвържат, винаги е сериозно, мразят авантюрите. Много са отговорни, не искат да разиграват хората. За тях сватбата е задължителна, една от любимите им традиции.\r\n \r\n", "date": "2019.02.28", "title": "Зодиите, които искат бързо да се оженят"}
{"url": "https://www.dnes.bg/notifikacii/2019/02/28/moje-li-vyv-venecuela-da-izbuhne-prodyljitelen-voenen-konflikt.403278", "text": "След скорошните кървави сблъсъци по границата с Колумбия като основна опасност за Венецуела се очерта рискът от гражданска война. Има ли изгледи за продължителен военен конфликт с намеса на трети страни, разцепващ държавата на територии, контролирани от Николас Мадуро, и анклави, лоялни към опозицията?\n\r\nВенецуелски военни използваха на 23 февруари сълзотворен газ срещу доброволци, разтоварващи хуманитарни помощи от камиони на граничен мост с Колумбия. Опозицията във Венецуела съобщи за десетки загинали и ранени.\n\r\nНе е изключено политическият конфликт да се разрасне в пълномащабна гражданска война, пише Александър Зотин, в. \"Комерсант\". Няколко фактора обаче сочат, че Венецуела едва ли е застрашена от продължителна гражданска война по модела от Сирия, Либия или споменатата Колумбия от 80-те. Защо?\n                \n                \r\n\n\r\nЗа разлика от Колумбия във Венецуела липсват силни центробежни тенденции. Преди 20 години колумбийското правителство контролираше едва към 40 на сто от територията на страната, в останалите 60 процента се разпореждаха леви бунтовници от Колумбийските революционни въоръжени сили (ФАРК) и Армията за национално освобождение (АНО). Контролът на правителството над останалите земи впрочем също бе твърде условен. Наркокартелите заемаха междинна позиция - подкрепяха ту десните, ту левите от тактически съображения, а нямаше всъщност и ясна граница между картелите и въстаническите движения.\n\n\n\r\nВ Колумбия предпоставка за фактическото разпадане на страната бе специфичната ресурсна база, използвана от различните паравоенни отряди - кокаинът. Храстите кока са доста капризна култура и растат главно в три страни от Южна Америка с планински прохладен климат - Колумбия, Боливия и Перу.\r\nКокаинът се произвежда лесно. За първична преработка на листата кока често се използват мобилни фабрики - камиони, оборудвани с перални, преправени на примитивни центрофуги. Ела, че открий в джунглата такава подвижна лаборатория! Местата за производство и маршрутите за превоз сравнително често се менят. Затова ликвидирането на някоя плантация за кока или на някой маршрут не повлиява на жизнеспособността на съответната автономна политическа или търговска група - един терен лесно се заменя с друг, също и маршрутите . . .\n\r\nВ политически план кокаинът е идеалната ресурсна база за финансово подхранване на сепаратисти от всички бои.\n\r\n\n\r\nВ случая с Венецуела основният ресурс, захранващ режима, е петролът. В последно време страната стана едър транзитьор на кокаин, но фактически няма собствено производство - неподходящ климат.\n\r\nПетролът като източник на финанси диктува малко по-различна логика и логистика на евентуалния конфликт. За разлика от кокаина при петрола е много висока зависимостта от строго обвързаната със земния релеф транспортна инфраструктура - тръбопроводите и пристанищата. Контролът върху транспортната инфраструктура в ръцете на една силова групировка повлиява на много силно жизнеспособността на съперниците й, контролиращи например петролното находище.\n\r\nНякой би възразил, че петролната ресурсна база не попречи да се развие траен граждански конфликт например в Либия. Но, първо, Либия поначало бе доста \"многосъставна\" държава с надмощие на различни племена и силен сепаратизъм в три региона - Киренайка, Фесан и Триполитания. Преди страната да стане независима през 1951 г., племената действаха като автономни политически, военни и икономически единици. Муамар Кадафи единствен успя, докато управляваше, да поизглади противоречията, веднага откроили се отново след свалянето му през 2011 г.\n\r\nВторо, чисто икономически петролният ресурс наистина до голяма степен бе изгубен, щом избухна гражданската война - добивът на петрол в Либия спадна практически двойно в сравнение с 2010 г.\n\r\nТрето, да не забравяме, че условията за добив на петрол в Либия са горе-долу благоприятни. Особено в сравнение с Венецуела. Венецуелският петрол включва главно свръхтежки сортове от басейна на Ориноко. За да бъдат транспортирани, те трябва да се разредят със свръхлеки сортове, каквито във Венецуела няма - налага се да бъдат внасяни от САЩ или Саудитска Арабия. Технически сложен процес, който едва ли ще е по силите на политическа групировка, държаща само част от финансовата, логистична и транспортна верига в износа на петрол.\n\r\n\n\r\nРедица примери с точещи се граждански войни показват, че шансове да запазят властта имат лидери с мощна подкрепа от страна на някоя многобройна група сред населението. Не е задължително мнозинството да ги подкрепя, стигат и 5-10 на сто. Важното е хората в това малцинство да схващат, че изгубят ли играта, ще изгубят твърде много, може би дори живота си.\n\r\nТакива стабилно лоялни групи се формират предимно на етническа или религиозна основа. В Сирия например, където гражданската война пламти от 2011 г., ресурсът от лоялност към президента Башар Асад се гради върху етнорелигиозното малцинство алауити. Те не са много - към 12 на сто от населението, но лоялността им е извънредно трайна. Също и в Либия политическата лоялност е фактически синоним на племенната лоялност.\n\r\nРазполагат ли с такъв ресурс чавистите във Венецуела? Освен армията, лоялна засега, Уго Чавес (венецуелски лидер през периода 2002-2013 г., бел. изд.) организира и възпита ултралеви паравоенни въоръжени групи за подкрепа (colectivos). Тяхно ядро са споменатите вече бойци от колумбийските ФАРК и АНО, чиито графити се мъдрят из някои политизирани бариоси (бордеи) на Каракас. А живата им сила - бедняците от тези бариоси.\n\r\nЛоялността на левите към Чавес бе доста висока. Така например мотото на Лина Рон, водач на партията \"Венецуелско народно единство\", бе \"Con Chavez todo, sin Chavez plomo!\" (\"С Чавес - всичко, без Чавес - куршум!\"). Самата Лина обаче почина още през 2011 г. - две години преди смъртта на Чавес. \n\r\nПоложението с Мадуро е малко по-различно. Дори мнозина левичари (в страната има цял куп - от социалдемократи до троцкисти-маоисти-ходжаисти) се отказаха да подкрепят режима.\n\r\nОстатъците от лоялност към Мадуро сред левите и бедняците имат за причина раздаваните пакети с храна, разпределяни от комисии по снабдяването и производството (Consejo Local de Abastecimiento y Produccion). Американските санкции обаче явно рязко ще намалят притока на валута в страната от износа на петрол. И то в най-близките месеци. Същите проблеми се очакват с армията и нейната лоялност към режима.\n\r\nМадуро не разполага с вътрешен ресурс от стабилна лоялност, характерна примерно за режима на Асад в Сирия.\n\r\nТеоретично чавистите биха могли да потърсят и друг източник на валута за страната. Например да разчитат на помощ от голям международен донор. Тази роля би могъл да играе Китай, но той подчертано се дистанцира от венецуелските проблеми. Нищо чудно - днес КНР води трудни икономически преговори със САЩ и всяка подкрепа за режима на Мадуро може да провали тъй необходимото на Пекин търговско споразумение с Вашингтон.\n\r\n\r\nМадуро остана с един-единствен ресурс - статуквото. Обикновено е по-трудно да промениш нещата, отколкото да ги оставиш, каквито са. Но, уви всички останали фактори работят против него. Изглежда няма да се разиграе и сценарият с гражданска война - чавистите едва ли ще могат да задържат що-годе задълго някой район от страната. Граждански конфликт, дори война, може да има, но те най-вероятно скоро ще приключат.\r\n \r\n/БТА/", "date": "2019.02.28", "title": "Може ли във Венецуела да избухне продължителен военен конфликт?"}
{"url": "https://www.dnes.bg/temida/2019/02/28/viknaha-lineika-za-mitio-ochite-poluchil-hipertonichna-kriza.403389", "text": "Линейка пристигна в ГДБОП заради Димитър Желязков-Митьо Очите. Арестантът почувствал болки в корема, докато му предявявали материалите по делото за рекет. \r\nАнтимафиотите повикали Спешна помощ, а медиците установили, че Желязков е получил хипертонична криза, предава Нова телевизия.\n\n \r\nДокато лекарите дойдат, обаче, Митьо Очите пил хапчета и състоянието му се нормализирало. Желязков беше екстрадиран у нас на 15 февруари с полет от Истанбул. Той беше задържан по подозрение, че е част от организирана престъпна група за рекет, палежи, побоища и изнудване.", "date": "2019.02.28", "title": "Викнаха линейка за Митьо Очите, получил хипертонична криза"}
{"url": "https://www.dnes.bg/zvezdi/2019/02/28/zeineb-praznuva-edna-sedmica-rojden-den.403088", "text": "Зейнеб Маджурова отбеляза подобаващо навършването на 34 години. Красивата водеща е родена на 13 февруари, но празнува рождения си ден цяла седмица, ако съдим по публикациите ѝ в Instagram. Тя посрещна рождения си ден в чужбина, на топло и екзотично място - Краби, Тайланд.\r\n\"Там, където духът ми е свободен, а сърцето пълно\" написа звездата, за да покаже любовта си към морето. Освен да релаксира по плажовете, Зейнеб е успяла да обиколи с лодка и остров Пукет. \"Има особено безпричинно щастие в летните дни\", коментира тя.\r\n \r\n", "date": "2019.02.28", "title": "Зейнеб празнува една седмица рожден ден"}
{"url": "https://www.dnes.bg/politika/2019/02/28/bsp-ne-hodiat-na-rabota-vzimat-pari-i-se-oplakvat-mnogo-sa-im.403388", "text": "Откакто бойкотираха парламента червените депутати се изявяват в централата на партията на \"Позитано\" 20. \r\nИ макар че не чуха доклада за дейността на НЗОК за 2017 г., който беше обсъден в пленарната зала, го използваха като повод, за да упрекнат властта за състоянието на родното здравеопазване. \n\n\n\r\n\"700 лв. е заплата на медицинските сестри и това е на фона на около 1000 лв. увеличаване на депутатските заплати през последните години. За пореден път управляващите не пожелаха да разгледат предложението на БСП за замразяване на депутатските заплати със задна дата и тяхното намаляване. В кой друг сектор се увеличават така заплатите и за това ли работят управляващите\", попита Христо Проданов.\n                    \n                    \n                \r\nСпоред Георги Михайлов от две години БСП поставя проблема за достойното заплащане на лекарите и специалистите по здравни грижи, но нищо не се прави. \n\r\nТой посочи, че в България на всеки 100 хил. души се падат около 450 медицински сестри. \n\r\n\"А на 1 лекар според стандарта на ЕС трябва да отговарят от 2 до 4 сестри, а в България те са по-малко от 1 сестра\", коментира Михайлов.\n\r\nПо думите му през последните 10 години 10 000 сестри са напуснали България, а над 15 000 са сменили своята професия или са напуснали.\n\r\n\"Имаме сериозен дефицит на здравните специалисти, които са най-близо до хората. Възнагражденията, които получават специалистите по здравни грижи, са изключително ниски. Нетната им заплата много често не достига и 700 лв., това са проблеми, които задълбочават хаоса в здравеопазването\", коментира проф. Михайлов.\n\r\nНа брифинга на социалистите стана ясно още, че те няма да се върнат в НС. \n\r\n\"Президентското вето върху промените в Изборния кодекс ще бъде отхвърлено. Тогава какъв е \r\nсмисълът да се върнем в зала, за да дебатираме отново? Тези правила са измислени само за да може да се бетонира една партия във властта. Каква ще бъде сводката вечерта в новините – \"депутатите приеха промените в Изборния кодекс\". Не, ние не сме от депутатите, които желаят тези промени\", заяви Проданов.", "date": "2019.02.28", "title": "БСП не ходят на работа, взимат пари и се оплакват - много са им"}
{"url": "https://www.dnes.bg/stranata/2019/02/28/ptp-s-jertva-kola-se-blysna-v-dyrvo-zagina-mlad-myj.403353", "text": "Мъж на 39 години е загинал при пътнотранспортно произшествие по пътя Антимово-Покрайна, съобщиха от полицията.\r\nИнцидентът станал вчера. \"Фиат Пунто\", управляван от 29-годишен жител на Покрайна при движение с несъобразена скорост се блъснал в крайпътно дърво. Загинал е 39-годишният пътник в колата - жител на същото село.\r\nШофьорът е с фрактури на крайниците. Няма опасност за живота му, настанен е в болница.\r\nТова е втори случай на загинал при пътнотранспортно произшествие в област Видин от началото на годината.", "date": "2019.02.28", "title": "ПТП с жертва: Кола се блъсна в дърво, загина млад мъж"}
{"url": "https://www.dnes.bg/sofia/2019/02/28/zavyrnalite-se-asen-kehaiov-etichen-haker-i-spec-po-krav-maga.403358", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В \"Завърналите се с Петя Кертикова\" ви срещаме с един изключителен българин – етичен хакер и главен инструктор по израелската система за самоотбрана \"Крав Мага\", съобщава  \n\n\r\nКогато не е в залата Асен Кехайов проверява системите за сигурност на международни корпорации за милиони долари. Успява да влезе там, където никой друг не може да стигне. Получава възможност да стане американски гражданин благодарение на спортните си успехи, но не се възползва.\n\r\nАсен е учил в Италианския лицей, а след това следва в сферата на \"Сигурността\" в Нов български университет. Той решава да продължи образованието си в Сан Диего по специалност \"Киберсигурност\". \n                    \n                    \n                \r\nЗавръща се от Съединените щати, за да предаде своя опит тук и се надява още българи да го последват.\n\r\n\"Искам да дам на младите хора в България път и надежда, и цел да се борят и да постигнат мечтите си. Искам да им предам моя опит да идат да учат и да се върнат в България, за да допринесат за подобряване качеството на живот тук\", сподели той пред Петя Кертикова.\n\r\nРаботата му напомня известни холивудски сценарии, включващи хакерски атаки и пробиване на сигурността на различни корпорации. В момента те следят различни сайтове, които създават нелегални дейности по света.", "date": "2019.02.28", "title": "Завърналите се: Асен Кехайов – етичен хакер и спец по \"Крав мага\""}
{"url": "https://www.dnes.bg/notifikacii/2019/02/28/vse-poveche-korabi-na-nato-v-cherno-more-kakvo-tyrsiat-tuk.403370", "text": "НАТО разширява присъствието си в Черно море и с това отправя сигнал към Русия и Украйна. Каква връзка има този сигнал със събитията в Керченския проток и защо САЩ поеха лидерската роля?\n\r\nОдеса посрещна \"Доналд Кук\". Базираният във военноморската база в Испания американски ракетен разрушител напоследък е чест гост в Черно море. Бойният кораб е снабден с модерна противоракетна система. През януари корабът беше в Батуми, където проведе учения с грузинската брегова охрана. На 26 февруари украинският президент Петро Порошенко посети кораба в одеското пристанище и се срещна със специалния пратеник на САЩ за Украйна Курт Уолкър. Петро Порошенко нарече срещата \"символична\", а пристигането на ракетния разрушител в Одеса - \"важен сигнал за Кремъл\", че \"Крим е украински\" и че е \"гаранция за свободното плаване на кораби в региона\". \n                \n                \r\nБез да афишира, но намирайки се под неотклонното внимание на руския черноморски флот, НАТО разширява присъствието на свои кораби в Черно море, пише . Освен \"Доналд Кук\", в региона се намира и Втора постоянна минна група на НАТО, начело с германската плаваща база \"Вера\". През януари в Черно море навлезе и десантният кораб на американските ВМС \"Форт Макхенри\", но не посети Украйна. А през декември миналата година в Одеса беше и британският разузнавателен кораб \"Ехо\".\n\r\nНавлизането на бойни кораби в Черно море се осъществи малко след инцидента в Керченския проток. Тогава руски кораби използваха оръжие и прихванаха два катера на украинските ВМС, които плаваха от Одеса към Мариупол. \n\r\nЕкспертката по военноморските въпроси за Черно море Дебора Сандърс заяви в разговор с Дойче веле, че тези събития \"са тясно свързани\". По думите ѝ Европа е реагирала твърде бавно на инцидента в Керченския проток по дипломатически път. И затова е бил приет \"по-скоро военен\" подход - чрез засилване на присъствието на натовски кораби. \n\r\nПредставителят на Украйна в НАТО Вадим Пристайко също потвърждава пряката връзка между събитията. \"Това е един от отговорите на съюзниците на инцидента в Керченския проток\", заяви той. Той твърди, че Украйна \"моли съюзниците да увеличат присъствието си в Черно море, за да бъде показано на Русия, че плановете ѝ за изтласкването ни от Черно и от Азовско море ще се натъкнат на твърд отговор от международната общественост\".\n\r\nДебора Сандърс обръща внимание на факта, че САЩ са поели неформалното лидерство в разширяването на присъствието в Черно море. \"Мисля, че САЩ искат да се противопоставят на всички заплахи по море в целия свят. Достатъчно е да погледнем към Южнокитайско море, където те участват в операции за свободна навигация. Очевидно те провеждат такива маневри и в Черно море и изпращат ясен сигнал към Москва, че Черно море не е някакво руско езеро\", посочва тя. \n\r\n\"Навремето това се наричаше военноморска дипломация. И \"Доналд Кук\" изпълнява точно такава мисия. Той се опитва да ограничи влиянието на Русия в Черно море, особено след инцидента в Керченския проток\", допълва тя.  \n\r\nДебора Сандърс свързва присъствието на американския боен кораб с опасенията на Киев от евентуална блокада на Одеса. А Одеса е главното пристанище на Украйна, което стана и нейна военноморка база след анексията на Крим.\n\r\nНаблюдателите отбелязват, че на фона на американската активност в Черно море Турция се държи сдържано с нейния мощен флот. Дебора Сандърс отбелязва, че Турция е принудена да разпределя силите си между Черно и Средизимно море. \"Анкара е решила да не отдава приоритетно значение на Черно море на фона на ситуацията в Сирия  и своята чувствителна енергийна зависимост от Русия\", посочва тя. \n\r\nОсвен това съществуват опасения, че поради \"изострените отношения\" между САЩ и Турция съществува риск от \"все по-голямо отчуждение в отношението на Турция към НАТО\". Има и противоположни сигнали. Преди да пристигне в Одеса, ракетният разрушител \"Доналд Кук\" проведе учения с турска фрегата.\n\r\n\n\r\nГерманският запасен вицеадмирал Ханс-Йоахим Щрикер казва, че на военноморски жаргон това се нарича А2/АD (Anti Access/Area Denial). Това е концепцията за възпиране на противника в определени региони чрез разгръщане на собствените военни възможности. Така постъпи и Русия, като увеличи подразделенията си в Крим и разположи там нови мощни ракети, в това число и крилати ракети тип \"Калибр\".  \n\r\nДебора Сандърс признава, че балансът на силите в Черно море се е изменил в полза на Русия. А по думите на вицеадмирал Щрикер разширяването на присъствието на натовски кораби е \"отговор\" на претенциите на Москва. С разширяването на военното присъствие в региона се увеличават и рисковете от преки стълкновения. Това демонстрират редовно руските военни пилоти, които прелитат в опасна близост до корабите на НАТО. Ханс-Йоахим Щрикер смята, че тези инциденти не са толкова опасни, позовавайки се на опита от Студената война, когато те са били \"почти ежедневни\".\n\r\nГенералният секретар на НАТО Йенс Столтенберг заяви в средата на февруари, че Алиансът разглежда възможностите за \"по-нататъшно увеличаване\" на присъствието си в Черно море. Някои руски политици от Държавната дума реагираха отрицателно на това съобщение и заговориха за \"провокация\". \n\r\nКонвенцията от Монтрьо обаче ограничава действията на НАТО. Приетият през 1936 година документ върна на Турция контрола върху Босфора и Дарданелите и ограничава присъствието на кораби от нечерноморски държави в Черно море. Ограниченията са както за тонаж, така и за времетраене на престоя. Корабите могат да престояват в Черно море не повече от 21 дена.\n\r\n\"Ние смятаме, че сегашната военно-морска ситуация в Черно море се различава значително от тази отпреди 100 години, когато е подписана конвенцията\", казва постоянният представител на Украйна в НАТО Вадим Пристайко. По неговите думи, навлизането на големи бойни кораби на НАТО в Черно море като флагманът на 6-и американски флот \"Маунт Уитни\" е по-скоро рядкост. Това се случи през 2018 година по време на ученията \"Морски Бриз\". Вадим Пристайко допълва, че въпреки това Киев \"работи\" върху този проблем.\r\n \r\n", "date": "2019.02.28", "title": "Все повече кораби на НАТО в Черно море – какво търсят тук?"}
{"url": "https://www.dnes.bg/obshtestvo/2019/02/28/diagnostikata-na-mukoviscidoza-kuca-nujni-sa-ranni-izsledvaniia.403329", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМуковисцидозата е най-често срещаното генетично рядко заболяване, което обикновено се проявява в ранна детска възраст и засяга белите дробове и стомашно-чревната система. Характеризира се с чести усложняващи се инфекции, които изискват ежедневна рехабилитация и инхалаторна поддържаща терапия.\r\nОт Асоциация \"Муковисцидоза\" - България стартираха и кампания за набиране на средства за специализирана апаратура за ранна диагностика на деца, защото сега най-ранната възраст, в която може да се изследва дете е 7 години, а новият апарат ще позволи това да става на 2 години.\n\r\nВ инициативата се включи и Bulgaria ON AIR, а от необходимите 60 000 лева към този момент са събрани около 15 000 лева. Това обяви в ефира на \"България сутрин\" Петя Цветкова, представител на асоциацията.\n                    \n                    \n                \r\n\"Муковисцидозата е най-често срещаното генетично рядко заболяване. В страната по неофициална статистика има около 250 души, които страдат от това заболяване\", каза тя.\n\r\nДоц. д-р Гергана Петрова, която е педиатър в УМБАЛ \"Александровска\" пък допълни, че възрастта на болните е различна, от деца на няколко години, до хора прехвърлили 60-те.\n\r\n\"Диагностицира се трудно, ако не се познава. Случвало ни се е такива пациенти, които не са били разпознати дълго време, но пък аз смятам, че колегите вече доста се ориентират и диагностицираме около 20 случая годишно\", \".\n\r\nПетя Цветкова и доц. д-р Гергана Петрова обясниха, че за някои определени мутации на муковисцидозата има и лечение, но то струва над 20 000 евро на месец за един пациент, което е непосилно.\n\r\nИменно заради това е нужна и нова техника за диагностика и оценяване на белодробните функция, която да започва от най-ранна детска възраст.\n\r\nЗа муковисцидозата има клинична пътека, но тя е недофинансирана, болниците нямат интерес да я изпълняват, а ако бъде извадена от редките заболявания в списъка на НЗОК, няма как да се издържи на скъпото лечение.", "date": "2019.02.28", "title": "Диагностиката на муковисцидоза куца, нужни са ранни изследвания"}
{"url": "https://www.dnes.bg/akoshtete-vqrvaite/2019/02/28/kitaika-dade-1000-dolara-za-plastichna-operaciia-na-kotkata-si.403376", "text": "Китайка направи пластична операция на котката си за 1000 долара и предизвика вълна от недоволство в социалните мрежи, съобщава в. \"Мирър\".\n\r\nСтопанката на животното, чието име не се споменава, намерила очите на своята писана много неестетични и зле разположени. Поради тази причина я подложила на хирургическа корекция. На сивата котка била направена блефаропластика, при която се оперират долните и горните клепачи. Тя често се практикува при жените, които искат да подобрят външния си вид, пише БТА. \r\nСобственичката на котката беше обвинена в жестоко отношение към домашния й любимец. Телевизията на провинция Дзянсу показа шокиращи кадри на животното след претърпяната интервенция с подути и зачервени очи.\r\nВестник \"Мирър\" припомня, че във ветеринарната клиника в град Нанкин често се прави блефаропластика на кучета, преди да участват в киноложки изложения за подобряване на външния им вид.", "date": "2019.02.28", "title": "Китайка даде 1000 долара за пластична операция на котката си"}
{"url": "https://www.dnes.bg/business/2019/02/28/bulgaria-air-i-air-italy-podpisaha-syvmestno-codeshare-partniorstvo.403405", "text": "Bulgaria Air и Air Italy сключиха мащабно партньорство, с което ще предложат на клиентите си по-добра и удобна връзка между България, Италия, САЩ, Канада, Азия и Африка. \n\r\nПо силата на ново codeshare споразумение между двете авиокомпании, кодът \"FB\" на Bulgaria Air ще бъде поставен  върху самолетните билети на Air Italy между Милано Малпенса и Рим Фиумичино, Неапол, Олбия и Каляри (Сардиния), Палермо и Катания (Сицилия) и Ламеция Терме (Калабрия). Започвайки с новия летен сезон на IATA, Air Italy от своя страна ще постави своя \"IG” код на билетите на националния превозвач между Милано Малпенса и София, Варна и Бургас. \n\r\nВ същото време благодарение на ново търговско интерлайн споразумение пътниците на Bulgaria Air ще могат да пътуват с полети  на Air Italy между Милано Малпенса и Лос Анджелис, Маями, Ню Йорк, Сан  Франциско, Торонто, както и към десетки други дестинации на италианския превозвач в Азия и Африка. Сред тях са Кайро, Лагос – най-големият град в Нигерия, както и до египетския курортен пристанищен град на Червено море Шарм Ел-Шейх. За по-голямо удобство и избор, националният превозвач удвоява и броя на полетите до Милано – те ще се изпълняват всеки вторник, сряда, четвъртък и неделя. От днес се продават и първите налични полети от партньорството, които стартират на 31 март. \n                    \n                    \n                \r\n\"За мен е голямо удоволствие да обявим oфициално новото споразумение с Air Italy, което е само крачка към дългосрочната цел на Bulgaria Air да предложи презокенаски полети на пътниците. Нашето желание е непрекъснато да разширяваме портфолиото си от дестинации и сме много щастливи, че сме намерили партньор като Air Italy, който вече се е доказал като отговорна, новаторска и прогресивна авиокомпания. Благодарение на това партньорство всеки може да се възползва от същите висококачествени и удобни полети вече и между България, Италия, САЩ, Канада, Азия и Африка. Щастливи сме да посрещнем всички пътници на Air Italy на борда и да създадем още една транспортна връзка между България и още три континента\", . \n\r\n\"Началото на нашето партньорство с Bulgaria Air е чудесна новина за пътниците на двете авиокомпании. Нашите клиенти вече могат да се възползват от нов избор за пътуване от седемте ни ключови италиански дестинации, към България, през Милано Малпенса. С удоволствие приветстваме и пътниците на Bulgaria Air на нашите нови полети от Милано Малпенса до Рим, Неапол, Палермо, Катания, Ламеция Терме, Каляри и Олбия”, заяви и Росен Димитров, главен оперативен директор на Air Italy.\n\r\n\"Също така сме много горди, че ще имаме възможност да приветстваме пътниците на Bulgaria Air от София, Варна и Бургас на борда на новите ни интерконтинентални полети от Милано Малпенса до САЩ и Канада, защото ще могат да пътуват в нашите изключително удобни и широки самолети Airbus A330-200 и да изпробват новите ни бизнес и икономична класи”, допълни още той.\n\r\nСамолетни билети за маршрутите Италия/България по новото codeshare споразумение са достъпни за закупуване от туристическите агенти, чрез уебсайтовете на двете авиокомпании и центровете за обслужване на клиенти на Bulgaria Air и Air Italy от 31 март.\r\n ", "date": "2019.02.28", "title": "Bulgaria Air и Air Italy подписаха съвместно codeshare партньорство"}
{"url": "https://www.dnes.bg/obshtestvo/2019/02/28/horata-sa-osnovata-na-umnite-gradove.403413", "text": "\nПрез 2050 г. 80% от световното население ще живее в градовете. Това показва колко голям е залогът, когато става дума за качеството на живот на хората и нуждата от намирането на решения на предизвикателствата за градската среда. Това каза Мария Габриел, еврокомисар за цифровата икономика и общество по време на конференцията „Knowledge City 2019 – градове на бъдещето“, организирана от Investor Media Group.\n\r\n„Ако споделяме и обменяме опит, нашите продукти и решения ще бъдат факт по-бързо и ще бъдат от по-голяма полза за повече хора. Нуждата от съвместна работа е ключов фактор за успех и се радвам, че София осъзнава това“, отбеляза Габриел.\n                    \n                    \n                \r\n„Поздравявам София за европейския подход, защото ЕС предлага точно тази политика – да се учим един от друг и да споделяме опит. София е един от най-активните координатори на програмата на ЕС Партньорство за цифрова трансформация, чиято цел е да улесни живота на гражданите чрез цифрови технологии. Сред основните теми на програмата са подобряването на цифровите умения, създаването на електронно правителство, в основата на което е човекът, осигуряване на достъп до данни. Но те се нуждаят от финансиране. Трябва да работим за силен следващ бюджет 2021-2027 г.“, отбеляза Габриел.\n\r\nЕврокомисарят изтъкна, че в основата на развитието на инфраструктурата на всеки модерен град трябва да са хората – тя трябва да прави живота им по-добър и да гарантира, че всичко се случва по безопасен начин.\n\r\n„Идеите и иновациите в София не остават заключени между стените на лабораториите. София вече е един от добрите примери в Европа“, допълни Габриел.\n\r\nДончо Барбалов, заместник-кмет по финансите на София, заяви, че столицата е първата община в България с програма за интелигентно развитие - самостоятелно и в партньорство с бизнеса и университетите. „Работим за насърчаването на иновациите и иновативните технологии. Това е важно както за българския, така и за чуждия бизнес. Стремим се да превърнем София в зелен и иновативен град“, заяви Барбалов. Той изтъкна, че столицата е на първо място в Европа по най-бърз ръст на брутния вътрешен продукт на човек от населението и в идните две години ще се превърне в едно от най-привлекателните места за инвестиции.\n\r\n„Работим за това в партньорство с други столици, имаме сключени бизнес споразумения с Лондон и Виена, работим в сътрудничество с Любляна и други градове в Европа“, каза Барбалов. „Политиката ни е да подкрепяме инвеститори и инвестиции, които работят да развитието на София като зелен и иновативен град“, допълни той.\n\r\nПетко Георгиев, инициатор и председател на УС на ИКТ Клъстер Бургас, посочи, че една от основните задачи на местните власти е да работят градът да се превърне не само в добър за живеене, но и за работа.\n\r\n„Когато създадохме клъстера през 2016 г., си поставихме за цел да подобрим човешкия потенциал. Професионалната гимназия по компютърно програмиране и иновации в Бургас, където се обучават 180 ученици, получи награда от БАИТ. Освен това Общинският съвет в града реши да осигури стипендии за студенти, които желаят да се обучават по информационни технологии в двата университета в Бургас. Миналата година предоставихме 50 стипендии в единия и 75 стипендии в другия университет. Така даваме възможност на младите хора да се докоснат до технологиите и да бъдат подготвени, а също и да създадем връзка между работодателите и студентите“, посочи Георгиев.\n\r\n„Няма как да имаме умни градове без умни родители и деца“, смята и Таня Христова, кмет на община Габрово. Тя изтъкна, че образованието винаги е било в центъра на вниманието на местните власти.\n\r\n„В последните години направихме много, за да променим стереотипите. Преди години диалогът с бизнеса беше труден, съпътстван от недоверие, сега фирмите ни канят, трябва да направим така че всички ресурси, които можем да комбинираме, да бъдат насочени към смислени решения, които дават резултати, променят живота и подготвят почвата следващите стъпки да бъдат градивни“, допълни Христова. Според нея Габрово е първият град, който показва, че дуалната система, която в града съществува от три години, наистина дава резултати.\n\r\nСпоред Георги Шопов, председател на УС на Националната асоциация на строителните предприемачи, един град трудно може да стане умен само с развитие на информационни технологии. Той смята, че преди всичко е необходимо да се създава добра градска среда, която да подобри функционалността на града, а оттам и производителността на гражданите. „Ако планирането на града не се развива правилно, с помощни средства трудно може да се постигне съответният ефект“, каза Шопов и допълни, че в последните 30 години властите в София са длъжници по отношение на градското планиране.\r\nОще новини четете в ", "date": "2019.02.28", "title": "Хората са основата на \"умните градове\""}
{"url": "https://www.dnes.bg/eu/2019/02/28/otlagat-datata-na-brexit-samo-po-osnovatelna-prichina.403412", "text": "Датата 29 март, на която Великобритания трябва да напусне Европейския съюз, може да се отложи, но трябва да има основателна причина, заяви днес главният преговарящ от страна на ЕС Мишел Барние, цитиран от Ройтерс.\r\nБарние говори пред журналисти след среща във Виена с австрийския канцлер Себастиан Курц.\r\nЕвентуалното \"техническо\" удължаване би могло да продължи най-много до изборите за Европейски парламент през май, каза Барние на пресконференцията и добави, че по-голямо отлагане би поставило въпроса за участие на британците в гласуването.\r\nТой британците трябва по-скоро да вземат решение, вместо да настояват за евентуално отсрочване на датата на Брекзит. Преговорите за развода с Лондон са \"в тежък момент\", призна Барние. \"Днес особено имаме нужда от решение, това е по-важно от допълнителното време\", каза европейският главен преговарящ за Брекзит, цитиран от Франс прес.\r\n                    \n                    \n                Курц от своя страна подчерта, че \"ако организиран Брекзит не е възможен до края на март\", европейците \"ще действат в полза на удължаване\" на срока за излизане на Великобритания от ЕС.\r\nАвстрийският канцлер изрази желание въпросът да бъде решен до края на май, защото ще е \"абсурдно\" държава, която иска да напусне ЕС, да гласува за Европейски парламент, предаде Асошиейтед прес.\r\nАко Великобритания иска удължаване, за да предотврати неорганизиран Брекзит, Австрия ще я подкрепи, даде да се разбере Курц.\r\nДипломатически източници от ЕС съобщиха днес, че е възможна сделка с Великобритания в спора за предпазния механизъм преди датата 12 март, посочена от британската министър-председателка Тереза Мей като краен срок парламентът да подкрепи договореното от нея споразумение, предаде ДПА.\r\nАко на 12 март британските депутати отново не подкрепят сделката, тогава те ще гласуват дали да приемат хаотично излизане без сделка или да поискат отлагане на датата на Брекзит.\r\nДипломати от Европейския съюз казаха днес, че такова отлагане вече е почти неизбежно. Ако двете страни се съгласят на това, решението ще бъде взето на следващата среща на високо равнище на ЕС на 21 и 22 март.\r\n ", "date": "2019.02.28", "title": "Отлагат датата на Brexit? Само по основателна причина"}
{"url": "https://www.dnes.bg/notifikacii/2019/02/28/diadovata-rykavichka-nad-43-jiveiat-v-prenaseleni-domove.403404", "text": "43,5% от българите на възраст между 20 и 64 години са живели в пренаселени жилища през 2017 г., сочат данни на европейската статистическа служба Евростат.\n\r\nДелът им остава почти непроменен спрямо 2016 г., когато 44,4% от българите са обитавали пренаселени домове според данните на Евростат. По този показател страната ни е на второ място в Европейския съюз след Румъния, където 47,8% от гражданите живеят в пренаселени жилища.\n\r\nСлед България се нареждат Хърватия (41,4%), Латвия (40,7%) и Унгария (40,1%), а най-нисък е делът на живеещите в пренаселени жилища граждани на Кипър (2,5%), Малта (2,4%) и Ирландия (2,1%).\r\nБългария е на второ място и по брой чужденци, които не са граждани на страна членка на ЕС, живеещи в пренаселени жилища – 67,2%. На първо място е Хърватия с 67,6%, а след България са Полша с 61%, Гърция с 55,6% и Италия с 52,5%. Най-нисък е делът им в Малта (9,4%) и Кипър (7,1%).\n                \n                \r\nВ целия ЕС чужденците, които не са граждани на страна членка на съюза, живеещи в пренаселени домакинства, са били 34,6% през 2017 г. Това е почти с 18% повече спрямо местните жители, обитаващи пренаселени домове (16,7%) и чужденците, които са граждани на страна членка на ЕС (16,8%).\r\nЕвростат смята, че човек живее в пренаселено домакинство, ако то не разполага поне с:\n\r\n- една стая за домакинство\n\r\n- една стая за двойка в домакинството\n\r\n- една стая за един човек на 18 или повече години\n\r\n- една стая за двама души от същия пол на възраст между 12 и 17 години\n\r\n- една стая за човек на възраст между 12 и 17 години, който не е включен в предходната категория\n\r\n- една стая за две деца на възраст под 12 години\n\r\nВ същото време по данни на Националния статистически институт у нас има около 3,9 милиона жилищни единици, но домакинствата у нас, които са около 3 милиона - обитават 2,7 милиона жилища, тоест съществува огромен жилищен излишък от близо 1,2 милиона жилища.\r\n", "date": "2019.02.28", "title": "Дядовата ръкавичка! Над 43% живеят в пренаселени домове"}
{"url": "https://www.dnes.bg/zvezdi/2019/02/28/irina-sheik-revnuvala-ot-leidi-gaga-bradli-mylchi.403393", "text": "Половинката на Брадли Купър – Ирина Шейк, вече не следва Лейди Гага в Instagram. Според информация на The Sun, красавицата се държала по-дистанцирано с певицата още преди Оскарите.\r\nИзпълнението на Гага и Купър по време на церемонията по раздаване на престижните статуетки обра овациите на публиката. Тогава двамата се гледаха влюбено и се прегръщаха, а според специалисти по езика на тялото, поведението на изпълнителката на \"Born this way\" показва, че тя не е съвсем безразлична към актьора. Въпреки че след това 33-годишният модел поздрави и двамата, привидно милото ѝ поведение е било само за пред камерите.\r\n \r\nСпоред източник на изданието, Шейк харесва Лейди Гага, но е разстроена от спекулациите след Оскарите, че тя излиза с приятеля ѝ.\r\n \r\nНосителката на \"Оскар\" в категория \"Най-оригинална песен\" се почувства задължена да отговори на нападките, че има нещо между нея и Брадли Купър, с който играе в \"А star was born\". \"Нищо не може да е по-специално от това да споделя този миг от Оскарите с един истински приятел и артистичен гений\", коментира тя в официалния си профил в Instagram.\r\n \r\nМеждувременно в интернет се появи забавен колаж с Ирина Шейк, Лейди Гага и Брадли Купър.\r\n \r\n", "date": "2019.02.28", "title": "Ирина Шейк ревнувала от Лейди Гага, Брадли мълчи"}
{"url": "https://www.dnes.bg/cars/2019/02/28/novata-g-class-se-predstavi-otlichno-na-krash-testovete.403334", "text": "\r\nНезависимата организация Euro NCAP, която проверява безопасността на автомобилите, предлагани на европейските пазари, тества новото поколение на Mercedes-Benz G-Class. Всъдеходът получи максималната възможна оценка - 5 звезди.\n\r\nБезопасността на водача и пътниците на автомобила бе оценена с 90%, на децата - 83%, на пешеходците - 76%, а електронните системи за подпомагане на водача получиха 72%. Въпреки това, от Euro NCAP направиха няколко забележки към производителя.\r\n                    \n                    \n                Експертите имат претенции към защитата на гърдите на возещия се отпред пасажер при челен удар по цялата широчина на каросерията. Освен това, съществува риск за получаване на травми на гърдите на шофьора при сблъсък с деформируемо препятствие. Пътниците на втория ред седалки пък може да получат контузия на врата при удар отзад.\n\r\nОтбелязва се обаче високата степен на защита на децата в автомобила, докато при пешеходците голямата опасност са страничните стойки. Специалистите оценяват високо системата за аварийно спиране, както и многобройните системи за помощ на водача.\n\r\nНовият Mercedes-Benz G-Class дебютира в началото на 2018 г. на автосалона в Детройт. Всъдеходът се сглобява в завода на Magna Steyr в Грац (Австрия).\r\n", "date": "2019.02.28", "title": "Новата G-Class се представи отлично на краш тестовете"}
{"url": "https://www.dnes.bg/rusia/2019/02/28/5-g-sled-aneksiiata-na-krim-sasht-prizovaha-rusiia-da-go-vyrne.403344", "text": "Съединените щати заявиха, че наложените от тях санкции срещу Русия ще останат в сила, докато Москва не върне Крим на Украйна, предаде Франс прес.\n\r\n\"Преди пет години окупацията на украинския полуостров Крим от Русия подхрани ескалация на руската агресия. Светът не е забравил циничните лъжи, използвани от Русия като оправдание за агресията й и за прикриване на опита й за анексиране на украинска територия\", посочи американският държавен секретар Майк Помпео в изявление.\n\n\r\nНа 27 февруари 2014 г. парламентът на Крим избра ново местно правителство и гласува за произвеждането на референдум за бъдещето на полуострова. На референдума от 16 март 2014 г., който Съединените щати обявиха за нелегитимен, жителите на Крим подкрепиха присъединяването му към Русия.\n                    \n                    \n                \r\n„Съединените щати заявяват отново непоколебимата си позиция: Крим е част от Украйна и трябва да бъде върнат под украински контрол\", категоричен бе Помпео, който разкритикува \"все по-сериозните репресии, извършвани от руския окупационен режим\".\n\r\nДържавният секретар на САЩ призова Москва да освободи всички украинци, вкарани в затвора заради мирното си противопоставяне срещу анексията и да сложи край на издевателствата си.\n\r\n\"Съединените щати ще оставят в сила санкциите си срещу Русия, докато руското правителство не върне контрола над Крим на Украйна и не приложи Минските договорености\", подписани през 2015 г.\r\n ", "date": "2019.02.28", "title": "5 г. след анексията на Крим: САЩ призоваха Русия да го върне "}
{"url": "https://www.dnes.bg/notifikacii/2019/02/28/vylka-ot-sofiia-i-negovata-shema-za-milioni-s-binarni-opcii.403345", "text": "Преди два дни бе разкрита мащабна онлайн финансова търговска измама, която по първоначална оценка е ощетила жертви в Европа с около 100 милиона евро.\n\r\nОперацията е използвала мошенически платформи в интернет, претендиращи, че търгуват с чуждестранна и криптовалута, както и с високорискови финансови инструменти, известни като бинарни опции.\n\r\nАвстрийските власти са първите, които разкриват уебсайтовете, а голяма част от инфраструктурата, използвана от мрежата, е в България и в Чехия.\n\r\nВ интернет се случват постоянно и най-различни схеми за финансови престъпления, каза пред bTV комисар Явор Колев, началник отдел \"Киберпрестъпност\" към ГДБОП.\n                \n                \r\nПри бинарните опции става дума за възможност да се залага на повишаването или на поевтиняването на цената на определени активи или валути.\n\r\n\"Такива финансови операции се извършват в световен мащаб, но тази търговия до крайни клиенти беше забранена от Европейския орган за финансовите пазари да се извършва до крайни потребители, защото е свързана с много измами\", поясни Колев.\n\r\nТой разкри, че са създавани сайтове, които са давали възможност да се залага на бинарни опции. Те масово се рекламират в интернет и оставят възприятието у потребителите, че могат лесно да удвоят чрез капитали своята инвестиция. Отделно се създават колцентрове, които се обаждат на потребителите и ги призовават да извършват инвестиции на бинарни опции.\n\r\n\"Създава се акаунт и после всеки клиент вижда, че му се удвоява печалбата, но когато вече няма какво да заложи, му се казва, че е загубил всичко, понеже бинарните опции са променили съотношението си\", обясни началникът отдел Киберпрестъпност към ГДБОП.\n\r\nРъководителят на престъпната група Гай Барак, наричан още \"Вълка от София\", няма престъпления на територията на България, но затова се извършва съвместна работа с Германия и Австрия, които също са потърпевши, за да се изясни всичко около личността на \"инвеститора\", заяви Колев.\n\r\nСамите служители в колцентровете не са знаели, че извършват измами, добави той и отбеляза, че има стотици такива колцентрове у нас.", "date": "2019.02.28", "title": "\"Вълка от София\" и неговата схема за милиони с бинарни опции"}
{"url": "https://www.dnes.bg/zvezdi/2019/02/28/dobre-doshli-na-borda-v-glavnata-rolia-nina-dobrev.403338", "text": "\r\n\r\nОбикновено тази фраза не продължава с просълзяване, но ако я произнася Нина Добрев, докато играе \"главната роля\" на стюардеса, то следва доза драматизъм. \r\nВсъщност, актрисата от български произход, участва в доста забавно видео на Vanity Fair, където говори на български... и демонстрира  уменията си да плаче по команда. \r\nПреди няколко месеца актрисата отново участва във видео на Vanity Fair, където обясняваше популярни фрази на български.", "date": "2019.02.28", "title": "Добре дошли на борда: В главната роля – Нина Добрев"}
{"url": "https://www.dnes.bg/stranata/2019/02/28/efikasni-li-sa-merkite-sreshtu-domashnoto-nasilie.403339", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Поредният случай на домашно насилие завърши фатално. Задържан е 41-годишен мъж, убил съпругата си 40-годишната Кремена Николова. Според обвинението мъжът е пребил жената и я е оставил в безпомощно състояние. Тя е била все още жива след побоя, но починала от мозъчен кръвоизлив.\n\n\n\r\nВчера влязоха в сила по-суровите наказания за престъпления, извършени в условията на домашно насилие. Такива бяха приети в началото на месеца след поредното брутално убийство на младата Дарина и детето ѝ от бащата Викторио.\n\r\nС тези нови наказания подобно убийство се наказва с до 20 години затвор. Убийството във Варна обаче е извършено два дни преди този нов закон да влезе в сила. Какво ще бъде наказанието за 41-годишния Борислав?\n                    \n                    \n                \r\n\"Няма данни жертвата Кремена да е правила оплаквания в съда. Ако имаше молба за налагане на ограничителни мерки, тя щеше да бъде спазена. Имало е оплаквания в полицията. Органите на реда са викали мъжа, но тези протоколи не са ефективни. Мерките за борба с домашното насилие са компенсация за обявяването на Истанбулската конвенция за неконституционна. Авторството на престъплението изглежда безспорно. Не съм оптимист, че ситуацията с домашното насилие ще се подобри. Тенденцията е семейните връзки да се разпадат\", отбеляза адвокатът Людмил Рангелов.\n\r\nПо данни на контролните органи майката на Борис е дошла в дома им, за да помогне на сина си да се изнесе.\n\r\n\"Ако майката на мъжа е видяла Кремена и не е направила нищо по въпроса, тогава тя носи отговорност. Но ако не я е видяла – не може да се търси отговорност от нея. Близките на жертвата имат гражданско задължение да осведомят властите за случая, но те не могат да бъдат подлагани под отговорност за бездействието си. Бракът е силна емоционална връзка, която и двете страни се опитват да запазят. Въпросът е на каква цена\", добави още юристът в \"България сутрин\".\n\r\nСпоред Галина Лачева, станала жертва на домашно насилие, това че многократно се подават жалби и те нямат ефект, е доказателство, че това не е ефективен начин на противодействане и борба с домашното насилие.\n\r\n\"Не трябва само наказателни мерки, трябва и профилактика. Обществото трябва да повдигне темата за насилието. Не би следвало насилието да се толерира във възпитанието. Обществеността трябва да реагира еднакво силно към пребит командос и към пребита жена. Нормализираме насилието в брака. Важно е да осъзнаем, че всичко има граници. Икономическото насилие, образователното насилие – не е само физическото. Жертвите много рядко биват чути\", подчерта тя пред \r\n ", "date": "2019.02.28", "title": "Ефикасни ли са мерките срещу домашното насилие?"}
{"url": "https://www.dnes.bg/politika/2019/02/28/gerb-i-op-se-dogovoriha-othvyrliat-vetoto-vyrhu-ik-vryshtat-preferenciite.403355", "text": "След разговори ГЕРБ и \"Обединени патриоти\" решиха да отхвърлят ветото на президента Румен Радев върху Изборния кодекс. Управлящите се договориха веднага след това обаче да бъдат направени нови поправки в Изборния кодекс, с които на практика да бъде върнато старото положение с преференциите. \n\r\nТакова е било и условието на ВМРО, за да подкрепи отхвърлянето на президентското вето. От НФСБ, които са против сегашния вид на преференциите, пък настояха, че запазват правото си да внасят между първо и второ четене предложения за промени в тази връзка.\n\n\n\n\r\nИменно орязването на преференциите, поискано от ДПС, предизвика общественото недоволство и доведе до връщането за повторно разглеждане на закона. Управляващите обаче не можели да подкрепят ветото на Радев, тъй като по-голямата част от мотивите му, които касаят други текстове, не отговаряли на истината.\n                    \n                    \n                \r\n\"От вчерашните разговори стигаме до единно становище, което ще защитаваме - да бъде отхвърлено ветото на президента, защото твърденията, че няма да има съдебен контрол в изборния процес не отговаря на истината\", заяви Цветан Цветанов и добави, че не иска да се правят внушения, че се ограничават изборните права на гражданите.\n\r\nТой уточни и че след отхвърлянето на ветото ще бъде върнат старият праг на преференциите и така гражданите ще могат да пренареждат листите, както и досега. Цветанов даде пример и че в 10 държави от ЕС няма никакви преференции.\n\r\n\"Не можем да подкрепим ветото точно поради факта, че в 3/4 от него се прокрадват и се налагат тези, които нямат общо с истината. Но е гарантирано връщането на преференциите и промяна на закона\", каза и Искрен Веселинов от ВМРО.\n\r\nХристиан Митев от НФСБ пък обясни, че запазват правото си да внасят промени във връзка с преференциите, тъй като с тях вотът се изкривявал. Какви точно поправки ще предлагат обаче щяло да стане ясно при разглеждането на закона.\n\r\nЛидерът на \"Атака\" Волен Сидеров уточни, че отхвърлянето на ветото не е конфронтация с президента и предположи, че той по-скоро е бил подведен от юридическия си екип.\n\r\nЦветан Цветанов разкритикува и левицата за отсъствието й от парламента и призова червените да се върнат на депутатските банки. \n\r\n\"Има различни мнения и в европарламента, но не съм видял евросоциалист да е излязъл от него. Политика на инат не е нормална и не трябва да се прави. Егоистично погледнато, за нас този комфорт е много по-продуктивен и довереието в Народното събрание ще се вдигне. Ние обаче сме сериозни народни представители и за нас е важно опозицята да бъде тук и да защитава законопоректите си в едни дебат на ниво и без конфронтации\", заключи вторият в ГЕРБ.", "date": "2019.02.28", "title": "ГЕРБ и ОП се договориха: Отхвърлят ветото върху ИК, връщат преференциите"}
{"url": "https://www.dnes.bg/football/2019/02/28/glezenyt-slaboto-miasto-na-kristiano-ronaldo.403357", "text": "Голямата звезда на италианския хегемон Ювентус – Кристиано Роналдо, е с контузия в глезена.\r\nПеткратният носител на Златната топка получи травмата по време на победата с 1:0 над Болоня, но доигра срещата на \"Ренато Дал’Ара\". Португалецът ще пропусне гостуването на Наполи в дербито от 26-ия кръг на Серия \"А\", но се очаква да е възстановен за следващите двубои на \"бианконерите\".\r\n \r\nПроверка на  показа, че това е четвърта травма на Роналдо в глезена, което може да се определи като едно от слабите му места. При предните три случая той получава контузиите като футболист на Реал Мадрид и пропуска общо 49 дни. Това може да се определи като малкия дявол, тъй като проблемите там могат да доведат до дълго отсъствие.\r\n \r\nНай-сериозната травма в глезена е от сезон 2009/10, когато \"кралете\" са без Кристиано от 12 октомври до 23 ноември, или 42 дни. В негово отсъствие мадридчани записват 4 победи в Ла Лига (4:2 над Райо Валекано, 2:0 над Хетафе, 3:2 над Атлетико Мадрид и 1:0 над Расинг Сантандер) и едно равенство (0:0 със Спортинг Хихон). В Шампионска лига \"белите\" срещат два пъти Милан без звездата си и падат 2:3 на \"Бернабеу\" и завършват 1:1 на \"Сан Сиро\".\r\n \r\nНай-тежката контузия в кариерата на нападателя е с екипа на Манчестър Юнайтед през 2008 г. \"Червените дяволи\" са без него в продължение на 94 дни – от 7 юли до 9 октомври заради проблеми в коляното. През сезон 2016/17 Реал е без Роналдо точно в 59 дни заради ядове в коленните връзки, което е втората му най-сериозна травма. \r\n \r\n\r\n ", "date": "2019.02.28", "title": "Глезенът – слабото място на Кристиано Роналдо"}
{"url": "https://www.dnes.bg/notifikacii/2019/02/28/trymp-severna-koreia-poiska-prekaleno-mnogo.403348", "text": "Американският президент Доналд Тръмп заяви на пресконференция във Виетнам, че Северна Корея е поискала прекалено много на срещата в Ханой, предаде Асошиейтед прес.\n\r\nПо думите на Тръмп в замяна на закриването на севернокорейския ядрен комплекс в Йонбьон КНДР е настояла за отмяната на всички наложени й международни санкции.\n\r\nТръмп и държавният секретар Майк Помпейо бяха категорични пред журналистите, че Съединените щати няма да сключат подобна сделка, докато Северна Корея не се откаже и от тайните си ядрени съоръжения извън Йонбьон, както и от балистичната си и ядрена програма.\n\r\nТръмп заяви, че Ким е поел ангажимент и в бъдеще да продължи да не извършва ядрени и ракетни опити.\n                \n                \r\nАмериканският президент каза, че срещата с Ким е завършила в приятелски тон, но отбеляза, че по време на преговорите си с Ким не е поемал ангажимент за следваща среща.\n\n\r\nСпоред Тръмп не са необходими допълнителни санкции срещу Северна Корея, предаде Франс прес.\n\r\nНе бива \"да говорим за налагането на още санкции. В Северна Корея има много забележителни хора, които също трябва да живеят\", посочи американският лидер.\n\r\nМайк Помпео заяви, че му се е искало на срещата в Ханой двете страни да стигнат по-далеч в преговорите. Според американския държавен секретар Ким Чен Ун не е бил готов за това.\n\r\nГоворителката на Белия дом Сара Сандърс посочи, че въпреки липсата на постигнато споразумение на срещата във Виетнам, разговорът на Тръмп с Ким е бил продуктивен, а преговорите на САЩ с КНДР ще продължат.\r\nСрещата на американския президент Доналд Тръмп и севернокорейския лидер Ким Чен Ун в Ханой приключи без постигане на споразумение за денуклеаризацията на КНДР, предаде Франс прес.\n\r\nВ разпространено днес изявление на Белия дом се посочва, че срещата на двамата лидери е била изключително конструктивна. Тръмп и Ким са обсъдили различни възможности за напредък по въпросите на денуклеаризацията и икономическото сътрудничество. В съобщението се подчертава, че споразумение за денуклеаризацията за момента не е постигнато, но екипите на Доналд Тръмп и Ким Чен Ун с нетърпение очакват следващата си среща.\n\r\nЦелта на срещата в Ханой бе да конкретизира ангажиментите, поети през юни миналата година на срещата в Сингапур, на която Тръмп и Ким подписаха обща декларация за денуклеаризацията на Корейския полуостров, припомня БТА.\n\r\nКим заяви в Ханой, че има перспектива за създаване на постоянно американско дипломатическо представителство в Северна Корея, а Тръмп бе умерен в очакванията си за решаване на въпроса с денуклеаризацията в краткосрочен план. \"Не бързам с постигането на сделка, по силата на която Северна Корея да се откаже от ядрения си арсенал. Скоростта не е толкова важна за мен\", посочи американският държавен глава.\n\r\nТръмп често уверява, че няма нужда да се бърза с убеждаването на Северна Корея да се разоръжи, ако тя се въздържа от ракетни и ядрени опити.\n\r\nКим Чен Ун заяви, че е нямало да пристигне в Ханой, ако не е бил готов да извърши денуклеаризацията на КНДР, но не уточни какви конкретни мерки ще предприеме за това.\n\r\nПрезидентът на САЩ за пореден път описа пред Ким Чен Ун забележителното икономическо развитие, което очаква Северна Корея, в случай че се откаже от ядрения си арсенал. \"Сигурен съм, че в дългосрочен план ни чака фантастичен успех със Северна Корея. Тя ще се превърне в икономическа сила\", заяви Тръмп. \n\r\nСлед пристигането си в Ханой американският президент непрекъснато даваше за пример комунистически Виетнам, който възприе пазарната икономиката и загърби конфронтацията със Съединените щати. \"Малко други места по света се развиват толкова добре като Виетнам. Със Северна Корея ще се случи същото, ако реши да извърши денуклеаризация\", написа Тръмп в страницата си в Тwitter.\n\r\nСъединените щати настояват Пхенян да се откаже от ядрените си оръжия. Северна Корея иска обаче преди това да бъдат отменени наложените й международни икономически санкции.\r\n ", "date": "2019.02.28", "title": "Тръмп: Северна Корея поиска прекалено много "}
{"url": "https://www.dnes.bg/obshtestvo/2019/02/28/ministri-politici-i-voenni-se-prostiha-s-krasimir-uzunov.403362", "text": "\n\r\nЦентралният военен клуб се изпълни с политици, военни, журналисти, историци и граждани заради поклонението пред тленните останки на собственика на Агенция \"Фокус\" Красимир Узунов. \n\nТой почина внезапно на 25 февруари на 56-годишна възраст. \n\r\nПоклонението пред него започна от 10.00 часа в зала \"Концертна\" на Централния военен клуб. За да присъстват на него, председателя на парламента Цвета Караянчева пусна депутатите в кратка почивка.\n\r\n\"Поручика отдаде живота си за възраждането на българщината в Македония. Той ще остане в съзнанието ни като човека, който отдаде живота си на възстановяването на честта и славата на Българската армия\", заяви вицепремиерът и военен министър Красимир Каракачанов и допълни:  \"Искам да припомня една негова мисъл: \"Ако всеки от нас поне една минута на ден мисли за България, ще я видим такава каквато беше в най-славните си времена\".\n                    \n                    \n                \r\n\"Днес се прощаваме с човек, който сам по себе си беше институция и в обществения и политическия живот на България - офицер от Българската армия, писател, журналист, предприемач, визионер. Той не само помнеше славното минало на България и имаше ясна мечта за бъдещето на Родината ни, но и правеше неимоверно много, за да извървим мирно и достойно този път към идните ни славни дни. Поручика беше добър човек, общото ни присъствие тук е ясно доказателство за това\", заяви от своя страна председателят на парламента Цвета Караянчева.\n\r\n\"Отиде си един истински възрожденец. Много тежка новина, трагедия не само за семейството му и за България. За мен имаше трима будители - това бяха великият Николай Хайтов, който пръв подхвана в новото време линията на патриотизма и пробуждането на българина. След това си отиде и Божидар Димитров, и той без време. Красимир Узунов е третият възрожденец на съвременна България\", посочи лидерът на НФСБ Валери Симеонов пред \"Фокус\".\n\r\n\"Красимир Узунов беше патриот, родолюбец, човек отдаден на каузи, човек за който винаги България е била над всичко\", заяви председателят на ПГ на ГЕРБ Цветан Цветанов. \n\r\n\"В лицето на Красимир Узунов България загуби човек институция, човек агенция\", отбеляза  омбудсманът Мая Манолова, която също присъства на поклонението.\n\r\n\"Разделяме се с Красимир Узунов в условен смисъл, неговият безсмъртен дух остава\", посочи историкът проф. Пламен Павлов. Той подчерта, че Красимир Узунов е бил човекът, който по чудотворен начин е възкресил паметта за поколения български войни.\n\r\nПо-късно опелото ще отслужи викарият на Софийската митрополия епископ Поликарп в църквата \"Света София\", от 13.00 часа.\n\r\nОт 15.00 часа Красимир Узунов ще бъде погребан с военни почести на Централните софийски гробища.", "date": "2019.02.28", "title": "Министри, политици и военни се простиха с Красимир Узунов"}
{"url": "https://www.dnes.bg/politika/2019/02/28/bsp-s-boikot-neiasno-dokoga-vzimat-zaplati-neiasno-dokoga.403361", "text": "Депутатите от БСП ще продължават да си взимат по 1/3 от заплатите неясно докога, както не е ясно и докога ще бойкотират работата на парламента.\n\r\nВъпреки заявките на управляващите, че спешно ще променят правилника за работата на Народното събрание и ще орежат плащанията на законотворците, които не ходят на работа, шефът на правната комисия Данаил Кирилов от ГЕРБ поиска днес отлагане на обсъждане на поправките.\n\n\n\nПромените в правилника бяха заложени като точка от дневния ред на парламента, която трябваше да се обсъди днес.\n\r\nКирилов обаче обясни, че правната комисия не била готова с доклада, който трябва да се раздаде на депутатите и не се знае кога ще го изготви.\n                    \n                    \n                \r\nТака че приемането на промените в правилника остават за друго заседание.\n\r\nВчера комисията прие предложението на НФСБ народните представители да остават без заплата, ако отсъстват 3 поредни или общо 5 пленарни заседания в месеца.\n\r\nЕдинодушно беше отхвърлено и предложението на ГЕРБ при констатирано неоправдано отсъствие от проверка на кворума чрез поименно изчитане на народните представители да се прави удръжка в размер на 750 лв. от заплатата на депутата.\n\r\nПредложението на БСП депутатските заплати да бъдат замразени на 2967 лв. също беше отхвърлено единодушно.", "date": "2019.02.28", "title": "БСП с бойкот неясно докога, взимат заплати неясно докога"}
{"url": "https://www.dnes.bg/stranata/2019/02/28/mlad-turskogovoriasht-ubil-taksidjiiata.403360", "text": "Заподозреният за убийството на таксиметров шофьор на пътя в Разградско се прибрал в града със случайно преминаващ в района на престъплението автомобил.\nМъжът бил забелязан от шофьорка, която се оказала в района, съобщи Дарик.\r\nЖената спряла, за да попита дали е станал пътен инцидент и дали може да помогне. Тогава мъжът - около 30-годишен, турскоговорящ, помолил да бъде закаран до Разград.\r\n \r\nКачил се в колата, седнал на задната седалка, жената го оставила в централната част на града. По него нямало видими следи от кръв или наранявания. \r\n \r\nЗаподозреният все още се издирва. Според bTV той е бил заснет от камера.\r\nТаксиметровият шофьор беше намерен убит на пътя между Разград и село Дянково късно снощи.\r\n ", "date": "2019.02.28", "title": "Млад, турскоговорящ убил таксиджията?"}
{"url": "https://www.dnes.bg/notifikacii/2019/02/28/kakvi-sa-simptomite-i-kak-se-lekuva-morbili.403367", "text": "Морбили вирусът е един от най-заразните инфекциозни агенти, познати на човечеството. Инфекцията се предава лесно по въздушно-капков път от човек на човек. Поради устойчивостта на вируса в околната среда, директен контакт не е необходим.\r\n \r\nИнкубационният период (времето от заразяването до появата на първите симптоми) е между 7 и 21 дни, като средно възлиза на около 13 дни.\r\n \r\nЗаболяването започва с продромална фаза. Тук симптомите са неспецифични, обрив все още няма, а разграничаването на морбили инфекцията от другите вирусни респираторни инфекции е много трудно, понякога дори невъзможно. Тази фаза е с продължителност между 2 и 4 дни.\r\n \r\nСимптомите включват: висока температура, хрема с воднист секрет, зачервяване и сълзене на очите, намален апетит, отпадналост и други. Към края на периода при 60-70% от децата се появява отличителният знак на заболяването – петната на Филатов-Коплик.\r\n \r\n", "date": "2019.02.28", "title": "Какви са симптомите и как се лекува морбили?"}
{"url": "https://www.dnes.bg/stranata/2019/02/28/gledach-na-jivotni-se-obesi-v-zookyt-v-razgrad.403349", "text": "Гледач на животни се обеси в зоокъта на Градския парк в Разград, съобщиха от полицията.\r\nТялото на 49-годишния мъж е открито около 19.00 часа вчера под навес в селскостопанска постройка.\r\nПри първоначалния оглед следи от насилие по тялото не са констатирани.\r\nУведомен е дежурният прокурор. Близките на починалия отказват да бъде извършена аутопсия. По случая е образувана преписка.", "date": "2019.02.28", "title": "Гледач на животни се обеси в зоокът в Разград"}
{"url": "https://www.dnes.bg/zvezdi/2019/02/28/kobilkina-rodi-momche-izbra-datata-i-chasa-s-astrolog.403369", "text": "Вчера, на 27 февруари, рускинята Наталия Кобилкина дари своя съпруг със син. Кобилкина, която доби широка известност у нас с тренинги за самотни жени, стана майка в МБАЛ \"Надежда\". Първородното й момче е високо 53 см и с тегло 3800 гр. Двамата с таткото Такис избраха да го кръстят Филип.\r\nНаталия е споделяла, че предпочита естественото раждане, но в последния момент Филип решил друго. Той се обърнал седалищно и лекарите взели решение, че е по-добре да го извадят с цезарово сечение малко преди термина. \r\nТогава Наталия се консултирала с астролози и те й казали най-подходящия ден и час – 27 февруари в 16:50 часа, за да е лидер и артистична личност. Раждането минало лесно и бързо и майката и бебето се чувстват добре.", "date": "2019.02.28", "title": "Кобилкина роди момче, избра датата и часа с астролог"}
{"url": "https://www.dnes.bg/notifikacii/2019/02/28/turchin-prostrelia-rodna-jrica-v-germaniia-doskoro-bili-gadjeta.403371", "text": "29-годишна българка е намерена в тежко състояние с рана от изстрел в главата на улица \"Теодор-Хойс Алее\" във Франкфурт, пише \"\". \n\n\r\nЖената работила като проститутка и била на улицата, когато се появил бившият й приятел - 49-годишен турчин и двамата започнали да се карат. \r\nСпоред информация на германския таблоид Bild българката наскоро се разделила с турчина. \r\nСпорът ескалирал и мъжът прострелял с пистолет бившата си приятелка в главата. След това турчинът прострелял и себе си.  Въпреки че бил тежко ранен, мъжът стрелял и по 4-ма минувачи, за щастие никой от тях не е пострадал. \r\nТурчинът е арестуван от полицията, като се води разследване за опит за убийство.\r\nБългарката е настанена в болница с тежка травма на главата.", "date": "2019.02.28", "title": "Турчин простреля родна жрица в Германия, доскоро били гаджета"}
{"url": "https://www.dnes.bg/eu/2019/02/28/liceto-na-bulkata-na-idil-shamima-se-prevyrna-v-mishena-za-strelba.403343", "text": "Желанието на Шамима Бегум да се завърне в родината си толкова вбеси британците, че лицето й се появи на мишена за стрелба в стрелкови клуб в малко градче Уолси, Мърсисайд. \n\n\n\r\nМлада жена изпратила снимка на BBC, която показвала как по лицето на булката на ИДИЛ било стреляно близо 100 пъти, а в сайта на клуба, новите мишени били рекламирани с думите \"горещо принтирани“ и \"предатели, взехте своето решение“.\r\nСнимката се появява дни, след като адвоката на 19-годишното момиче, останало без гражданство в Сирия, обяви, че са получени множество смъртни заплахи срещу нея и срещу самият него, ако не спре да я представлява пред съда. Но това далеч не притеснява собственика на стрелковия клуб.\r\n                    \n                    \n                \"Тази мишена възбужда някои фантастични реакции и разговори, а също така – позволява на хората да се позабавляват малко и да изкарат наяве детето вътре в себе си. -  казва говорител на клуба. - Мишените ни не са избрани заради лични разбирания и по никакъв начин не се опитваме да подтикнем към тероризъм.“\r\nСред лицата, по които могат да стрелят посетителите на клуба в Уолси са това на Доналд Тръмп, Маргарет Тачър, Осама бин Ладен и дори Джъстин Бийбър.\r\n\"Но след като видяхме липсата на емпатия в интервюто на Шамима Бегум, решихме да послушаме клиентите си и да използваме лицето й като новата си мишена“, добавя говорителят.\r\nСпоред говорителя на мюсюлманското консулство случаят е притеснителен и може да предизвика \"изблик на гняв“.\r\n\"В общество, в което насилието срещу мюсюлмани и най-вече увеличаването на гнева срещу мюсюлманските жени, е доста притеснително, че хората искат да стрелят по мишена с лицето на жив човек и то пред очите на деца“, обяснява той.\r\nВ социалните мрежи чувствата също са смесени. Много хора наричат идеята \"брилянтна“, а други - \"ужасна“ и \"нечовешка“.", "date": "2019.02.28", "title": "Лицето на булката на ИДИЛ Шамима се превърна в мишена за стрелба"}
{"url": "https://www.dnes.bg/politika/2019/02/28/radev-protiv-vmeshatelstvoto-v-energiinite-proekti.403365", "text": "Президентът Румен Радев е на работно посещение в словашкия град Кошице за участие в срещата на високо равнище във формат Б9, съобщи прессекретариатът на президента. В рамките на международния форум България, Естония, Латвия, Литва, Румъния, Словакия, Унгария, Чехия и Полша обсъждат въпроси на сигурността в рамките на колективния подход на НАТО.\n\n\r\n\"Не можем да допуснем друг да решава бъдещето на българските енергийни проекти. Трябва да материализираме интересите си, а не да ставаме заложник на чужди интереси, подчерта държавният глава преди срещата на високо равнище на страните от Б-9 в Кошице.\n\r\n„Тук съм, за да не допусна друг да решава бъдещето на българските енергийни проекти. При подготовката на срещата установих, че определени текстове на предварително изготвената декларация застрашават реализацията на важни инфраструктурни проекти от наш национален интерес и направих необходимото проблемните текстове да бъдат извадени от декларацията“. Това заяви днес президентът Румен Радев в отговор на журналистически въпрос за позицията, която ще отстоява на срещата на високо равнище във формат Б-9, която се провежда в словашкия град Кошице.\n                    \n                    \n                \r\nВ рамките на международния форум България, Естония, Латвия, Литва, Румъния, Словакия, Унгария, Чехия и Полша ще обсъдят въпроси на сигурността в рамките на колективния подход на НАТО.\n\r\nДържавният глава подчерта, че очаква българското правителството да „материализира визитата на руския премиер Дмитрий Медведев в България, а не да ставаме заложник на чужди интереси“. По думите на Румен Радев, НАТО има достатъчно механизми за изработване на единна политика, докато регионалният формат изостря риториката, което не кореспондира с политиката на сдържане и диалог, възприета от Алианса. Президентът добави, че за съжаление неформалната инициатива Б-9 се е отдалечила от замисъла си и дори създава рискове за интересите на деветте държави-членки, отивайки отвъд приети от всички 29 съюзници подходи.", "date": "2019.02.28", "title": "Радев против вмешателството в енергийните проекти "}
{"url": "https://www.dnes.bg/obshtestvo/2019/02/28/zavryshtane-kym-soc-a-golemi-jilishtni-sgradi-za-da-e-po-evtino.403359", "text": "В последните две-три години все повече жилищни проекти в големите градове започват да изглеждат мащабни. Не става дума само за затворени или отворени комплекси - самите жилищни сгради започват да стават все по-големи, с повече апартаменти в тях.\n\r\nТази тенденция става отчетлива и по всяка вероятност ще продължи и в близко, а и в по-далечно бъдеще, казаха наскоро от Националната асоциация на строителните предприемачи, цитирани от \"\".\n\r\nПричините са основно две. “Стремежът към по-мащабни проекти не е израз на някаква грандомания, а просто това позволява по-ниска себестойност на строителството и предлагане на жилища на по-достъпни цени”, казва членът на управителния съвет на асоциацията Ивайло Митев.\n                    \n                    \n                \r\n“Реализирането на една по-голяма сграда в сравнение с няколко по-малки облекчава и административната тежест. Това заедно с по-ниските разходи и икономиите от мащаба предопределят до голяма степен решението при проектиране”, казва той.\n\r\nСпоред него спестеното по този начин от предприемачите им позволява да влагат и повече средства в заобикалящата инфраструктура. За съжаление, става дума само за непосредственото обкръжение на новите жилищни сгради. По-добрата среда за живеене не се изчерпва с един или с няколко тротоара и детска площадка.\n\r\nНапример в големия град трудно се намират места за паркиране. И това определя друга тенденция в жилищното строителство напоследък. Защото малцина помислят да купуват апартамент особено ново строителство, ако няма осигурен паркинг или поне място за паркиране.\n\r\nИ строителните предприемачи все по-масово се принуждават да променят проектите си и да префасонират партерните етажи от търговски площи в гаражи.\n\r\nПечалбата за тях е същата, тъй като гаражът за разлика от паркомястото е имот със свой идентификационен номер, може да се продава, наследява и отдава под наем. Цените на гаражите в някои жилищни проекти на практика са изравнени с цените на най-маломерните апартаменти на пазара.\r\nИ все повече нови жилищни кооперации заприличват на строените в края на социализма. Те бяха пълни с партерни гаражи, които след демокрацията постепенно се превърнаха в търговски обекти.", "date": "2019.02.28", "title": "Завръщане към соц-а? Големи жилищни сгради, за да е по-евтино "}
{"url": "https://www.dnes.bg/notifikacii/2019/02/28/zavedeniia-i-magazini-kriiat-oboroti-syrvyrite-im-v-makao-filipinite.403317", "text": "Заведения и магазини крият оборота си като държат данните за реализираните продажби на сървъри в екзотични дестинации като Макао или на островната държава Филипини. При проверките на НАП някои търговци пък обясняват, че сървърите с данни са в САЩ. Така при подозрение, че търговците крият оборот инспекторите от приходната агенция не могат да направят подробна справка за реализираните продажби няколко месеца или години назад, пише \"Труд\".\n\n\n\n\r\nТова, че търговци крият оборота си на сървъри в Макао, пръв обяви премиерът Бойко Борисов след срещата си с представители на бизнеса, на която обсъдиха новите изисквания за касовите апарати.\n                \n                \r\nПроблемът е, че редица търговци водят две счетоводства. Първото е за собственика, където, за да не го крадат служителите му, всички продажби се отчитат много стриктно. Второто счетоводство е за пред НАП и понякога то няма нищо общо с действителността. \r\nПри проверките приходните инспектори установяват случаи, при които софтуерът за продажбите е настроен, така че да отчита на касовия апарат всяка втора, или дори само всяка трета продажба. Останалите продажби се отчитат само в данните за пред собственика. Има и случаи, при които продавачът може да избере за всяка конкретна сделка дали да даде касова бележка и да я отчете пред НАП, или само да отпечата на принтер служебен бон, който да даде на клиента.\n\r\nОборотни заведения край морето най-често имат най-голям стимул да укриват оборота си чрез сървъри в екзотични дестинации. Ако заведение прави оборот от 90 хил. лв. за едно денонощие чрез тази схема може да скрие голяма част от дължимите налози.\n\r\nЗа да бъдат стопирани тези опити за укриване на оборот новите изисквания към касовите апарати и софтуера за управление на продажбите предвиждат сървърите на търговците с данни за продажбите да бъдат само в страни от ЕС. Освен това самият софтуер за управление на продажбите трябва да бъде одобрен и регистриран в НАП. Едно от изискванията към софтуера е да позволява служителите на НАП да имат достъп до данните за продажбите чрез одиторски профил. Това означава, че когато отидат на проверка на място в магазина или заведението, данъчните ще мога да правят различни справки от базата данни за продажбите.\n\r\nСмяната на касовите апарати ще стане на четири етапа. За регистрираните по ДДС фирми без софтуер за управление на продажбите, остава изискването до 31 март касовите им апарати да подават данни до НАП на 5 минути. До 31 март върху касовите бележки за горива трябва да пише акциза и покупната цена. Нерегистрираните по ДДС фирми без софтуер за продажбите, трябва да изпълнят новите правила за касовите апарати до 30 юни. А за търговците, които използват софтуер за управление на продажбите, срокът ще бъде удължен до 30 септември, обявиха от НАП. Големите вериги, които ползват Интегрирани автоматизирани системи за управление на търговската дейност, трябва да изпълнят изискванията до 31 декември.", "date": "2019.02.28", "title": "Заведения и магазини крият обороти, сървърите им в Макао, Филипините..."}
{"url": "https://www.dnes.bg/top-novini/2019/02/28/kukla-s-izpyknali-ochi-i-zloveshta-usmivka-momo-plashi-decata-v-neta.403318", "text": "Разтревожени родители сигнализират за интернет опасност, наречена \"Момо\", насочена към малки деца в социалните медии. Предизвикателството се изпраща чрез WhatsApp или \"изскача\" на рекламите в Youtube и Youtube Kids, пише \"Дарик\".\n\n\n\n\r\n \r\n\"Момо\" започва с анонимен човек, който се крие зад зловеща снимка или кукла. Тя насърчава децата да добавят контакт в услугата за съобщения WhatsApp, след което ги преследва с яростни образи и предизвикателства, насърчава ги да се самонараняват и дори да отнемат живота си. Видеото не може да бъде премахнато, докато не бъде изгледано докрай.\r\n \r\nАко бъде прието съобщението, децата започват да получават множество изображения на убийства и изнасилвания, като биват заплашени, че ако не сложат сами край на живота си, ще бъдат обладани.\r\n \r\nОбразът на \"Момо\" представлява фигура на кукла с изпъкнали очи и страховита усмивка, имитираща известна картина на японска художничка, за която световните медии пишат, че няма общо с играта.\n                \n                \r\nЗа пръв път \"Момо\" се появява през лятото на 2018 г., а от скоро и български потребители сигнализират за него.\r\n \r\nСпоред полицията в Северна Ирландия приложението се използва от хакери за събиране на информация. Органите на реда съветват родителите да знаят до какво имат достъп децата им в интернет, да им обяснят колко е важно да не дават лична информация на непознати и че никой няма право да ги кара да правят нещо, което не искат.\r\n \r\nЕксперти съветват родителите да бъдат бдителни за онлайн активността на децата по принцип, не само по отношение на \"Момо\". Примери за повишено внимание са: ако детето стане много потайно, особено за това, което прави онлайн, ако прекарва много време в интернет и социалните медии, ако превключва екрана на устройството си, когато родителите се приближат, ако се оттегля се или се ядосва след използване на интернет или изпращане на текстови съобщения, ако има много нови телефонни номера или имейл адреси на неговото устройство.", "date": "2019.02.28", "title": "Кукла с изпъкнали очи и зловеща усмивка: \"Момо\" плаши децата в нета"}
{"url": "https://www.dnes.bg/notifikacii/2019/02/28/vtori-den-ot-sreshtata-na-vyrha-mejdu-trymp-i-kim-chen-un.403319", "text": "Севернокорейският лидер Ким Чен-ун заяви, че не би участвал във втора среща на върха с президента на САЩ Доналд Тръмп, ако не е склонен да изпълни обещанието си за денуклеаризация, предаде Асошиейтед прес, цитирана от БТА.\n\n\n\n\r\nПопитан от американски репортер днес в Ханой дали иска денуклеаризация, Ким отговори: \"Ако не съм склонен, сега нямаше да съм тук\".\n\r\nТръмп каза, че откриване на американско дипломатическо представителство в Северна Корея е \"добра идея\", а Ким заяви, че би \"приветствал такава стъпка\".\n\r\nКим беше попитан и дали лидерите са говорили за човешки права, но Тръмп отговори вместо него: \"Обсъждаме всичко\".\n                \n                \r\nТе направиха тези коментари на срещата в разширен състав, в която участват държавният секретар Майк Помпейо и съветникът по националната сигурност Джон Болтън.\n\r\nПо-рано източник от местните дипломатически кръгове, цитиран от ТАСС, съобщи, че САЩ и Северна Корея са се споразумели досега по най-малко три точки на съвместен документ, който Доналд Тръмп и Ким Чен-ун ще подпишат в края на срещата на върха в Ханой. \n\r\nДокументът ще бъде наречен Ханойска декларация. В него ще бъде определено понятието \"денуклеаризация\", ще бъдат обозначени по-нататъшните стъпки на двете страни за постигането й, а също така ще бъдат посочени задачи и въпроси, които ще бъдат обсъдени по-нататък.\n\r\nДнес започна втория ден от срещата на върха САЩ-КНДР. Тръмп и Ким проведоха среща на четири очи, продължила повече от половин час, след което пристъпиха към преговори в разширен състав.", "date": "2019.02.28", "title": "Втори ден от срещата на върха между Тръмп и Ким Чен Ун"}
{"url": "https://www.dnes.bg/notifikacii/2019/02/28/britanskiiat-parlament-odobri-novata-strategiia-na-mei-za-brexit.403320", "text": "Британските депутати изразиха днес подкрепа за новата стратегия на Тереза Мей за Брекзит, което може да отложи датата на развода с ЕС, съобщи Франс прес, цитирана от БТА.\n\n\n\n\r\nСпоред този план британската министър-председателка ще подложи още един път на гласуване в парламента, най-късно на 12 март, споразумението, което сключи с Брюксел, заедно с евентуални отстъпки, които може да договори. Това споразумение бе отхвърлено категорично в средата на януари.\r\nАко депутатите го отхвърлят отново, тя ще ги попита на 13 март дали искат да излязат от ЕС без споразумение. Ако откажат, тя ще внесе на 14 март предложение за отлагане на Брекзит.\r\nОбщо 502 депутати в Камарата на общините гласуваха за, а 20 гласуваха против поправката, внесена от консерватора Оливър Летуин и лейбъристката Ивет Купър, чиято цел е да утвърди предложението на Мей. ", "date": "2019.02.28", "title": "Британският парламент одобри новата стратегия на Мей за Brexit"}
{"url": "https://www.dnes.bg/sofia/2019/02/28/sofiiskiiat-universitet-s-novi-taksi-za-chast-ot-novite-studenti.403305", "text": "Академичният съвет на Софийския университет \"Св. Климент Охридски\" утвърди годишните такси за обучение на студенти, докторанти и специализанти за учебната 2019/2020 година, съобщиха от висшето училище. \nПромяната в годишните такси се отнася единствено за студенти, докторанти и специализанти, които ще бъдат приети през учебната 2019/2020 година. За останалите обучаващи се в Алма Матер таксите остават непроменени.\n\r\nБез промяна остават годишните такси за обучение на новоприети студенти, докторанти и специализанти в десет от факултетите - в Историческия факултет, Медицинския факултет, Биологическия факултет, Факултета по математика и информатика, Факултета по химия и фармация, Богословския факултет, Юридическия факултет, Факултета по педагогика, Факултета по класически и нови филологии, и в Стопанския факултет. \n                    \n                    \n                \r\nНамаляват се таксите на три от специалностите във Физическия факултет - \"Учител по природни науки в основна степен на образованието\", \"Физика и информатика\" и \"Физика и математика\", от 400 на 200 лева. Няма промяна в таксите на докторантите и специализантите.\n\r\nНяма промяна на таксите за кандидатстване в Софийския университет за учебната 2019/2020 година и те остават 30 лева за явяване на изпит и 30 лева за участие в кандидатстудентската кампания и класирането. Няма промяна и в таксата от 50 лева за конкурсен изпит на кандидат-докторанти.\n\r\nЗа втора поредна година новоприетите студенти с максимален състезателен бал във Факултета по математика и информатика, в професионалното направление \"Математика\", в специалностите \"Математика\" и \"Статистика\", в бакалавърската степен се освобождават от плащане на годишната такса за обучение за първата година, отчитат от Софийският университет.\n\r\nАкадемичният съвет прие увеличение на годишната такса за обучение на студенти бакалаври в редовно обучение, приети в специалностите: \"Туризъм\" /Геолого-географски факултет/ от 420 лева на 460 лева; \"Връзки с обществеността\", \"Комуникационен мениджмънт\", \"Журналистика\" и \"Книгоиздаване\" /Факултет по журналистика и масова комуникация/ от 560 на 600 лева за редовно обучение и от 300 на 350 лева за задочно обучение;\r\n\"Европеистика\" и \"Политология\" /Философски факултет/ от 560 на 600 лева; \"Филология\" /Факултет по славянски филологии/ от 300 на 400 лева за задочно обучение; \"Философия\" /Философски факултет/ съответно от 540 на 580 лева за редовно обучение и от 300 на 320 лева за задочно обучение; \"Графичен дизайн\" и \"Музикални медийни технологии и тонрежисура\" /Факултет за науки за образованието и изкуствата/ от 730 на 780 лева.\n\r\nАкадемичният съвет прие и намаление на годишните такси за обучение на чуждестранни студенти, докторанти и специализанти, граждани на страни извън Европейския съюз, за голяма част от специалностите във факултетите на Софийския университет.", "date": "2019.02.28", "title": "Софийският университет с нови такси за част от новите студенти"}
{"url": "https://www.dnes.bg/stranata/2019/02/28/slynchev-chetvyrtyk-temperaturite-do-13.403321", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВремето днес ще е слънчево, максималните температури ще са между 8 и 13°. Такава е прогнозата за времето на Националния институт по метеорология и хидрология (НИМХ), съобщи за \"Фокус\" дежурният синоптик Красимир Стоев. \r\nЩе духа слаб, в Дунавската равнина – умерен вятър от запад-северозапад. Дневните температури ще се повишат и максималните ще са между 8 и 13°. \r\nНад Черноморието ще е предимно слънчево. Ще духа до умерен вятър от запад-северозапад. Максималните температури на въздуха ще бъдат 10°-12°. \r\nТемпературата на морската вода е около 6°. Вълнението на морето ще бъде 1-2 бала. \r\nНад планините ще е предимно слънчево. Ще духа силен, по високите и открити части - до бурен северозападен вятър. Максималната температура на височина 1200 метра ще е около 6°, на 2000 метра - около минус 1°.", "date": "2019.02.28", "title": "Слънчев четвъртък, температурите - до 13°"}
{"url": "https://www.dnes.bg/notifikacii/2019/02/28/boi-mejdu-dvama-mashinisti-e-prichinata-za-tragediiata-v-kairo.403322", "text": "Бой между двама машинисти е станал причина за вчерашната трагедия на централната гара \"Рамзес\" в египетската столица Кайро, отнела живота на 25 души, предаде Асошиейтед прес, цитирана от БТА.\n\n\r\nПо данни на властите локомотив се е блъснал в буфер в края на релсите, което е предизвикало силна експлозия и пожар. Поне 47 души са ранени, много от които критично.\r\nГлавният прокурор на Египет Набил Садик съобщи, че разследващите са установили, че водачът на локомотива е слязъл и се е сбил с друг машинист, чийто локомотив е блокирал пътя му.\r\nТой обаче напуснал машината, без да дръпне спирачката, заради което локомотивът е потеглил, набрал е скорост, блъснал се е в железобетонната преграда и е избухнал.\r\nМашинистът бе арестуван и разпитан, а заради инцидента подаде оставка министърът на транспорта Хешам Арафат.", "date": "2019.02.28", "title": "Бой между двама машинисти е причината за трагедията в Кайро"}
{"url": "https://www.dnes.bg/football/2019/02/28/kolko-seriozna-e-kontuziiata-na-kristiano-ronaldo.403323", "text": "Голямата звезда на италианския хегемон Ювентус – Кристиано Роналдо, е с контузия в глезена от победата с 1:0 над Болоня.\r\nПрез последните дни петкратният носител на Златната топка тренира на облекчен режим и новината стресна почитателите на \"Старата госпожа\".\r\n \r\n\"Бианконерите\" се намират в най-важната част от сезона и евентуално отсъствие на португалеца със сигурност ще се отрази негативно. Именно с него са свързани надеждите за обрат над Атлетико Мадрид в 1/8-финалите в Шампионска лига, след като испанците спечелиха първия мач у дома с 2:0.\r\n \r\nРоналдо вече е преминал медицинските изследвания, които успокоиха Юве, пише Sky Sport Italia. Резултатите са показали, че няма сериозни наранявания на глезена, което е чист късмет, защото там се получават едни от най-тежките травми.\r\n \r\nВъпреки това Кристиано остава под въпрос за неделното гостуване на Наполи в дербито от 26-ия кръг на Серия \"А\". Вероятно Макс Алегри няма да рискува със здравето му, за да го запази за домакинството на Атлетико на 12 март.\r\n \r\nС проблеми в Юве са още Дъглас Коста, Хуан Куадрадо и Сами Кедира, докато Миралем Пянич и Емре Джан са напълно възстановени.\r\n \r\nТака срещу Наполи в атака за шампионите най-вероятно ще започнат Федерико Бернардески, Пауло Дибала и Марио Манджукич. \r\n \r\n", "date": "2019.02.28", "title": "Колко сериозна е контузията на Кристиано Роналдо?"}
{"url": "https://www.dnes.bg/stranata/2019/02/28/pametnik-i-cheshma-shte-napomniat-za-ubitiia-valeri-dybov-v-kiustendil.403316", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИдея за изграждането на паметник и чешма, които да напомнят за убития в Кюстендил Валери Дъбов, предложи млада майка от града, в писмо до кмета Петър Паунов. \n\n\n35-годишният мъж беше прободен с нож при опит да разтърве участници в масов бой в центъра на Кюстендил на 17 февруари. За убийството му бе задържан и обвинен 19-годишният ром Алекс Димитров.\r\nКюстендилци подкрепят идеята за изграждането на паметник на лобното място на Валери Дъбов, както и чешма в планина Осогово, като спомен от тази трагедия.\r\nПо инициатива на Албина Гълъбова е отпуснато и общинско жилище на майката на убития 35- годишен Валери Дъбов, съобщава в свой репортаж телевизия Bulgaria ON AIR.", "date": "2019.02.28", "title": "Паметник и чешма ще напомнят за убития Валери Дъбов в Кюстендил"}
{"url": "https://www.dnes.bg/notifikacii/2019/02/28/samo-za-sedmica-8-tona-zlato-izneseni-ot-venecuela.403325", "text": "Близо 8 тона злато са били изнесени само за миналата седмица от трезора на централната банка на Венецуела, твърдят опозиционен депутат и трима източници от правителството, предаде Reuters. \r\nЗлатото е било изнесено с правителствени коли между сряда и петък миналата седмица, когато в банката не е имало редовна охрана, а директорът на институцията Каликсто Ортега е бил в чужбина, казаха депутатът Анхел Алварадо и тримата правителствени източници.\n\n\"Те планират да го продадат незаконно\", каза Алварадо в интервю.\r\nЦентралната банка не отговори на молбата да коментира тази информация.\r\nАлварадо и правителствените източници, пожелали анонимност, не казаха къде е изпратено златото.\r\nТова е поредният признак, че президентът Николас Мадуро търси отчаяно начин да се сдобие с твърда валута на фона на затягащите се санкции, отбеляза Ройтерс.\r\n/БТА/", "date": "2019.02.28", "title": "Само за седмица: 8 тона злато изнесени от Венецуела"}
{"url": "https://www.dnes.bg/sofia/2019/02/28/pyrviiat-vlak-po-tretiia-lych-na-metroto-v-kraia-na-oktomvri.403324", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         До края на годината тръгват влаковете по новоизграждащия се трети лъч на метрото между булевард \"Владимир Вазов\" и \"Красно село\". Тунелопробивната машина \"Витоша\" вчера влезе в бъдещата станция под Малък градски театър \"Зад канала\", предаде Bulgaria ON AIR. \n\nСлед 3-годишна неспирна работа 90 метровата, тежаща 14 000 тона \"Къртица\", стигна до крайната си точка. Така до края на годината софиянци и гости на столицата ще могат да се возят на метро от \"Красно село\" до бул. \"Владимир Вазов\", използвайки 8 метростанции.\n                    \n                    \n                \r\nПървият влак по новото трасе трябва да тръгне в края на октомври тази година. А от Общината са категорични, че това е най-важният проект за София за тази година.\r\nВремето струва пари и затова от Общината си дадоха краен срок за финализирането на втория етап от третия лъч, който трябва да свърже \"Красно село\" с \"Овча Купел\". Другите 2 етапа от третия лъч остават за новия програмен период, който е между 2021-25 година.\n\r\nДо 6 години пътят под земята в столицата трябва да стигне и до зала \"Арена Армеец\". Това обаче зависи от Столичния общински съвет, който трябва да реши дали метрото да стига и до началната станция на лифта в \"Симеоново\".\r\nИзграждането на 3-тата метро линия ще спести общо 90 хиляди тона вредни емисии.", "date": "2019.02.28", "title": "Първият влак по третия лъч на метрото – в края на октомври"}
{"url": "https://www.dnes.bg/obrazovanie/2019/02/28/ednokratna-pomosht-za-bebe-ot-400-lv-samo-s-tapiia-za-sredno.403330", "text": "Финансова помощ за новородено да получават само онези родители, които имат поне средно образование, решиха общинските съветници в Свиленград, предаде bTV.\r\nПомощта от тази година е 400 лв за първо дете, а за второ и трето 500 лв. Но за да получат родителите тези пари, трябва да са завършили поне гимназия.\r\nПрез 2018 г. общината е изплатила еднократна помощ за 130 новородени деца. Ако критерият образование беше валиден, вместо тези 130, щяха да се дадат само на 100, каза Пенка Балджиева, експерт в ГРАО в община Свиленград.\r\nСпоред общинарите от Свиленград образователният ценз не е новост за страната ни при даване на този вид еднократна помощ. Подобен критерий действал и в Ботевград например.", "date": "2019.02.28", "title": "Еднократна помощ за бебе от 400 лв. – само с тапия за средно"}
{"url": "https://www.dnes.bg/temida/2019/02/28/prokuraturata-shte-rovi-vinovna-li-e-i-maikata-na-ubieca-ot-varna.403333", "text": "Възможно е пред съда да се изправи и майката на мъжa, който уби жена си по особено жесток начин във Варна. Ако вината й бъде доказана тя също ще бъде изправена пред съда, стана ясно от думите на говорителя на Окръжната прокуратура в морската столица Радослав Лазаров. \n\r\nВъзрастната жена е помогнала на сина си да събере багажа си, след като нанесъл жесток побой на жена си. Двамата си тръгнали от апартамента на семейството докато жертвата все още била жива, но в безпомощно състояние. \n\r\n\"В настоящия етап на разследването няма данни за съпричастност на друго лице в престъплението. Ако се появят доказателства за виновно поведение на друго лице, ще бъде повдигнато и обвинение\", каза прокурор Лазаров пред Нова тв.\n\n\n                    \n                    \n                \r\nТой допълни: \"Българският законодател имаше друг поглед за проблем с домашното насилие. С публикуването на промените в НК държавата ясно заяви волята си за по-сериозно противопоставяне на този феномен. Това е само една от крачките, но е и най-неефективната. Наказателният орган се намесва, когато има извършено престъпление”, коментира Радослав Лазаров. \n\r\nКонстатирани са няколко случая, в които пострадалата е претърпяла домашно насилие. Част от тях са стигнали до правораздавателните органи. Установеният по закон срок за разглеждане на такива жалби е три месеца, посочи още прокурорът. \n\r\n\"Това е твърде дълъг срок. Когато се образува проверка, тя се дава на конкретен служител, който да поеме случая и да реши как ще протече тя и какво точно обвинение да се повдигне на извършителя на деянието”, заяви още прокурор Лазаров. По думите му ограничение на контактите на пострадал и извършител на домашно насилие е възможно едва след повдигането на обвинение.\n\r\n\"Това не означава, че полицията не се ангажирала със случая. Законодателят даде своя знак, че това е така. Остава да се вземат мерки за ограничаване на този феномен. Обществото трябва да си даде сметка, че това е феномен, който за съжаление го има в нашата страна”, заключи говорителят на Окръжна прокуратура – Варна.\n\r\nДиляна Маркова, юрист от фондация \"Асоциация Анимус”, обясни, че заповед за незабавна защита до 24 часа се дава от съда.\n\r\n\"Преди промените в НК домашното насилие не беше криминализирано. Жертвата от Варна сама е оттеглила жалбата. Прокурорът не може да повдигне обвинение без жалба от потърпевшия. Истанбулската конвенция даваше възможност наказателното преследване да продължи и след оттеглянето на жалбата”, коментира Маркова и разказа какво предвиждат промените в НК спрямо домашните насилници: \"Различното е по-тежкото наказание, които мъжът от Варна щеше да получи. Необходимо е, освен наказателното преследване, да има и превенция”.", "date": "2019.02.28", "title": "Прокуратурата ще рови: Виновна ли е и майката на убиеца от Варна?"}
{"url": "https://www.dnes.bg/sofia/2019/02/28/signal-sech-na-100-godishni-dyrveta-v-borisovata-gradina-zakonno-li-e.403332", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Сигнал за изсичане на 100-годишни дървета в Борисовата градина се появи в социалните мрежи.\n\r\nСпоред природозащитници вандалската сеч не е от сега и въпреки че темата е поставяна многократно на заседания на Комисията по околна среда в общината, не са предприети никакви мерки.\n\n\n\n\r\nГергана Пирозова от \"Да спасим Борисовата градина\" е на мнение, че по-голямата част от дърветата са нерегламентирано изсечени - от всеки десет осем са без законната маркировка в карето между бул. \"Драган Цанков\", бул. \"Пейо Яворов\", бул. \"Цариградско шосе\" и ул. \"Незабравка\".\n                    \n                    \n                \r\nПо думите ѝ броят на изсечени дървета надвишава четири пъти предварително обявения от Столичната община.\n\r\n\"Въпросът е фундаментален. Общината ли извършва нерегламентирана сеч, някой случаен минувач ли извършва криминална дейност? Кой ще понесе отговорността и какво се случва с тези незаконно изсечени дървета?\", коментира Пирозова пред репортер на.\n\r\nПо думите на общинския съветник Марта Георгиева Столичната община и Комисията по околна среда, които следва да контролират сечта на дървета, не изискват експертно становище за всяко едно дърво, което предстои да бъде премахнато.\n\r\n\"В момента приключва работата по първия етап от изпълнението на премахването на сухата опасна растителност в описания участък. Решението на комисията от експерти, която определи кога да приключи този срок, е месец март. Междинни резултати от това, което е извършено от началото на дейностите до настоящия момент, предстоят да бъдат внесени\", обясни в студиото на \"България сутрин\" председателят на Комисията по опазване на околната среда Лорита Радева.\n\r\nПо думите ѝ дърветата са проверени от две експертни комисии и две неправителствени организации преди да бъдат изсечени.\n\r\nЛорита Радева беше категорична, че ако след направената проверка през март се установи нарушение, ще се издирва кой е извършил дейността.\n\r\nЗа финал на разговора тя заяви, че на мястото на изсечените дървета със сигурност няма да има строителство, а нова гора.\n\r\n\n\r\n ", "date": "2019.02.28", "title": "Сигнал: Сеч на 100-годишни дървета в Борисовата градина! Законно ли е?"}
{"url": "https://www.dnes.bg/usa/2019/02/28/trymp-niama-da-sdade-mirno-vlastta-ako-izgubi-vota-prez-2020-a.403328", "text": "Бившият адвокат на Доналд Тръмп се бои, че президентът няма да предаде мирно властта, ако загуби президентските избори през 2020 г.\n\r\nТова заяви Майкъл Коен в края на показанията си в комисията по надзор и реформа в Камарата на представителите на Конгреса, предаде Ройтерс.\n\r\n\"Предвид опита ми от работата за г-н Тръмп се опасявам, че ако той загуби изборите през 2020 г., няма да има мирно предаване на властта\", каза той.\n\r\nКоен бе осъден през декември на три години затвор за даване на неверни показания пред Конгреса, за нарушаване на изборния кодекс и за данъчни измами.\n\r\n\"Моята преданост (към Тръмп) ми коства всичко - щастието на семейството ми, адвокатския ми лиценз, средствата за преживяване, честта, репутацията и скоро дори свободата ми\", каза той, цитиран от Франс прес.\n                    \n                    \n                \r\n\"Няма да стоя със скръстени ръце и да го оставя да направи същото със страната\", добави Коен.\n\r\nГоворителката на кампанията за преизбирането на Тръмп Кейли Макенъни публикува комюнике по време на изслушването, в което нарече Коен \"престъпник, изгонен от адвокатската колегия и осъден за лъжесвидетелстване\".\r\n\"Сега той представя нещо, което нарича доказателства, но те се основават само на неговите собствени показания, които бе доказано, че не струват нищо\", добави тя.\n\n\n\r\nАмериканският президент Доналд Тръмп е нареждал на личния си адвокат да отправя заплахи от негово име около 500 пъти през последните 10 г., каза Майкъл Коен в показанията си пред комисията по надзор и реформа в Камарата на представителите на Конгреса, цитиран от Ройтерс.\n\r\n\"Колко пъти ви е нареждал Тръмп да заплашвате отделни хора или организации от негово име?\", попита представителка от Демократическата партия. \"Доста\", отговори Коен. Запитан дали става дума за 50, 100, 200 или 500 пъти, той я спря при споменаването на 500 и каза: \"Вероятно\".\n\r\nПри кръстосания разпит от конгресмените Коен каза също, че е наясно и за други вероятно незаконни действия на Тръмп, които бившият адвокат не може да коментира, защото те все още са предмет на съдебно разследване в Ню Йорк.\n\r\nТой обаче бе по-конкретен за връзките на Тръмп с родения в Русия агент по разработката на недвижими имоти и осъден мафиот Феликс Сатер. Последният бил изпълнителен директор на имотен конгломерат по времето на изграждането на сградата на Тръмп в Манхатън. Именно Сатер бил връзката между Коен, който тогава бил адвокат на Тръмп, и руските официални лица относно плановете за изграждане на голяма офис сграда на Тръмп и в Москва. Според Коен Тръмп или шикалкавел, или направо лъгал дали познава Сатер. Според адвоката същият Сатер имал офис на 26 етаж на Тръмп тауър в Ню Йорк и не плащал наем. На същия етаж бил и кабинетът на Тръмп, пише БТА.\n\r\nКоен каза пред конгресмените, че в процес на разследване в Ню Йорк са още редица криминални обвинения срещу Тръмп, които тепърва ще излизат на бял свят. Едно от тези разследвания засяга разговорите, които Тръмп или неговите съветници са имали с Коен след обиска, извършен от ФБР в дома му миналата година.\r\nМайкъл Коен нарече президента Тръмп \"расист, измамник и лъжец\" на изслушването. Бившият адвокат заяви, че е дошъл на изслушването, за да каже на американския народ какво знае за президента Тръмп.\n\r\n\"Съжалявам за деня, в който казах \"да\" на Тръмп. Срамувам се, че съм му сътрудничил\", допълни бившият адвокат. Коен обвини Тръмп, че води политическа кампания, основаваща се на \"ненавистта и нетолератността\".\n\r\nПред комисията Коен се извини на първата дама Мелания Тръмп заради това, че я е излъгал за президентската афера с порнозвездата Сторми Даниълс, предаде ДПА.\n\r\n\"Той поиска от мен да дам пари на порнозвезда, с която е имал афера и да излъжа жена му за това - нещо, което аз направих\", каза Коен по адрес на Тръмп. \"Това, че излъгах първата дама, е едно от нещата, за които съжалявам най-много. Тя е мил и добър човек. Уважавам я много и тя не заслужаваше това\", каза Коен. \n\r\nТой съобщи, че платил на Даниълс 130 000 долара от лични средства след инструкции, получени от Тръмп, за да не бъде проследено по този начин плащането до предизборната кампания. Коен изрази съжаление, че е помогнал за укриването на информация от гласоподавателите точно преди изборите. \n\r\n\"Президентът на САЩ написа личен чек за плащане на парите за затваряне на устата на Даниълс като част от престъпна схема за нарушаване на законите за финансирането на предизборната кампания\", заяви Коен, цитиран от ДПА.\n\r\nПо въпроса за евентуален сговор на предизборния екип на Тръмп с Русия, бившият адвокат каза: \"Хората се питаха дали на мен са ми известни преки доказателства, че Тръмп и неговият предизборен екип са заговорничели с Русия. Аз нямам такива доказателства. Искам да бъда ясен по този въпрос. Но аз имах подозрения\", каза Коен, цитиран от Франс прес.\n\r\n ", "date": "2019.02.28", "title": "Тръмп няма да сдаде мирно властта, ако изгуби вота през 2020-а"}
{"url": "https://www.dnes.bg/kino/2019/02/28/ujasite-v-nevyrlend-na-8-mart-skandalniiat-film-za-djako.403336", "text": "\n Документалният филм на HBO \"Напускайки Невърленд\", който предизвика смут у роднините на Майкъл Джексън ще има премиера на 8-ми март. Двете части в общо 4 часа дават гласност на отделни, но сходни истории на две вече пораснали момчета. Продукцията бе прожектирана по време на фестивала Сънданс и изследва отделните, но успоредни преживявания на двe малки момчета, Джеймс \"Джими\" Сейфчук (тогава на 10 г.) и Уейд Робсън (тогава на 7 г.), и двамата приятели с Майкъл Джексън.\r\nДецата и семействата им не се познават, но имат сходни истории с Краля на попа. Те и техните семейства биват поканени в неговия чуден свят, в годините, в които той е на върха на кариерата си. \n                    \n                    \n                \r\nИнтервютата на Сейфчук, сега на 37 г., и Робсън, сега на 41 г., допълнени с тези на членове на семействата им, пораждат противоречиви чувства и усещане за свиване в стомаха. \"Напускайки Невърленд\" рамкира портрет на трайни емоционални щети, изследвайки комплицираните усещания, които карат двамата мъже да се изправят пред спомените си след толкова години и то след като и двамата вече са станали бащи.\n\r\nПродуциран и режисиран от Дан Рийд (познат от номинирания за награда Еми \"Шарли Ебдо: Три дни на ужас\"/ Charlie Hebdo: Three Days of Terror, 2015 и \"Ужас в мола\"/ Terror at the mall, 2014 – и двата оригинални продукции на HBO), \"Напускайки Невърленд\" разказва в две части от по 1 час и 56 минути тази полемична история от личния живот на Майкъл Джексън. Премиерата и на двете части в онлайн стрийминг платформата HBO GO и в HBO OD е на 8-ми март.\r\nДвете части ще се излъчат по телевизионния канал HBO в две поредни вечери на 10-ти и 11-ти април от 21:00 часа.\n\r\nДжеймс Сейфчук е дете-актьор от калифорнийския град Сими Вали. През 1986 г., когато е на осем години, той участва в реклама на Pepsi заедно с Джексън. Двамата се сприятеляват и Майкъл става близък приятел на семейството му в рамките на месеци.\r\nУейд Робсън е дете-танцьор от Бризбейн, Австралия. През 1987 г., едва петгодишен, той се среща с Джексън зад кулисите на сцената, на която печели конкурс за танцьори-двойници в родния си град. През 1990 г. майката на Робсън, Джой, приема поканата на Майкъл за уикенд на цялото семейство в имението му, когато се формира и тяхното по-близко приятелство.\n\r\nМайкъл Джексън се вписва в живота и на двете семейство поотделно, но по сходен начин. Подходът му е отворен, положителен и воден от демонстриране на искрено приятелство към съответното детето. И за двете семейства Майкъл става доверен близък приятел и ментор, изразявайки приятелската си  привързаност към двете момчета, но в същото време бавно ги изолира от семействата им.\r\nНай-ярките спомени и на двамата мъже от онези им години са свързани именно с посещенията им в ранчото на Джексън \"Невърленд\", намиращо се северно от Санта Барбара. И двамата описват престоя си там като място от детските сънища – увеселителен парк пълен с игри, екзотични животни и безкраен достъп до бонбони и забранена от от родителите им храна.\r\nТези посещения постепенно започват да включват нощувки, при които Майкъл и съответното дете спят в една спалня, а родителите са отделно. И Робсън, и Сейфчук описват как това, което е започнало като забавно преспиване в една стая е довело до интимен контакт. Робсън е на седем години, когато нещата се променят, а Сейфчук е на 10. Скоро, както болезнено си спомня Сейфчук, почти всяко невероятно място в Невърленд е белязано от сексуален контекст.\n\r\nПрез 1991 г., с подкрепата на Джексън, майката на Робсън се мести с него и дъщеря си Шантал в Лос Анджелис, за да подпомогне развитието на кариерата на сина си като актьор. Това решение разделя семейството, оставяйки бащата на Робсън, по-големия му брат и баба им в Австралия. Във филма на HBO братята и сестрите на Робсън говорят за тази дистанция на фона на сближаването на Джексън с Робсън и майка им.\r\nОт самото начало Джексън внушава на Робсън и Сейфчук, че трябва да пазят сексуалния си контакт в тайна. Робсън си спомня, че Джексън му казал, че и двамата ще влязат в затвора до края на живота си, ако някой разбере.\r\nВ тийнейджърските си години и двете момчета откриват, че имат паралелно специално място в живота на Майкъл и че това, което всеки от тях е смятал за специално, всъщност се случва и на друг. Въпреки това те запазват лоялността си към него, обвързани със сложната емоционалност на отношенията свързани с насилие. През 90-те години, когато към Джексън са отправени публични обвинения за сексуална злоупотреба с малолетни, защитата на Джексън призовава  Робсън и Сейфчук. Тогава и двамата категорично отричат и пред родителите си и пред обществото, че Джексън се е държал непристойно с тях.\n\r\nРобсън става един от най-успешните младо хореографи от поколението си и работи с NSYNC и Бритни Спиърс в разгара на кариерата си. Успехът му обаче е белязан от тъга и депресия. Сейфчук се реализира като режисьор и рок музикант, но също се сблъсква с пристъпи на депресия и пристрастяване. И двамата днес са женени и са бащи на момчета. Гледайки как синовете им порастват, емоционалните им терзания се засилват и опита им да притъпят спомените от миналото се провалят. Това отпушва с пълна сила травмите от сексуално насилие десетилетия след като се е случило.\r\nНа ръба на емоционалните си кризи и двамата мъже стигат до точка, в която искат да споделят истината на членовете на семейството си. Днес, години след пребиваването си в \"Невърленд\" те решават да говорят и да разкажат историите си.\n\r\n \"Ролинг Стоун\" описва документалният филм като \"труден за гледане, още по-труден за игнориране, невъзможен е да се забрави ... портрет на храброст\", репортерът на \"Холивуд Рипортер\" го нарича \"мъчителен, сложен и сърцераздирателен\", а Variety описва документалния филм като като \"опустошително мощното и убедително свидетелстване\".\n\r\n\"Напускайки Невърленд\" е продуциран и режисиран от Рийд; монтажът е на Джулс Корнел, асистент продуцент Маргерит Гаудин. Композитор на музиката е Чад Хобсън, а музикален продуцент е Стив Маклафлин. Изпълнителни продуценти от страна на отдела за документалистиката на HBO са Нанси Абрахам и Лиза Хелър.\r\nСемейството на Майкъл Джексън обаче заплаши, че ще съди HBO, ако излъчи филма. Предстои да разберем дали ще се разрази съдебна битка.\r\n ", "date": "2019.02.28", "title": "Ужасите в Невърленд: На 8 март – скандалният филм за Джако"}
{"url": "https://www.dnes.bg/notifikacii/2019/02/28/trymp-i-kim-se-vidiaha-i-ne-se-razbraha-sporazumenie-niama.403337", "text": "Президентът на САЩ Доналд Тръмп и лидерът на Северна Корея Ким Чен Ун не успяха да постигнат споразумение на срещата си в Ханой, но диалогът ще продължи, съобщи Белият дом в изявление, цитирано от Асошиейтед прес и ТАСС.\r\n\"Този път не беше постигнато никакво споразумение, но екипите на двамата президенти планират да продължат срещите в бъдеще\", се посочва в изявлението.\n\r\nСъобщава се, че кортежите на американския и на севернокорейския лидер са напуснали хотел „Метропол“, където са се състояли преговорите, а заключителната пресконференция на Тръмп е преместена за по-ранен час. За последните часове от двудневната среща на двамата лидери беше планирана церемония по подписване на споразумение, както и съвместен обяд.\n\n\n\r\n                \n                На срещата на високо равнище между САЩ и Северна Корея са били обсъдени перспективите за ядрено разоръжаване на Корейския полуостров. Доналд Тръмп и Ким Чен Ун по-рано изразяваха оптимизъм за евентуално постигане на напредък по този въпрос. След новината за преждевременния край на срещата котировките на южнокорейските борси паднаха. \n\r\nСрещата на Тръмп и Ким се състоя в столицата на Виетнам Ханой на 27 и 28 февруари. Първата среща на върха САЩ – КНДР се проведе на 12 юни 2018 г. На нея двете страни приеха съвместно изявление, в което се говореше за готовността на Северна Корея за пълна денуклеаризация. В отговор САЩ поеха задължение да дадат на Пхенян гаранции за сигурността.", "date": "2019.02.28", "title": "Тръмп и Ким се видяха и не се разбраха, споразумение няма"}
{"url": "https://www.dnes.bg/sofia/2019/02/28/chasti-ot-sofiia-ostavat-bez-voda-na-1-mart-petyk.403341", "text": "На 01 март 2019 г. (петък), във връзка с подмяна на сградно водопроводно отклонение на ул.“Добър юнак“ жк. „Лозенец“ се налага спиране на водоподаването от 09:00 до 18:00 часа на клиентите на „Софийска вода”, живеещи в района на:\r\nул. „Криволак“, ул. „Розова долина“, ул. „Цанко Церковски“, ул. „Капитан Андреев“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Цанко Церковски“ ъгъла с ул. „Капитан Андреев“.\n\r\nНа 01 март 2019 г. (петък), във връзка с подмяна на сградно водопроводно отклонение в кв. „Димитър Миленков“ се налага спиране на водоподаването от 09:00 до 17:00 часа на клиентите на „Софийска вода”, живеещи в района на:\r\nкв. „Димитър Миленков “ от №200 до №300.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред №240.\n\r\nНа 01 март 2019 г. (петък), във връзка с пресвързване на уличен водопровод в кв. „Кръстова вада“ се налага спиране на водоподаването от 09:30 до 21:30 часа на клиентите на „Софийска вода”, живеещи в района на:\r\nбул. „Черни връх“ №122 и №122А, ул. „Ген. Иван Колев“ №7А, №9А, ул. „Рангел Вълчанов“ №10.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Черни връх“ №122.\n\r\nНа 01 март 2019 г. (петък), във връзка с подмяна на сградно водопроводно отклонение на ул.“Зорница“ с. Бистрица се налага спиране на водоподаването от 09:00 до 17:00 часа на клиентите на „Софийска вода”, живеещи в района на:\r\nул. „Чипровица“ и ул. „Сълзица“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Зорница“ ъгъла с ул. „Чипровица“.\n\r\nНа 01 март 2019 г. (петък), във връзка с монтаж на спирателен кран на ул.“Боянска река“ кв. „Бояна“, се налага спиране на водоподаването от 09:00 до 14:00 часа на клиентите на „Софийска вода”, живеещи в района на:\r\nул. „Панталей Николов“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Боянска река“ бл. 2.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.02.28", "title": "Части от София остават без вода на 1 март, петък"}
{"url": "https://www.dnes.bg/stranata/2019/02/28/ubiha-taksimetrov-shofior-blizo-do-razgrad.403335", "text": "Таксиметров шофьор е намерен убит на пътя между Разград и село Дянково, съобщи БНР. Сигналът за инцидента е получен в полицията снощи около 22 часа.\n\r\nПървоначално информацията е била, че става дума за катастрофа, но при огледите е установено, че се касае за криминално престъпление.\r\nСлучаят се разследва от екипи на полицията в Разград. Изясняват се причините за тежкия инцидент и се издирва евентуален извършител.", "date": "2019.02.28", "title": "Убиха таксиметров шофьор близо до Разград"}
{"url": "https://www.dnes.bg/sofia-film-fest/2019/02/28/biletite-za-sofiia-film-fest-veche-sa-v-prodajba.403327", "text": "Фестивалните прожекции от 23-ия София Филм Фест вече стартираха в Дома на киното с премиерата на \"Чувство за непоносимост\" на Боя Харизанова.\n\r\nВече може да си купите билети на касите на фестивалните кина за филмите във фестивалната програма. \n\r\nПредварителните продажби стартират в Билетен център НДК, Дом на киното, Cinema City Mall of Sofia, Cine Grand Park Center Sofia, Кино Арена Делукс Bulgaria Mall,  Касите на Euro Cinema и Културен център \"G8\" стартират от 1 март.\n\r\nБилети ще се продават и преди началото на първите прожекции в Кино \"Люмиер\", кино \"Одеон\", Френския институт – кино \"Славейков\" и Културен център на СУ \"Св. Климент Охридски\" билети ще се продават преди началото на първите прожекции.\r\n                    \n                    \n                Предварително закупуване за прожекции в тези кина може да направите на касите в Билетен център на НДК и касата на Дома на киното.\n\r\nВ кино \"Влайкова\" и ОКИ Дом на културата \"Искър\" билети ще се продават само на място и преди началото на първите прожекции.\n\r\nОнлайн продажби siff.bg/bilet – за кината НДК – Зала 1, кино \"Люмиер\", Дом на киното, кино \"Одеон\", Френски институт – кино \"Славейков\", Културен център на СУ \"Св. Климент Охридски\".\n\r\nОт 1 март и Билет за кино ще го има на местата, на които пазарувате, в магазини за подаръци, книжарници, барове и още много локации.\n\r\nСофия Филм Фест поддържа демократична политика на цените на билетите от самото си създаване. Основната цена на билета за кино е 9 лева, като има намаление за студенти, ученици, пенсионери и хора в неравностойно положение. Цената на билетите в Зала 1 на НДК е 10 лева. Допълнителни намаления има за закупуване на количества билети в определени кина.\r\nА със специалните карти СФФП (София Филм Фест за пенсионери) и  СФФУ (София Филм Фест за учащи) се откриват още шансове за гледане на повече кино за съответните категории зрители.", "date": "2019.02.28", "title": "Билетите за София Филм Фест вече са в продажба"}
{"url": "https://www.dnes.bg/obshtestvo/2019/02/28/liubov-bez-posledstviia-gei-propaganda-ili-obrazovanie.403340", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБрошура за сексуално образование, на чиято корица има гей двойка, беше разпространена в няколко ямболски училища, включително и езиковата гимназия в града. Това веднага предизвика скандал между институциите. Оказа се, че тя не е била предназначена за учебни заведения, а за специализирани медицински кабинети. \n\n\nОбразователното министерство веднага забрани четивото да стига до учениците. Въпреки това брошурата, която се нарича \"Любов без последствия\", попадна в ръцете на 14 и 15-годишни деца.\n\r\nЗдравният министър обеща виновните да бъдат наказани и каза, че станалото е провокация, а самите брошури се оказа, че са издадени преди 10 години от самото министерство и нито една ЛГБТ организация у нас не стои зад тях. Това каза в студиото на \"България сутрин\" Лили Драгоева, която е изпълнителен директор на Фондация \"Билитис\".\n                    \n                    \n                \r\n\"По същество е една здравна брошура. Тя коментира сексуално предаваните инфекции и начини за предпазване, какви са симптомите на заболяването. Това е брошура със здравно съдържание, което МЗ е разпространило през здравните инспекторати. Училището е мястото, където може да се въведе здравно сексуално образование\", посочи тя и добави, че е добър въпрос защо се появява тази брошура сега, точно в Ямбол и кой цели провокация.\n\r\nPR експертът Соня Момчилова определи брошурите с двама мъже на корицата и със заглавие \"Любов без последствия\" като брутална и вулгарна гей пропаганда.\n\r\n\"Това е тенденция и не можем да отречем, че се вменява безпроблемност. Това заглавие на брошурата е покана. Аз съм човек, който се занимава с реклама и тук въобще няма две мнения, че това е откровена покана най-малкото за опит. Ние не можем да ги запознаваме от най-ранна детска възраст с всички възможни извращения\", .\n\r\nСоня Момчилова допълни, че подобни неща с такова съдържание не се разпространяват дори в САЩ и щатите с най-либерални закони. Тя посочи, че виновните за това трябва да бъдат санкционирани.\r\n ", "date": "2019.02.28", "title": "\"Любов без последствия\" - гей пропаганда или образование?"}
{"url": "https://www.dnes.bg/stranata/2019/02/28/zaplahi-sreshtu-jurnalist-razsledval-nezakonna-vik-instalaciia.403326", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Журналист бе нападнат за втори път, като този път причината е разследване за незаконна ВиК инсталация в курортния комплекс \"Чифлика\" край Троян. Материалът е излъчен във варненското издание \"Зов нюз\".\n\r\n\"Заплахите започнаха с анонимни обаждания. Репортажът ми беше определен като \"глупост\". Директно ме предупредиха, че ако не го премахна, ще се запозная с човека, който ми се обажда и никак нямало да ми хареса\", сподели в студиото на \"България сутрин\" Христо Гешов.\n\r\nВ разследването става въпрос за, по думите му, незаконно ВиК в \"Чифлика\", изградено от частна фирма. То се толерирало от общината и тормозело всички хотелиери в района.\n                    \n                    \n                \r\nПред  журналистът обасни, че парадоксът всъщност бил, че ВиК Троян е общинска, а не държавна собственост. В \"Чифлика\" обаче нямало изградена общинска ВиК мрежа.\n\r\n\"Има такава, строена по времето на социализма. Присвоена е от частна фирма, която също има хотел там. А собственикът му претендира, че е негова. Справка в имотния регистър обаче доказва, че закупувайки въпросния хотел, на който той е собственик, в нотариалния му акт никъде не фигурира подобно нещо\", категоричен бе Гешов пред Bulgaria ON AIR.\n\r\nВ средата на 2018 г. Христо Гешов бе нападнат пред собствения си дом. Прокуратурата тогава прекратява производството с мотивите, че извършителят е неизвестен.\r\n ", "date": "2019.02.28", "title": "Заплахи срещу журналист, разследвал незаконна ВиК инсталация"}
{"url": "https://www.dnes.bg/zvezdi/2019/02/28/nostalgiia-po-minaloto-miro-se-pokaza-kato-voinik.403089", "text": "Миро реши да покаже своя стара снимка, от времето, когато е бил в казармата. Изпълнителят на \"Август е септември\" отбеляза, че му се е искало да намери фото, на което присъства и водещият Димитър Рачков, тъй като двама са служили заедно, но не е успял.\r\n\"Можете ли да познаете кой съм на снимката? Търсех нещо с Рачков като войници, и открих тази (на която го няма) от центъра за подготовка в Грудово. Нямам спомен защо е направена\", написа Миро.\r\n \r\nБившият футболист Ваня Джаферович се зарадва на снимката на певеца и посочи, че самият той е успял да избегне ходенето в казарма.\r\n \r\n", "date": "2019.02.28", "title": "Носталгия по миналото: Миро се показа като войник"}
{"url": "https://www.dnes.bg/sofia/2019/02/28/generalniiat-sekretar-na-nato-pristiga-v-bylgariia.403342", "text": "По покана на министър-председателя Бойко Борисов тази вечер в София пристига генералният секретар на НАТО Йенс Столтенберг. Двамата ще проведат работна вечеря, на която ще бъдат обсъдени сътрудничеството в сферата на сигурността и отбраната и стабилността на Западните Балкани и региона, съобщават от Министерски съвет. \n\n\r\nТемите ще бъдат във фокуса на разговорите между Борисов и Столтенберг и утре, 1 март, когато двамата ще проведат среща на четири очи в сградата на Министерския съвет. \r\nСлед това ще се проведе разширена среща между двете делегации, в която ще участват вицепремиерът и министър на отбраната Красимир Каракачанов, вицепремиерът и министър на външните работи Екатерина Захариева, Патрик Търнър - помощник генерален секретар по планирането и политиката на отбрана и Лоренц Майер-Минеман - първи заместник-директор на кабинета на генералния секретар.", "date": "2019.02.28", "title": "Генералният секретар на НАТО пристига в България "}
{"url": "https://www.dnes.bg/obshtestvo/2019/02/28/deputati-ot-razlichni-cvetove-na-poklonenieto-na-krasimir-uzunov.403350", "text": "Извънредна почивка за депутатите даде шефката на парламента Цвета Караянчева.\n\r\nВместо, както обикновено, пленарното заседание да прекъсне за половин час от 11,30 до 12 ч., днес това стана в 10 ч.\n\r\nПричината - поклонението пред тленните останки на собственика на Агенция \"Фокус\" Красимир Узунов, на което отидоха повечето от законотворците.\nУзунов почина внезапно на 25 февруари на 56-годишна възраст. Той беше беше журналист и бизнесмен. \n\r\nЗавършва с отличие Висшето военно артилерийско училище (ВНВАУ) \"Георги Димитров\" в Шумен през 1985 година, специалност Политически профил. \n\r\nПрез 1990 г. създава първия клуб на Офицерската Легия \"Раковски\" в Шумен. Заедно с подполковниците Митко Шопов и Петко Петков регистрира организацията в Хасково, където се среща с капитан Дойчин Бояджиев. Избран е за говорител на Легията. \n                    \n                    \n                \r\nНапуска армията през септември 1991 г. заради участие в парламентарните избори на 13 октомври 1991 г. в листата на \"Конституционният форум\" на професор Николай Генчев, като водач на листата в Кюстендил. В края на октомври 1991 г. се завръща на военна служба и е назначен началник на отдел \"Информация\" в Министерството на отбраната в екипа на министър Димитър Луджев. През май 1992 г. подава оставка и напуска окончателно армията. Работи в Македония, Косово, Албания, Босна и Херцеговина. Пише коментари за различни издания и издава книги. \n\r\nНа 30 октомври 1998 г. е обявен за нежелана персона за комунистическото правителство на Македония на Бранко Цървенковски. Забраната да посещава Македония е отменена от правителството на ВМРО-ДПМНЕ на премиера Любчо Георгиевски. \n\r\nАвтор е на стотици публикации в български и чужди издания по проблемите на Македония, Западните Балкани, армията, националната сигурност, реформите в службите за сигурност и българската военна история.", "date": "2019.02.28", "title": "Депутати от различни цветове на поклонението на Красимир Узунов"}
{"url": "https://www.dnes.bg/index/2019/02/28/receptata-dnes-iaichen-pylnej-za-sandvichi.403251", "text": ":\r\n8 яйца\r\n½ чаша майонеза\r\n1 чаена лъжица горчица\r\n¼ чаша ситно нарязан пресен лук\r\nсол и черен пипер на вкус\r\n¼ чаена лъжичка червен пипер, може и лют\r\n \r\n:\r\n \r\nСварете яйцата. Обелете ги и ги охладете на стайна температура. Нарежете ги на ситно. Поставете ги в купа и ги смесете с всички останали продукти. Разбъркайте и овкусете. Тази яйчена салата е подходяща за пълнеж за сандвичи.\r\n\r\n", "date": "2019.02.28", "title": "Рецептата Dnes: Яйчен пълнеж за сандвичи "}
{"url": "https://www.dnes.bg/football/2019/02/28/botev-vze-aleksandyr-tonev-pod-nosa-na-cska.403351", "text": "Ботев Пловдив официално обяви привличането на крилото Александър Тонев. Договорът е до лятото на 2020 г. и бившият футболист на Селтик и Астън Вила още днес започва тренировки под ръководството на Николай Киров. \r\n \r\nТова е поредно ново попълнение на \"канарчетата\" през 2019 г. Преди това те се подсилиха още с Антон Карачанаков, Атанас Зехиров, Запро Динев, Еберт Кардосо, Феребори Доре и завърналият се Лазар Марин. \r\n \r\n\r\n \r\n\r\n\r\n\r\n\r\n\r\n\r\n\r\n\r\n\r\n \r\n", "date": "2019.02.28", "title": "Ботев взе Александър Тонев под носа на ЦСКА "}
{"url": "https://www.dnes.bg/politika/2019/02/28/ideia-ot-vmro-volia-da-se-prekrysti-na-partiia-pinokio.403364", "text": "\"Воля\" на Веселин Марешки трябвало да се прекръсти на партия \"Пинокио\", защото и лидерът й, и неговите депутати, по цял ден бълвали лъжи и клевети като от жълтата преса. Това обвинение отправи от парламентарната трибуна депутатът от ВМРО Юлиян Ангелов.\n\r\nДвамата се скараха заради обезлюдяването на България и кой какви мерки бил предложил. Марешки настоя, че неговата партия била включила в програмата си помощи за образованите родителите, а сега воеводите я били лансирали като своя.\n\r\nСпоред Юлиян Ангелов, Мерешки, който е със снет депутатски имунитет заради обвинения в рекет, побой и правене на бизнес, който заобикаля закона, твърди че помага на хората.\n                    \n                    \n                \r\n\"Когато говори за морални ценности, първо трябва да погледне себе си, а гледайки себе си първо ще забележи, че преди беше либерал, а сега изведнъж стана патриот\", скочи воеводата.\n\r\nАнгелов припомни, че от 1999 г. ВМРО прави десетки предложени и инициативи демографската картина да бъде подобрена. \"Но това е първият мандат, в който ВМРО участва в управлението и нещата, които сме ги говорили, са залегнали в управленската програма\", отсече той.\n\r\nА по думите му резултатът на партията на Марешки сега бил нула, а на предстоящите избори щял да е две нули, а какво означавало това знаел всеки.", "date": "2019.02.28", "title": "Идея от ВМРО: \"Воля\" да се прекръсти на партия \"Пинокио\""}
{"url": "https://www.dnes.bg/balkani/2019/02/28/ludost-hyrvatin-izhvyrli-4-te-si-deca-prez-balkona-ot-6-m-visochina.403375", "text": "Хърватин на 54 години изхвърли четирите си деца от балкона на къщата – от 6 метра височина. \n\r\nДецата са на възраст 3, 5, 7 и 8 години. \n\r\nВ момента на инцидента в къщата се е намирала и майката. \n\r\nЗа случая веднага е било съобщено на полицията и спешна помощ. Бащата е бил задържан. \n\r\nСпешна помощ е откарала децата в болницата в Задар. Децата са били в съзнание, но в много тежко състояние и в шок. \n\r\n„Две от децата са пострадали тежко и са в интензивното отделение, а другите две са без опасност за живота. Все още им правят изследвания и прегледи“, каза директорът на болницата. \n\r\nБащата Йосип Раджак работи като нощен пазач в къмпинг. Семейството е пристигнало на остров Паг от континенталната част на Хърватия /областта Меджимуре/ и е живеело във въпросната къща под наем. \n                    \n                    \n                \r\nМястото на трагичните събития се намира на едва стотина метра от полицейското управление на острова. \n\r\n\"Майката редовно водеше децата на разходка, на училище и на детска градина. Децата винаги изглеждаха добре\", казва съседка на семейството, цитирана от „Ютарни лист“. \n\r\nПо непотвърдена информация семейството е било под наблюдението на социалните служби, а майката на децата имала по-голяма дъщеря /на 18 г./ от предишна връзка, но това дете е било отнето от майката. Според една от версиите момичето дори само било поискало да я изведат от семейството. \n\r\nПо думите на хора, с които се е срещала, поведението на майката през последните дни с нищо не говорело за трагедията, станала тази сутрин в 6,47 часа.\r\nСпоред портала Zadarski.hr преди чудовищното престъпление не е имало никакъв семеен скандал, а веднага след като хвърлил децата, бащата хладнокръвно се качил в колата си и отишъл в полицията да се предаде.\r\n\"Шокиран съм, не знам какъв може да е този ум да направи това на собствените си деца. Сега бяхме в болницата. Двете деца са в стабилно състояние. Момиченцето на 7 години е в най-тежко състояние, другото момиченце е по-добре. Дойде майката от Паг, сега е вътре\", каза областният управител на Задар Божидар Лонгин, цитиран от \"Вечерни лист\".\r\nПо повод инцидента премиерът Андрей Пленкович каза, че Хърватия е потресена от този чудовищен акт.\n\r\nПолицията установява обстоятелствата около инцидента и в рамките на компетенциите си ще вземе мерки за юридическа защита на децата.\r\n ", "date": "2019.02.28", "title": "Лудост: Хърватин изхвърли 4-те си деца през балкона от 6 м височина"}
{"url": "https://www.dnes.bg/stranata/2019/02/28/trimetrovi-pijo-i-penda-radvat-varnenci.403368", "text": "\n\r\nТриметрови фигури на Пижо и Пенда, както и на щъркел, са поставени в градинката със слънчевия часовник на входа на Морската градина във Варна. \r\nМартеницата е изработена от ламарина и се поставя за поредна година. Тя бързо се превръща в място за снимки за спомен на варненци по време на Баба Марта.", "date": "2019.02.28", "title": "Триметрови Пижо и Пенда радват варненци"}
{"url": "https://www.dnes.bg/notifikacii/2019/02/28/60-godishna-pi-podkara-kolata-i-se-zabi-v-dyrvo.403354", "text": "60-годишна шофьорка катастрофира в дърво в Добрич след употреба на алкохол, съобщават от Областната дирекция на МВР.\r\nНа 27 февруари, около 02:20 часа, е получено съобщение за самокатастрофирал автомобил по бул. \"25-ти Септември\" в областния град. \r\nНа място е установен лек автомобил \"Хюндай\" с добричка регистрация, управляван от 60-годишна жена, която е загубила контрол над МПС и се е блъснала в стълб на улично осветление. \r\nПри извършената проверка за употреба на алкохол с техническо средство, цифровата индикация отчита наличието на 1,61 промила в издишания от водача въздух. \r\nЖената е задържана за 24 часа. По случая е образувано бързо полицейско производство.", "date": "2019.02.28", "title": "60-годишна пи, подкара колата и се заби в дърво"}
{"url": "https://www.dnes.bg/sofia/2019/02/28/sasht-kym-borisov-spasihte-parite-na-venecuelskiia-narod.403374", "text": "Министър-председателят Бойко Борисов получи писмо от държавния секретар на САЩ Майк Помпейо, съобщиха от правителствената пресслужба. \n\n\r\n\"За мен е чест да Ви предам, от името на правителството на САЩ, най-искрени благодарности за усилията Ви да бъдат прекъснати опитите за финансови транзакции от страна на нелегитимния режим на Мадуро, като така спомагате да се защитят активите на гражданите на Венецуела\", изтъква в писмото си до премиера Борисов държавният секретар на САЩ.\r\nПомпейо отбелязва, че този важен акт на подкрепа ще помогне на страната да се върне към пътя на демокрацията и просперитета.", "date": "2019.02.28", "title": "САЩ към Борисов: Спасихте парите на венецуелския народ "}
{"url": "https://www.dnes.bg/stranata/2019/02/28/lisici-se-nastaniha-v-rodopsko-selo-izbiha-vsichki-kokoshki.403378", "text": "Лисици превзеха ардинското село Гарване. Поне 10-15 от рижите хищници са се самонастанили в изоставени къщи и плевни.\r\nНашествието започнало в началото на зимата, а през последния месец лисици можели да се видят дори през деня по дворовете и улиците. \r\nХищниците унищожили до крак домашните птици в родопското село, а 40-те му жители се опасяват, че могат да тръгнат и болести.\r\n\"Запознат съм с проблема. Взели сме необходимите мерки\", заяви Зехни Емин, кмет на село Бял извор, към което е и Гарване пред \"“. Той е уведомил местната ловна дружинка, откъдето са му обещали да организират хайка за лисици.\r\n ", "date": "2019.02.28", "title": "Лисици се настаниха в родопско село, избиха всички кокошки "}
{"url": "https://www.dnes.bg/notifikacii/2019/02/28/izmamata-momo-opasnoto-predizvikatelstvo-izmislica.403381", "text": "След десетки истории в британските медии училищата предупредиха родителите за така нареченото предизвикателство \"Момо\". Сега обаче BBC пише, че всичко е измама. \n\r\nВсичко тръгва от куклата Момо - с неестествено големи очи и доста зловещо лице, която поне според публикациите, се появява в WhatsApp и изпраща на децата опасни \"предизвикателства\" за самонараняване.\n\n\r\nРазлични организации казват, че не са получавали каквито и да било сигнали за деца, които са се самонаранили в резултат на предизвикателството. Според тях статиите в медиите и отзвукът в социалните мрежи са преувеличили фалшивата история. \r\nПо-рано тази седмица различни версии на историята се разпространиха в социалните мрежи сред потребителите във Великобритания. Постовете бяха споделени десетки хиляди пъти и отзвукът в медиите не закъсня.  \n                \n                \r\nСпоред историята става въпрос за опасен акаунт, който се свързва с деца в WhatsApp и се представя за Момо. Тогава децата биват принуждавани да запишат акаунта в телефона си и да изпълняват предизвикателства, но без да казват на родителите си или други в семейството. \n\r\nНякои медии на Острова дори твърдят, че предизвикателството е свързано със смъртта на 130 тийнейджъра в Русия. Това обаче не е потвърдено от съотвените власти. \n\r\nИзображението на Момо всъщност е снимка на скултпрура от японската фирма за специални ефекти Link Factory. Според популярния сайт \"Know Your Meme\" изображението първо е придобило популярност през 2016 г. \n\r\nВъпреки че историята за Момо се оказва фалшива, сайтът за проверка на факти Snopes предупреди, че всички истории и предупреждения могат да бъдат стресиращи за децата. \n\r\nПолицията в Англия не е докладвала за каквито и да било случаи на деца, които да са се наранили заради предизвикателството. \n\r\nНационалното общество за превенция на жестокост към децата в Англия заяви пред Guardian, че е получило повече обаждания от вестници, отколкото от загрижени родителии. \r\n ", "date": "2019.02.28", "title": "Измамата Момо: Опасното предизвикателство – измислица!"}
{"url": "https://www.dnes.bg/obshtestvo/2019/02/28/cherno-belite-snimki-v-podkrepa-na-onkobolni-pomagat-li-vyobshte.403347", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Нова кампания във Facebook кара потребителите да качат черно-бели снимки с текст \"приемам предизвикателството\", като идеята е да бъдат съпричастни с онкоболните. Помагат ли обаче тези снимки? \n\r\nПоявиха се постове на хора, които смятат, че подобни инициативи на снимки с тъмни окраски с нищо не могат да помогнат на болните, а само стимулират загриженост към проблемите.\n\r\n\"Аз съм онкоболна. Като такава няма да си сменя снимката и няма да подкрепя подобно нещо. Никой не се е почувствал подпомогнат. Това като го видях дълго време не разбрах защо се случва. След като разбрах, съвсем ме вбеси. Аз го възприех като некролог. Не искам да виждам снимките на приятелите си, които се борят с рака, в този формат\", коментира Аделина Банакиева от \"Системата ни убива\" пред .\n                    \n                    \n                \r\nПо думите ѝ, когато помагаш на някого, ти трябва да излезеш извън вътрешната си зона на комфорт, за да покажеш съпричастност. \n\r\n\"С какво ме подкрепя това, че някой си е сложил една по-естетска снимка?\", попита тя.\n\r\nСпоред PR експерта Любомир Аламанов, в България са много малко комуникационните кампании, които помагат на хората за превенция и ранно диагностициране. По думите му от една гледна точка всеки разговор по дадена тема е добре дошъл, защото така ни провокира да бъдем по-комуникиращо общество.\n\r\n\"Факт е, че такава кампания няма да реши проблема, но и е факт, че подобен тип кампании повишават заинтересоваността. Макар и двама души да видят, да прочетат, е нещо\", обясни Любомир Аламанов в студиото на \"България сутрин\".", "date": "2019.02.28", "title": "Черно-белите снимки в подкрепа на онкоболни: Помагат ли въобще?"}
{"url": "https://www.dnes.bg/sofia/2019/02/28/fitnes-uredi-tenis-masi-s-danycite-na-stolichani.403380", "text": "520 000 лв. ще инвестира в ремонт на спортна инфраструктура Столичната община през тази година. \r\nПарите ще бъдат похарчени за реновация на осем училищни физкултурни салона и три общински площадки със свободен достъп. \r\nЩе бъдат изградени пет паркови фитнес площадки и седем тенис маси. \r\nПланирани са средства и за ремонт и поддръжка на общинска туристическа инфраструктура, както и за аварийни и обезопасителни ремонти.\r\nВ доклада са включени около 10 обекта в различни части на града - най-вече ученически салони и съоръжения в училище и пет нови фитнес площадки на открито, обясни заместник-кметът Тодор Чобанов, цитиран от БТА.\r\nТой отбеляза, че вече са изградили около 50 подобни фитнес площадки на открито, а през тази година ще има текущи ремонти на някои от тези, които са по-стари и амортизирани.", "date": "2019.02.28", "title": "Фитнес уреди, тенис маси… с данъците на столичани"}
{"url": "https://www.dnes.bg/obrazovanie/2019/02/28/zaplatite-v-su-po-visoki-profesor-shte-vzema-pone-1100-lv.403373", "text": "От 700 на 820 лв. се увеличават основните заплати на асистентите в Софийския университет. Ръст има и при тези на професорите и доцентите - съответно от 1010 на 1100 лв. и от 890 на 980 лв.\r\nПо-високите възнаграждения са от 1 януари след подписване на анекс към Колективния трудов  договор. Средното увеличение е с 13%, съобщиха от СУ.\r\nАкадемичният състав в СУ, заемащ ръководни длъжности, получава за изпълнението на длъжността месечно допълнително трудово възнаграждение.\r\nЗа ректора на СУ до 31 декември 2018 г. било 845,00 лв., а сега става 920 лв., или увеличението е с 9 процента. На заместник-ректорите допълнителното възнаграждение от 780,00 лв. се повишава на 850 лв., отново увеличението е 9 процента. Същото е и увеличението в проценти и на председателя на Общото събрание - от 715,00 лв. на 780 лв. и др.\r\n                    \n                    \n                Утвърдените от Академичния съвет размери на допълнителните месечни възнаграждения за изпълнение на ръководни функции от членове на академичния състав ще засегнат около 200 човека и общо за увеличението са необходими около 5000 лв. месечно, уточняват от СУ.\r\nАкадемичният съвет на Софийския университет \"Св. Климент Охридски\" обяви вчера промени в таксите за новоприети студенти, докторанти и специализанти за учебната 2019/2020 година.\r\nУвеличава се годишната такса за обучение на студенти бакалаври в редовно обучение, приети в специалностите: \"Туризъм\" от 420 лева на 460 лева; \"Връзки с обществеността\", \"Комуникационен мениджмънт\", \"Журналистика\" и \"Книгоиздаване\" от 560 на 600 лева за редовно обучение и от 300 на 350 лева за задочно обучение; \"Европеистика\" и \"Политология\" от 560 на 600 лева; \"Филология\" от 300 на 400 лева за задочно обучение; \"Философия\" съответно от 540 на 580 лева за редовно обучение и от 300 на 320 лева за задочно обучение; \"Графичен дизайн\" и \"Музикални медийни технологии и тонрежисура\" от 730 на 780 лева.\r\nНамаляват се таксите на три от специалностите във Физическия факултет -  \"Учител по природни науки в основна степен на образованието\", \"Физика и  информатика\" и \"Физика и математика\", от 400 на 200 лева. \r\n ", "date": "2019.02.28", "title": "Заплатите в СУ по-високи, професор ще взема поне 1100 лв."}
