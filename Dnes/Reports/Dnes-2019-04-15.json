{"url": "https://www.dnes.bg/notifikacii/2019/04/15/nepylnoletna-se-kachi-na-kola-i-katastrofira-vyv-varna.407702", "text": "Непълнолетно момиче е причинило катастрофа във Варна, при която са пострадали четирима, съобщиха от МВР. \r\nИнцидентът е станал на 13 април, около 22.20 часа.\r\nНеправоспособната шофьорка на лек автомобил е карала с несъобразена скорост и е загубила контрол над колата. Блъснала се последователно в левия и в десния бордюр на бул. \"Трети март\" в града. \r\nВследствие на инцидента са пострадали четирима пътници от автомобила на възраст между 15 и 19 години. \r\nВсички те са получили контузни наранявания, прегледани са и са освободени за домашно лечение, без опасност за живота.", "date": "2019.04.15", "title": "Непълнолетна се качи на кола и катастрофира във Варна"}
{"url": "https://www.dnes.bg/notifikacii/2019/04/15/jena-hvyrli-nad-2-bona-v-konteiner-v-pleven.407650", "text": "69-годишна жена от село Дъбован е станала жертва на телефонна измама, съобщиха от полицията в Плевен. \r\nНа 12 април в Първо Районно управление на МВР-Плевен жената е заявила, че за времето от 7 април до 12 април, след телефонни разговори от домашен и мобилен телефон, е била въведена в заблуждение. \r\nЖената била убедена от непознати, че трябва да даде пари за лечение и операция на дъщеря си. Потърпевшата изхвърлила 2 200 лева в контейнер до болнично заведение в Плевен. \r\nПо случая е уведомен прокурор от Районна прокуратура-Плевен.", "date": "2019.04.15", "title": "Жена хвърли над 2 бона в контейнер в Плевен"}
{"url": "https://www.dnes.bg/zvezdi/2019/04/15/naomi-kembyl-zariaza-mladok-stanalo-1117-skuchno.407663", "text": "Наоми Кембъл и Лиъм Пейн може вече да са се разделили, твърдят световните медии.\r\n48-годишната манекенка и 25-годишния певец започнаха да излизат в началото на годината, но източиници на \"The Sun\" коментират, че на Наоми ѝ станало скучно в такава връзка. \r\n\"Наоми взе решението да остави нещата между тях. Тя просто вече не харесва Лиъм и го заряза. На нея ѝ стана малко скучно\", обяснил източникът. Лиъм бил по-нуждаещ се, приемал връзката по-сериозно, докато за Наоми нещата не изглеждали точно по този начин.\r\n\r\n\r\n ", "date": "2019.04.15", "title": "Наоми Кембъл заряза младок, станало ѝ скучно"}
{"url": "https://www.dnes.bg/temida/2019/04/15/mestan-vyprosyt-za-vinata-sled-obektivno-razsledvane.407710", "text": "Лидерът на ДОСТ Лютви Местан заяви, че докато не минат всички процесуално-следствени действия не може да се коментира въпросът с вината за вчерашната тежка катастрофа с негово участие. \r\nПри пътния инцидент загина 6-месечно бебе и бяха ранени останалите трима членове на семейството.\nТова коментира самият Местан пред медии в Кърджали, на излизане от сградата на Окръжната прокуратура. Той подчерта, че е покрусен и страда дълбоко, като изразява съболезнования за починалото бебе, предаде БТА.\r\n\"Нека органите безпристрастно, обективно да извършат всички процесуално-следствени действия, да разпитат всички свидетели, надявам се неизбирателно и едва тогава може да се постави въпросът за вината и отговорността\", каза още Местан.\r\n                    \n                    \n                За самия инцидент той разказа, че е подал ляв мигач, спрял е на знака STOP, видял е, че няма кола отляво или отдясно и е навлязъл в дясното платно по посока Кърджали.\r\n\"Ударът бе челен, бях ударен челно, а мога да бъда ударен челно, само ако вече съм заел позиция в дясното платно. Защо отсрещният водач беше в лявото платно, не мога да кажа\" посочи лидерът на ДОСТ, като уточни, че си е позволил да коментира този детайл, защото той оформял общественото мнение, че \"едва ли не съм изскочил, че съм застанал напреки\".\r\nМалко по-рано през деня прокуратурата излезе с официално съобщение, че Лютви Местан е привлечен към наказателна отговорност по случая. По думите на окръжния прокурор Желязко Стефанов, според закона предвиденото наказание е от 2 до 6 години лишаване от свобода. \"Обвинението може да претърпи изменения, включително и по отношение на друго лице\", коментира още Стефанов.", "date": "2019.04.15", "title": "Местан: Въпросът за вината - след обективно разследване"}
{"url": "https://www.dnes.bg/football/2019/04/15/bedno-momche-sauditski-princ-i-asansior-kakvo-moje-da-se-obyrka.407685", "text": "Един богаташ, едно бедно момче и едно предложение. Така започва историята на Иймън Оиф, който две години по-рано събира монети, за да си плати електричеството, а сега пътува с една от най-богатите фамилии в света.\r\nБогаташът е саудитски принц – Абдула бин Насер, внук на основателя на Саудитска Арабия, син на бившия губернатор на Риад. Той има толкова пари, колкото обикновен човек не може да си представи.\r\nОиф бил добър футболист. Отраснал в следвоенна Англия, като малък той често играел футбол в мократа трева на парка, само на няколко метра от дома му в Манчестър. Бил толкова добър, че дори влязъл в юношеския отбор на Манчестър Юнайтед, а най-голямата му мечта била да играе на \"Олд Традфорд\". Ала това така и не се случило. В един от двубоите с отбора на Алтринчам той чупи крака си и мечтите му са разбити. \r\n                    \n                    \n                Оиф напуска училище и започва да изпълнява поръчки за един от местните вестници. Когато крака му се подобрява, започва да играе за Стейлибрижд Селтик, малък клуб, в който мениджър бил Джордж Смит – бивш играч с амбиции да се превърне в международен треньор.\r\nНо няколко месеца по-късно, Смит получил предложение да стане мениджър на „Ал-Хилал“ – един от най-големите отбори в Саудитска Арабия. Мъжът дори не се поколебал – заминал веднага. Иймън също заминал – на 300 мили от Манчестър - в Плимут. Но там животът му бил ужасен. Момчето не можело дори да си плати наема и за това, по-малко от сезон по-късно, се върнало в Манчестър с подвита опашка. Тогава получило писмо. Марката била арабска, а подателят – Джордж Смит.\r\nТреньорът имал предложение за Оиф – да дойде в Саудитска Арабия за месец, в който ще премине през няколко проби. Ако впечатли селекционерите и издържи на горещината, момчето от Манчестър щяло да се превърне в първия европеец, който подписва с „Ал-Хилал“.\r\nПритискан от ипотека, две деца и съпруга, 22-годишният Оиф хваща влака за Лондон и заминава за Саудитска Арабия. Още в самолета осъзнава, че е попаднал в паралелна вселена. Между 1970 и 1980 година икономиката на арабската страна процъфтявала, а в нея живеели сериозни мъже със сериозни пари в банките. И Иймън щял да се срещне с един от тях.\r\nАбдула бин Насер присъствал на първата тренировка на британеца в „Ал-Хилал“. Джордж му казва: „Виждаш ли онази кола там? Това е президентът на клуба. Той казва да или не за договора ти, така че се стегни“.\r\nИймън дал всичко от себе си, отбелязвайки два гола, които впечатлили принца.\r\n„Щастлив ли си?“, попитал Абдула. Когато младежът му отговорил положително, принцът му казал: „Тогава отиди в хотела и ми опиши исканията си“.\r\nОиф и Смит направили списък, който включвал пари, апартамент, кола, частно училище за децата на британеца и редовни пътувания до Великобритания. Абдула веднага се съгласил на условията и Иймън се прибрал в Манчестър, за да вземе семейството и целия си багаж.\r\nВ Саудитска Арабия футболистът живеел като принц – тренирал само два пъти седмично, а през останалото време стоял край басейна или ритал с Джордж. Живеел в хотел, за който не плащал и стотинка, а жена му получила хубава работа в банка.\r\nА Абдула бин Насер харесал Оиф още от самото начало – купил му кола, канил го да гледат футбол заедно на огромния телевизор, дори го запознал с братята си. Когато сезонът свършил, британецът изявил желание да се върне за малко в родината си. Абдула го помолил за личния му номер, защото „и той планирал да посети Великобритания тези дни“.\r\nСлед три седмици, Оиф бил някъде навън, когато телефонът извънял. Вдигнала майка му, която после му предала, че „онзи твой...как му беше името...приятелят ти принца“, звъннал.\r\nДвамата се срещнали и принцът му предложил да е негов асистент по време на пътуването му из Европа. Иймън веднага се съгласил и няколко дни по-късно той бил на летище „Хитроу“ за да започне своето околосветско пътешествие с „Онзи...как му беше името“.\r\nПариж, Рим, скъпи хотели, скъпи костюми, вечери, казина – бедното момче от Манчестър също започнало да живее като принц. То прекарвало прекалено много време с Абдула, а Абдула пръскал страшно много пари по Иймън.\r\nЕдна вечер в Кан двамата с Абдула залагали. Арабинът загубил, но няколко хиляди били жълти стотинки за него. Футболистът спечелил и бил на седмото небе. Но когато мъжете тръгнали към стаите си, всичко се променило.\r\nЕдин богаташ, едно не чак толкова бедно момче и един асансьор. Така започнал ужасът за Иймън.\r\n„Мисля, че те обичам“, казва принцът. „Като брат ли?“, казва през смях момчето от Манчестър.\r\n„Не. Не като брат“, отговаря сериозно Абдула. Иймън замръзва на място. Чака 15 секунди, преди да отвърне.\r\nАсансьорът изведнъж станал тесен, когато Оиф казал: „Но аз не искам връзка. Дошъл съм да играя футбол.“\r\nВместо да посетят последната си спирка от европейското пътешествие, те се връщат директно в Риад. И въпреки че Иймън се убеждава, че има договор и нищо за него няма да се промени – нещата вече не са същите.\r\nТой прекарва няколко вечери на дивана на Джордж. Така и не позволява на съпругата и децата си да се върнат в Саудитска Арабия. И двамата знаят, че го грози опасност, но няма как да се прибере в Англия, без шефът му, принц Абдула, да подпише визата. За това Оиф решава да излъже. На следващия ден казва, че баща му е болен.\r\n\"Това е заради Франция, нали? Няма да се върнеш“, казва принцът. В ръцете си взима лист и започва да пише договор. Иймън ще се върне в Англия, но само за седмица. Но 22-годишното момче не знае арабски и за него, написаното изглежда така, сякаш сам ще подпише смъртната си присъда. Ала не може и да откаже, защото така Абдула ще разбере, че го лъже. За това решава да блъфира.\r\n\"Значи, искаш да вярвам на този договор на арабски, но ти не ми вярваш достатъчно, че ще се върна. Добре“, казва саркастично Иймън, взима химикалката в ръце и се навежда, за да подпише. В последната секунда, принцът издърпва листа, разкъсва го на парченца и го хвърля в кошчето. „Ще ти уредя полета“, казва и излиза от стаята.\r\nМомчето взима дрехи само за седмица със себе си, за да не се усъмни Абдула. Дори и когато самолета излита, той се притеснява, че нещо може да се обърква. Но въпреки всичко, Иймън каца в Лондон и никога повече не се връща в Саудитска Арабия. Но сагата още не е приключила напълно.\r\nЗа да започне да играе за британски клуб, той трябва да разтрогне договора с арабския си отбор. Със свито сърце, Оиф праща запитване, а в отговор получава сметка – 8000 лири неустойка, 1500 за поправка на климатика в апартамента му, 300 лири заем към Абдула. След множество главоблъскания, Иймън отново е беден, трябва да продаде къщата си, за да си стъпи на краката, но вече е свободен.\r\nКогато го питат, какво е мислил, че щеше да се случи с него, ако беше останал, футболистът казва: „Няма как да си играеш, когато става дума за семейството ти“.", "date": "2019.04.15", "title": "Бедно момче, саудитски принц и асансьор – какво може да се обърка? "}
{"url": "https://www.dnes.bg/notifikacii/2019/04/15/ograbiha-toto-punkt-v-pernik.407644", "text": "Тото пункт е ограбен в Перник, съобщиха от Областната дирекция на МВР.\nНа 13 април през нощта е получен сигнал за пожар в тото пункт на територията на града. Пристигналите на място огнеборци потушили пламъците. При извършения оглед на местопроизшествието е установен отвор в задната част на пункта.\r\nПо данни на материално отговорното лице от обекта е откраднат метален шкаф, в който е имало около 60 лева на монети и изплатени печеливши билети. Образувано е досъдебно производство.\r\n ", "date": "2019.04.15", "title": "Ограбиха тото пункт в Перник "}
{"url": "https://www.dnes.bg/eu/2019/04/15/es-prie-novi-pravila-za-granichnite-gazoprovodi.407693", "text": "Европейският съюз прие днес окончателно нови правила за граничните газопроводи на територията на Съюза. \n\r\nЗаради пропуск в сегашната директива точките на влизане на тръбите на територията на ЕС не бяха регулирани.\n\r\nОт януари 2020 г. и местата, където чужди газопроводи влизат в ЕС вече ще подлежат на изискванията за недискриминационни тарифи, за раздяла на собствеността на тръбите от транзита и за задължението за допускане на конкуренция за горивото, пренасяно с тях.\n\r\nПравилата, които трябва да влязат в сила в националното законодателство на България, както и на останалите 27 страни от ЕС, ще засегнат строителството на тръбите от Русия до Германия “Северен поток” II, от Норвегия до Полша, терминалите за втечнен газ, както и всички останали тръби, които влизат в Европа по морски трасета.\n\n\n\n                    \n                    \n                \r\nТака правилата за вътрешните за ЕС газопроводи и тези, идващи отвън, се уеднаквяват.\n\r\nПромяната предвижда газопроводите, които идват отвън да могат да получат изключения от правилата за преноса на гориво. Те ще се дават от страната, през която новата тръба влиза в ЕС. В случая на “Северен поток” II Германия, а на “Балтийския газопровод” - Дания. Но последната дума за това дали изключенията ще бъдат предоставени ще има Европейската комисия. Ако граничната държава иска да даде дерогация, а Еврокомисията е против, тя няма да бъде разрешена. Ако Комисията дава, а страната-вход - не, изключението ще бъде допуснато.\n\r\nКомисията ще е тази, която ще дава разрешение на входните държави да преговарят със страните, доставящи газа. Това ще става само, ако проектите на тръбите отговарят на европейските правила и не нарушават конкуренцията на европейския пазар. Преди да подпише споразумение за прокарването на тръбопровода, граничната държава трябва да представи в Брюксел текста на споразумението и да получи разрешение от Европейската комисия да го подпише.\n\r\nПравото за даване на изключение от европейските правила ще важи и за вече построени към датата на влизане в сила на директивата, но входната държава трябва да вземе разрешение от Еврокомисията за това до края на 2021 г.\n\r\nГазовата поправка беше предложена от Европейската комисия през 2017 г., но беше блокирана в Съвета. След като Германия вдигна ветото от нея през февруари, тя беше договорена от румънското председателство на Съвета и Европарламента само след едно заседание.\n\r\nПоправката ще засегне сериозно плановете на “Газпром” за прокарване на втора тръба под Балтийско море, които са най-напреднали. Европейската комисия смята, че “Северен поток” II, който е собственост на руската държавна компания ще засили още повече енергийната зависимост на ЕС от Русия и ще лиши Украйна от милиарди приходи от преноса на руска газ от Русия към Европа, измествайки основните потоци към “Северен поток” II и “Турски поток”.", "date": "2019.04.15", "title": "ЕС прие нови правила за граничните газопроводи"}
{"url": "https://www.dnes.bg/notifikacii/2019/04/15/sudan-strana-mejdu-blizkiia-iztok-i-cherna-afrika-razkysvana-ot-konflikti.407433", "text": "Судан, чийто президент Омар ал Башир бе свален вчера от армията след четири месеца на антиправителствени \n\r\nМежду Близкия изток и \"Черна Африка\"\n\r\nРазположен между Субсахарска Африка и Близкия изток, Судан граничи със седем държави - Южен Судан, Централноафриканската република, Чад, Либия, Египет, Еритрея и Етиопия - и има излаз на Червено море.\n\n\n\r\nПреди отделянето на Южен Судан през 2011 г. това бе най-голямата африканска страна. Площта й вече е близо 1,88 милиона квадратни километра, като част от тази територия е пустинна.\n                \n                \r\nМнозинството от 40,5 милиона жители (по данни на Световната банка от 2017 г.) на Судан са мюсюлмани, като за населението е характерно силно етническо разнообразие. Официалният език е арабският, а шериатът (ислямското право) е в сила от 1983 г.\n\r\nНеправителствени организации и правозащитници критикуват съществуващата в Судан практика на принудителни бракове, по-специално на непълнолетни, пише Франс прес.\n\r\n\n\r\nПрез 1989 г. Омар ал Башир дойде на власт в тази страна, управлявана някога съвместно от Великобритания и Египет и обявила независимост през 1956 г. след военен преврат, получил подкрепата на ислямистите. Печели президентските избори през 2010 и 2015 г., бойкотирани от опозицията.\n\r\nПрез 2013 г., по време на безпрецедентни демонстрации срещу покачването на цените на горивата с повече от 60 процента, загинаха десетки хора.\n\r\nВ началото на миналата година протестите срещу поскъпването на хранителните стоки бързо бяха преустановени, но само за да започнат отново през декември след тройното увеличаване на цената на хляба.\n\r\nСлед четири месеца на демонстрации Омар ал Башир бе свален от власт от армията вчера.\n\r\nСлед първата гражданска война (1955-1972 г.), във втория конфликт между Севера и Юга загинаха два милиона души между 1983 и 2005 г.\n\r\nПрез 2005 г. мирно споразумение предостави на Юга автономия до произвеждането на референдум през 2011 г., след който Южен Судан обяви на 9 юли същата година своята независимост.\n\r\nПрез пролетта на 2012 г. отношенията между Севера и Юга се влошиха в богатите на петрол гранични райони и се стигна до сражения между двете армии.\n\r\nОт 2003 г. западният судански регион Дарфур - голям, колкото Франция - е сцена на конфликт между суданските сили и бунтовници от етнически малцинства, които се чувстват маргинализирани. В този конфликт загинаха повече от 300 000 души, а 2,5 милиона бяха разселени, според ООН.\n\r\nМеждународният наказателен съд издаде заповеди за арест на Башир за извършени военни престъпления, престъпления срещу човечеството и геноцид в Дарфур.\n\r\nПрез 2011 г. отцепването на Южен Судан нанесе сериозен удар на икономиката на Судан, лишавайки го от три четвърти от неговите петролни находища и от по-голямата част от петролните му доходи.\n\r\nСудан бе засегнат също така от 20-годишното американско икономическо ембарго заради предполагаеми нарушения на човешките права и връзки с тероризма. Ембаргото бе отменено през 2017 г., но Судан продължава да е в черния списък на САЩ на страните, поддържащи тероризма, и в резултат е избягван от чуждестранните инвеститори.\n\r\nВ Судан има инфлация от близо 70 процента и сериозна парична криза. В много градове има недостиг на хляб и горива.\n\r\nЗемеделието и животновъдството представляват между 35 и 40 процента от брутния вътрешен продукт на Судан, по данни на Световната банка. В страната има много незаконни мини за добив на злато.\n\r\nСудан е една от най-бедните държави в света, като се нарежда на 167-о място от общо 189 в класацията на Програмата на ООН за развитие (доклад от 2018 г.).\n\r\n\n\r\nДревните цивилизации в Судан са построили повече пирамиди от тези в Египет, но повечето от тях все още остават неизследвани.\n\r\nАрхеологическият обект на остров Мерое (на 220 км северно от Хартум), включен от ЮНЕСКО в списъка на световното културно наследство на човечеството, бе тема на изложба в Лувъра през 2010 г. Тази цивилизация (трети век преди Христа - четвърти век след Христа) е заела културните си характеристики от Египет на фараоните, от Гърция и Рим, прибавяйки и африканска идентичност. Писмеността й остава неразчетена. \r\n \r\n/БТА/\r\n ", "date": "2019.04.15", "title": "Судан – страна между Близкия изток и \"Черна Африка\", разкъсвана от конфликти"}
{"url": "https://www.dnes.bg/notifikacii/2019/04/15/pojar-gori-v-katedralata-notr-dam-v-parij.407712", "text": "Пожар е избухнал в катедралата Нотр Дам в Париж, което е наложило евакуацията на хората оттам, предаде Франс прес.\r\nСпоред източник от парижката противопожарна служба пожарът е свързан вероятно с работите по обновление на сградата.\r\nПламъците са се разразили около 16,50 ч. по Гринуич. Според в. \"Фигаро\" пожарът е възникнал на скеле, издигнато от едната страна на катедралата. Според източник от пожарникарите огънят е тръгнал в покривната част на храма, над чиито две кули сега се издига гъст дим. (БТА)\r\n ", "date": "2019.04.15", "title": "Пожар гори в катедралата Нотр Дам в Париж"}
{"url": "https://www.dnes.bg/zvezdi/2019/04/15/poli-genova-pokaza-malkiia-daniel.407687", "text": "„Добре дошъл, Да̀ниел! ❤ 12.04.2019 Благодаря на д-р Богданова и целия ѝ екип за прекрасните грижи и всеотдайността!“. Това написа Поли Генова във Facebook и показа снимка на първородния си син. \r\nНа кадъра младата майка целува малката ръчичка на бебето. \r\n \r\nПевицата получи множество поздравления по случай появата на момченцето. „Честита радост, Поли! Очаква те голямо предизвикателство! Желая ви от все сърце здраве, много, много любов и прекрасни мигове!!“, написа нейна почитателка. \r\n \r\nПоли Генова роди на 12 април. Цялото име на детето ще бъде Даниел Джоузеф Шартън, стана ясно от фен страницата ѝ в Instagram. \r\n \r\nНаскоро певицата направи специално празненство от типа „baby shower“, на което покани близки и приятели. Няколко месеца преди това изпълнителката сподели, че с приятеля ѝ, който е чужденец, вече живеят заедно. Тя не скри, че до последно иска да работи и планува много нови проекти, но грижите по бебето ще покажат кога ще се случат те. \r\n \r\n", "date": "2019.04.15", "title": "Поли Генова показа малкия Даниел "}
{"url": "https://www.dnes.bg/index/2019/04/15/piesata-dyshteriata-na-samuraia-prenasia-zritelite-v-iaponiia.407643", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Марионетната пиеса \"Дъщерята на самурая\" пренася родната публика в Япония. В \"България сутрин\" режисьорът Любомира Костова обясни, че марионетният театър \"Такеда\", чиято е оригиналната версия на пиесата, е с дългогодишни традиции в Япония.\r\n\"Такеда\" е марионетен театър с дългогодишна традиция в Япония. Неговият последен наследник е Сенджо Такеда. Той е учил 7 години при своя учител, за да получи името \"Такеда\", което означава, че той е единственият в света, който може да продължи тази традиция. След това той избира да дойде в България да учи още кукленото изкуство\", разказа Костова.\n                \n                \r\nАктрисата Димитра Попова пък разясни, че куклите са изключително трудни за контролиране, тъй като конците им са над 2 метра дълги. \"Традиционните марионетки са с много дълги конци - над 2 метра. Те много наподобяват истински хора. За първи път се сблъскахме с такива кукли. Те са ръчно изработени. Няколко месеца репетирахме, тъй като имат над 20 конеца\", сподели Попова пред Bulgaria ON AIR. \n\r\nКомпозиторът на музиката Мария Михайлова пък допълни, че ѝ е отнело доста време, доокато успее да адаптира японската музика за марионетен театър за европейска публика\n\r\nПостановката се играе в театър \"Сълза и смях\", а следващото представление е насрочено за 16 май.", "date": "2019.04.15", "title": "Пиесата \"Дъщерята на самурая\" пренася зрителите в Япония"}
{"url": "https://www.dnes.bg/index/2019/04/15/radev-za-kandidaturata-na-ivo-hristov-ima-nujda-ot-svobodomisleshti-hora-v-ep.407707", "text": "Президентът Румен Радев заяви, че уважава решението на началника на кабинета му Иво Христов, който влезе в листата на БСП за евровота.\n\n\n\n\"Уважавам решението на Иво Христов да се кандидатира за евродепутат, България има нужда от свободомислещи и компетентни хора в ЕП\", коментира държавният глава във Велико Търново.\n\r\nТой допълни, че това е лично решение на Иво Христов и изтъкна, че всеки е свободен да бъде там, където се надява да е най-полезен.\n\r\n\"Българската конституция ясно определя индивидуалните права и свободи. Всеки е свободен да се кандидатира за изборна длъжност и това е лично решение на г-н Христов, което аз уважавам. Всеки е свободен да бъде там, където се надява да бъде най-полезен и най-значим. Вярвам, че България има нужда от компетентни и свободомислещи представители в ЕП, които да отстояват българския интерес\", посочи Радев, цитиран от \"Фокус\". \n                \n                \r\nПо думите му президентството не е феодална институция и всеки е свободен да прави своя избор.\n\r\nНа въпрос дали излизането на Иво Христов от президентството е оценка за работата му, държавният глава посочи, че не е снемал доверието си от Христов.\n\r\nСнощи на инфарктен пленум бе гласувана листата на БСП за евровота. Иво христов е на четвърто място в нея.\n\r\nВ първоначалния вариант, предложен от соцлидерката Корнелия Нинова, президентът на ПЕС Сергей Станишев изобщо не фигурираше. След тайно гласуване обаче пленумът пренареди листата и в крайна сметка Станишев бе поставен на пето място.\n\r\nВъв Велико Търново, преди участието си в тържественото заседание на Конституционния съд, Радев пожела на всички наши народни представители, на конституционните съдии, много енергия и чувство за отговорност, с което да работят за България.\n\r\n\"Да припомня някои от най-важните завети на хората, създали Търновската конституция, за политическата мъдрост и за народния суверенитет, а именно - законите да се правят от народа и за народа. Да пожелаем на нашите народни представители да не забравят тези завети, да се водят от тях, за да имат по-малко президентски вета върху лобистки закони и по-малко закони, отменяни от Конституционния съд\", допълни още държавният глава.\n\r\nРумен Радев коментира и напрежението в Габрово през последните дни заради пребития продавач от трима роми.\n\r\n\"В България цели поколения израснаха с чувство за безнаказаност, затова и се вихри този произвол, затова и мисля, че гневът на хората от Габрово е разбираем. Основният проблем е в беззаконието и това е всеобщ проблем за държавата. Според мен трябват два паралелни подхода в този случай. Първият това е безкомпромисно и твърдо прилагане на закона, а вторият много важен и стратегически подход е да се води борба със социалните причини, които водят до престъпност - ниското образование, липсата на трудова заетост, липсата на чувство за отговорност пред обществото\", посочи Радев. \r\n ", "date": "2019.04.15", "title": "Радев за кандидатурата на Иво Христов: Има нужда от свободомислещи хора в ЕП!"}
{"url": "https://www.dnes.bg/index/2019/04/15/benedikt-kymbyrbach-otnese-shamar-ot-velosipedist.407676", "text": "Бенедикт Къмбърбач отнесъл шамар от велосипедист, който блъснал с личното си „Ламборгини\", съобщава Daily Mail.\r\nАктьорът, известен с ролята си на Доктор Стрейндж от филмите на Марвел, карал колата си по път на остров Уайт, Великобритания, когато станал инцидентът. Колата закачила ръката на велосипедиста и той изгубил равновесие.\r\n63-годишният Майкъл Лоурънс се изправил от земята и ударил шофьора на автомобила без дори да погледне кой всъщност е той.\r\nСпоред познати на Лоурънс, той е вдигнал ръка, за да се предпази от удара, вследствие на което тя сериозно пострадала. „Имаше кръв навсякъде“, коментират те.\r\nЛоурънс подал оплакване за инцидента, докато самият Къмбърбач обвинил велосипедиста, че е стоял по средата на пътя. Въпреки това актьорът дал вода на пострадалия и предложил да го закара до най-близката болница.", "date": "2019.04.15", "title": "Бенедикт Къмбърбач отнесе шамар от велосипедист"}
{"url": "https://www.dnes.bg/obshtestvo/2019/04/15/krasen-kralev-deklariral-imotite-si-ne-se-pritesniava.407709", "text": "Спортният министър Красен Кралев заяви, че е декларирал всичко, което притежава като имущество. Според закона се декларират само промени.\r\n\"Купих парцел, на който имаше стара постройка на 50 години, полуразрушена. Парцелът е закупен през 2005 г., до 2008 г. къщата се строи, затова е  декларирана през 2014 г., през другото време имам Акт 16. Въведена е в  експлоатация през 2013 г. През 2014 г. в декларацията ми присъства”, посочи министърът пред bTV по повод твърдения, че има недекларирани имоти.\r\nТой посочи и че е проверяван многократно. В последната декларация на Красен Кралев има пакет от акции. \r\n\"Имам портфейл от акции, който се мени постоянно, има инвестиционен посредник, който търгува с тях. Ти декларираш това, което притежаваш към момента”, допълни спортният министър.\r\n                    \n                    \n                Красен Кралев има и кредит. \"Аз съм проверяван като физическо лице от три правителства, имам ревизии на средствата от 2007 г. до 2012 г.\", заяви той и посочи, че не е продавал гараж в столицата.\r\nПо думите му се декларира имуществото, което притежаваш, когато влезеш във властта, като излезеш, го декларираш повторно. \"Аз съм декларирал всичко, което притежавам през 2014 г., когато напускам парламента през 2017 г. пак декларирам с какво излизам. Когато влизам, отново правя такава декларация. През 2015 г. и 2016 г. се декларира само ако са настъпили промени”, поясни Кралев.", "date": "2019.04.15", "title": "Красен Кралев декларирал имотите си, не се притеснява"}
{"url": "https://www.dnes.bg/blizak-iztok/2019/04/15/plachyt-za-svoboda-borbata-na-irankite-da-gledat-futbol-na-stadionite.407684", "text": " \n                    \n                15 часа с влак - толкова пътува иранката Зейнеб от Ахваз до Техеран, за да отиде на мач на любимия си отбор. Пътят обаче не е единственото предизвикателство за младата фенка на футболен клуб Персеполис. \n\r\nСлед Ислямската революция от 1979 година на жените в страната е забранено да посещават стадионите. Въпреки забраната обаче, фенките на футболните отбори в страната не се отказват и намират различни методи да се вмъкнат в стадионите, включително и това да се маскират като мъже. \n\r\nЖените рискуват арест, но те са решени да се борят за правата си, стимулирани от спортния хъс. \n\r\nПрез 2018 г. президентът на FIFA Джани Инфантино посети Иран. По същото време 35 жени бяха арестувани, защото искаха да отидат на среща между отборите на Персеполих и Естегал. Инфантино тогава призова иранските власти да вдигнат забраната. \n\r\nФара Алеи е фотографка, която проследява футболните неволи на Зейнеб и така създава фото историята \"Плачът за свобода\". Тя си спомня, че в нощта, когато националният отбор на Иран се квалифицира за пети път за Световното първенство, по улиците на страната празненствата били за всички. \n\r\n\"В контраст с външните възгледи за иранското общество, че жените са пасивни и не участват в социалните проблеми, имаше много майки и дъщери на улиците. Те танцуваха и празнуваха цяла нощ\", спомня си Фара. Тази гледка събудила нейното любопитство. \n\r\n\"Осъзнах, че този проблем е належащ за много жени и не се ограничава само до няколко футболни маниаци\", посочва фотографката. \n\r\nПроблемът се пренесъл и на международните стадиони по време на Мондиала миналата година. \n\r\nТогава кафенетата в Техеран получиха разрешение от правителството да излъчват мачове от Световното по телевизорите, така че жените да могат да гледат срещите на публични места, с други мъже. Дори тази малка свобода донесла радост на жените в Иран, споменава фотографката. \n\r\nСъбитието, което обаче най-силно провокирало Фара било друго. \n\r\n\"Правителството разреши на семействата да отидат на стадион \"Азади\", в Техеран, за да гледат мача на Иран на голям екран. Интервюирах много жени там. Бяха от различни социални прослойки, някои от тях идваха от градове извън Техеран\", спомня си Фара. \n\r\nНякои от тези жени не били отдадени спортни фенки, но просто искали да влязат в стадион поне веднъж.\n\r\n\"Една от тях ми каза, че е много щастлива да види стадион отвътре преди да умре. Друга легна на полето, когато мача свърши и заяви, че е \"искала да усети полето, може би ще е за последно\", обяснява Фара. \n\r\nИранското правителство показа, че е склонно на компромис за 40-годишната забрана и започна да разрешава на жени да посещават някои мачове на стадион \"Азиди\". \n\r\nФара Алеи е там, не само, защото това е възможност, която се дава рядко в консервативната страна, но и за да снима историческия момент. \n\r\nСлед няколко часово чакане властите най-сетне отворили вратите на стадиона и пуснали феновете вътре. \n\r\n\"Почти всички ние плачехме от щастие в тези славни моменти\", обяснява Фара пред Guardian.\r\n\"Усещах страстта на феновете и можех да го видя на лицата им. Тогава реших да нарека историята си \"Плачът за свобода\", казва младата фотографка. Това е игра на думи - името на стадион \"Азиди\" в превод от персийски означава свобода. \n\r\nЗабраната обаче не е напълно вдигната и иранките продължават да се борят за пълната му отмяна. \n\r\n\"Чрез този проект се запознах със смелите фенове, които се маскират като мъж, не само за да влязат на стадиона, но и да дадат гласност на права си. Те се борят срещу неравенството и рискуват арест. Срещнах едно от тези момичета, Зейнеб, която сега ми е близка приятелка\", обяснява Зейнеб мотивацията си за проекта. \n\r\nДвете решили да влязат на стадион \"Азиди\", маскирани като мъже, за да приключат проекта \"Плачът за свобода\". Фара дори не била помисляла за подобен риск преди, но се съгласила заедно със Зейнеб да се маскира като мъж и да влезе. \n\r\nВ първите 10 минути след влизането на стадиона Фара не спирала да плаче. Било унизително, че трябва да скрият лицата си, да превържат гърдите си. \n\r\n\"Отначало изглеждахме странно за мъжете около нас, един от тях искаше да ме изрита. Но след като видяха, че не сме мъже, ни оказаха огромна подкрепа. Тогава можехме да се насладим на мача\", обяснява Фара. \n\r\nСнимките й бяха номинирани за наградата на World press photo. Фара е наградена в категория \"Спорт\".", "date": "2019.04.15", "title": "Плачът за свобода: Борбата на иранките да гледат футбол на стадионите"}
{"url": "https://www.dnes.bg/notifikacii/2019/04/15/nepylnoletni-otkradnaha-sladoled-policiiata-gi-zalovi.407645", "text": "4 момчета на възраст между 13 и 14 години са заловени от полицията за кражба на сладолед, съобщават от Областната дирекция на МВР във Видин.\r\nПосегателството било осъществено на 11 април, около 21.00 часа, в град Грамада. \r\nДве 13-годишни и две 14 годишни момчета от градчето счупили стъкления плот на фризера пред търговски обект и откраднали неустановено към момента количество сладолед. \r\nРаботата по изясняване на случая продължава.", "date": "2019.04.15", "title": "Непълнолетни откраднаха сладолед, полицията ги залови "}
{"url": "https://www.dnes.bg/stranata/2019/04/15/vypreki-globite-shofiori-naglo-parkirat-po-trotoari-i-gradinki.407668", "text": "\nВъпреки наказанията и глобите за паркиране в зелените площи, всеки ден нагли шофьори си позволяват да оставят колите си, където намерят. От Столичен инспекторат обикалят по кварталите, като глобите са между 50 и 500 лв. След подаден сигнал в платформата на Helpbook.info за масово паркиране на автомобили в тревата, инспектори извършиха проверка на проблемния участък в квартал \"Люлин“ и съставиха единадесет констативни протокола на нарушителите.\n\r\nВ мейл до нас авторът на сигнала споделя разочарованието си, че въпреки предприетите мерки, проблемът стои: \"Тъжното е, че не желаят да вземат отношение по въпроса за превенцията, т.е. \", заключава гражданинът.\r\n                    \n                    \n                В нов сигнал потребителят апелира органите да предприемат действия за недопускане паркиране в зелените площи. Редовно почистване на кошчетата и монтиране на по-голям или допълнителни контейнери, както и изпращане на общински фирми след това за заравняване на зелените площи и отстраняване на калта и коловозите.\n\r\nВ същия квартал, но в друг район, ситуацията е идентична. Единици са шофьорите, които паркират така, че да не затрудняват преминаващите по тротоарите пешеходци. От изпратените снимки се вижда, че, перпендикулярно на улицата.\n\r\nПодобен проблем има и във варненския квартал \"Левски“. По-голямата част от поставените анти-паркинг колчета са счупени, в резултат на което десетки автомобили паркират всяка вечер както по тротоарите, така и в градинките.\r\n\"На практика, брутално изровени от тежки автомобили, които паркират дори когато градинките са подгизнали от дъжд/сняг. Резултатът: ровове дълбоки по 30-40 см и разнесена кал както по тротоарите, така и по самата улица. Тези, които не намерят място в \"зелената площ\", оставят колите си директно върху тротоарите- съответно всички плочки по тях са счупени или липсващи. Реално използваем тротоар по улицата няма - през деня, когато е свободен не може да се премине заради неравности и кал (ако е мокро), а вечер всичко е заето от автомобили. Проблемът с паркирането в квартала е явен и много наболял. Улуците са на практика еднопосочни, но тъй като няма знаци постоянно се налага автомобили да се изчакват, тъй като по закон са двупосочни! Общинските паркинги в района са заети и явно крайно недостатъчни - всички са на мнение, че трябва да се направят на тяхно място многоетажни паркинги, които да поемат голяма част от автомобилите!“\n\r\n - пред жилищни входове и търговски обекти масово спират бусове, за да разтоварват стока, и наред с ежедневно паркираните автомобили това ограничава много придвижването по тротоарите.\n\r\nПроблемът е болезнен и касае цялата държава. В случай, че забележите около мястото, където живеете или преминавате, неправилно паркирани автомобили, можете да подадете сигнал в платформата на . Ще е от полза да направите снимки и да отбележете точното им местоположение.\r\nАко видите други нередности или проблеми, не се колебайте да подадете сигнал - направете го онлайн в HelpBook.info. Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.04.15", "title": "Въпреки глобите: Шофьори нагло паркират по тротоари и градинки"}
{"url": "https://www.dnes.bg/football/2019/04/15/top-derbita-ima-li-sili-iunaited-za-novo-chudo-na-kamp-nou.407665", "text": "Gol.bg продължава да представя рубриката си \"\". В нея имате възможност да видите кои са най-възловите мачове на Стария континент, които ще се  играят през седмицата. Ще получите и информация за датата и часа на отделните дербита от Европа.\r\nТази седмица ще се изиграят 1/4-финалните реванши от Шампионска лига и Лига Европа. Манчестър Юнайтед ще се опита да постигне поредно чудо в турнира на богатите при гостуването си на Барселона. Първият мач на \"Олд Трафорд\" завърши с победа 1:0 за испанците, което ги превръща в явен фаворит за класиране в следващата фаза. Но споменът за елиминирането на ПСЖ още е жив и \"червените дяволи\" със сигурност няма да се предадат. Примерите, в които те постигат фамозни обрати в надпреварата са безброй, като най-яркият е финалът с Байерн Мюнхен през 1999 г. И той се състоя именно на стадион \"Камп Ноу\", където Юнайтед грабна Ушатата с два гола в продължението.\r\n \r\nВ България е време за Вечното дерби между ЦСКА и Левски. Мач №1 у нас е много по-важен за \"червените\", които изостават само на 3 точки от Лудогорец. \"Сините\" обаче ще се опитат да наранят големия си съперник, така както направиха в двата сблъсъка през този сезон – две победи с 1:0 с автоголове.\r\n \r\n", "date": "2019.04.15", "title": "Топ дербита: Има ли сили Юнайтед за ново чудо на \"Камп Ноу\"?"}
{"url": "https://www.dnes.bg/notifikacii/2019/04/15/hvanaha-shestima-s-droga-pri-akciia-v-ruse.407682", "text": "Шестима души са заловени с наркотици при полицейска операция в Русе, съобщават от МВР в крайдунавския град.\r\nСред заловените е 25-годишен русенец. \r\nУ него били открити грам метамфетамин, 15 грама амфетамин, три грама марихуана и таблетка \"екстази\". \r\nПри друг случай - след претърсване в дома на 50-годишен мъж в Русе, полицаите открили 50 грама хероин и 30 грама метамфетамин, електронни везни, мобилни телефони и парична сума.\r\nРазследването по случаите продължава.", "date": "2019.04.15", "title": "Хванаха шестима с дрога при акция в Русе"}
{"url": "https://www.dnes.bg/obshtestvo/2019/04/15/zashto-otglejdaneto-na-dete-e-misiia.407695", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Защо отглеждането на дете е мисия? На този въпрос отговарят популярната влогърка Антоанет Пепе и актьорът Дарин Ангелов.\r\nДарин е категоричен, че ако животът на родителя е филм, не би  поставил пауза на нито един от моментите, колко и трудно да е понякога  ежедневието на таткото.\r\nА Антоанет, която има над милион последователи в социалните мрежи, признава, че има моменти, в които би спряла времето. \"Рано сутрин, когато децата стават и в моментите, когато цялото семейство сме заедно\", казва влогърката.\r\nДвамата са част от 10 популярни личности, които се включиха в кампания \"Да отгледаш дете …\", която стартира по повод десетото юбилейно издание на \"Форум бременност и детско здраве“ на водещия здравен сайт \r\n                    \n                    \n                Форумът ще се проведе на 20 и 21 април, в НДК, а може да се регистрирате безплатно за участие.  \r\nДни преди най-голямото специализирано събитие, посветено на бременността, раждането и грижата за детето, предаването \"Фамилно“ по  попита 5 майки и 5 татковци какво е най-трудното и най-забавното в родителството.\r\nА коя приказва избират двамата родители за децата си – \"Пепеляшка\" или \"Червената шапчица\", вижте във видеото!", "date": "2019.04.15", "title": "Защо отглеждането на дете е мисия?"}
{"url": "https://www.dnes.bg/temida/2019/04/15/mestan-obviniaem-za-ptp-to-pod-garanciia-ot-10-bona.407706", "text": "Окръжната прокуратура в Кърджали повдигна обвинение на Лютви Местан за катастрофата, при която загина 6-месечно бебе.\r\n\n\n\r\nЗапочнало е разследване по досъдебно производство за установяване на причините за ПТП-то на пътя за \"Маказа\".\r\nДо момента са извършени разпити на свидетели и очевидци, назначени са  съдебномедицински експертизи, които да дадат заключение за причините за смъртта на детето, както и за вида на причинените  увреждания на родителите му и неговия  9-годишен брат.\n\r\nСъбраните до момента доказателства са дали основание да се приеме, че обвиняемият е извършил нарушения на Закона за движение по пътищата, в резултат на което по непредпазливост е причинил смъртта на малолетната Е.А.\r\n                    \n                    \n                По отношение на лидера на ДОСТ е взета мярка за неотклонение парична гаранция в размер на 10 000 лева. Наложена му е забрана да напуска страната, съобщиха от прокуратурата.\r\nРазследването по делото продължава, предстои събирането на гласни доказателства, огледи на моторните превозни средства, които са иззети по делото като веществени доказателства и назначаване на съдебна автотехническа експертиза.\r\n ", "date": "2019.04.15", "title": "Местан обвиняем за ПТП-то, под гаранция от 10 бона "}
{"url": "https://www.dnes.bg/notifikacii/2019/04/15/eksplozivi-i-uran-onlain-prodavat-se-ot-16-godishno-momche.407626", "text": "16-годишно момче в Япония е разследвано за продажби на уран и експлозиви онлайн, предаде „Индипендънт“.\r\nУченикът е обвинен в рафинирането на радиоактивния материал, както и за производството на вещество, използвно за направата на експлозиви - еритирол тетранитрат. Момчето е арестувано и разпитано от полицията в Токио заедно с още няколко души, които са купили уран от него.\r\nВластите получават сигнал за продажба радиоактивното вещество в уебсайта Yahoo!, където уранът е рекламиран като “99,9% чист”. След проследяване на няколко от покупките, полицията обискира дома на ученика. Открито е радиоактивното вещество, както и “йелоукейк” – тип уранов концентрат.\r\n                \n                Анализаторите успокояват, че момчето не е терорист, а любител химик, който е получил веществото при обработка на уранова руда.\r\nСпоред местните власти неведнъж е имало опити на японски ученици да създадат отровният газ зарин. „Това не се случва за първи път.“\r\nОткритият уранов концентрат е много ниско радиоактивен. Властите твърдят, че е почти невъзможно момчето да е успяло да произведе радиоактивен материал, който да се използва както трябва. \r\n ", "date": "2019.04.15", "title": "Експлозиви и уран онлайн, продават се от... 16-годишно момче "}
{"url": "https://www.dnes.bg/notifikacii/2019/04/15/mitnichari-zaloviha-nad-13-000-chifta-mente-maratonki.407664", "text": "\n\r\nМитнически служители от Главна дирекция \"Митническо разузнаване и разследване\" и Териториална дирекция Северна морска задържаха 13 210 чифта \"маркови\" маратонки и 7710 опаковъчни кутии за нарушени права на интелектуална собственост, съобщават от Агенция \"Митници\".\n\r\nМаратонките и опаковъчните кутии с обозначения на световноизвестни марки, са открити в два контейнера от Китай, при съвместна проверка в края на март 2019 г. на Митнически пункт Пристанище Варна Запад от митническите служители и служители на Гранична полиция.\n\r\nСтоката в контейнерите е била обявена като обувки и поставена под режим „Временно складиране“. При  извършената проверка, зад първите два реда спортни обувки, които не носят знаци на регистрирани търговски марки, в контейнерите са открити общо 11 050 чифта маратонки с изображения на \"Adidas\" и \"Adidas Stan Smith\",  2160 чифта маратонки с лого на \"Nike\" и отделно  7710 опаковъчни кутии, също със знаци на двете световни  марки.\n                \n                \r\nМаратонките и опаковките са задържани от митническите служители в изпълнение на Регламент(ЕС) № 608/2013 на Европейския парламент и на Съвета, относно защитата на правата върху интелектуалната собственост и Закона за марките и географските означения.\n\r\nПолучен е отговор от официалните представители на правопритежателите на засегнатите търговски марки с потвърждение, че задържаните стоки нарушават права на интелектуална собственост. Те подлежат на унищожаване.", "date": "2019.04.15", "title": "Митничари заловиха над 13 000 чифта менте маратонки"}
{"url": "https://www.dnes.bg/stranata/2019/04/15/bylgarka-se-opita-da-prekara-prez-granicata-333-200-turski-liri.407639", "text": "Митнически служители на ГКПП Капитан Андреево предотвратиха опит за контрабанда на валута, съобщиха от Агенция \"Митници\", цитирано от БТА. Служителите намериха недекларирани 333 200 турски лири в дамска чанта на българска гражданка след проверка на влизащ в страната ни от Турция автобус с българска регистрация.\r\nСлед извършване на личен преглед на жената, пътуваща в автобуса, са били открити 17 пачки в банкноти в купюри от 200 турски лири в дамската й чанта, тип преметка.\r\nСъгласно разпоредбите на Валутния закон и действащия Регламент на Европейския парламент и на Европейския съвет, паричните знаци с левовата равностойност на 100 686 лева са били иззети.\r\nПо случая е било образувано досъдебно производство под надзора на Районна прокуратура - Свиленград.\r\nСтатистика на митницата сочи, че от началото на годината досега митническите служители на пункта Капитан Андреево са задържали контрабандно пренасяна валута за над половин милион лева.", "date": "2019.04.15", "title": "Българка се опита да прекара през границата 333 200 турски лири"}
{"url": "https://www.dnes.bg/stranata/2019/04/15/piian-shofior-sam-vikna-policiia-da-go-proveri.407669", "text": "59-годишен шофьор е задържан от полицията, след като бил хванат пиян да кара работници към обект на Пампорово, съобщиха от Дарик. Интересното в случая е, че той сам се обадил на полицията да го провери, след като влезнал в спор с пътниците.\r\nСлучаят се разиграл на пътя до с. Беден, Община Девин на  12 април около 05.00 часа.\r\nПътниците поискали от шофьора да спре, след като го видели, че не бил адекватен. За да им докаже, че не бил пиян, той сам извикал полицията.\r\nПристигналият патрул на място установил, че водачът на автобуса е с 1,40 промила алкохол, след което го задържали.\r\n ", "date": "2019.04.15", "title": "Пиян шофьор сам викна полиция да го провери"}
{"url": "https://www.dnes.bg/notifikacii/2019/04/15/senshi-obeshtava-mnogo-interesni-bitki-i-oshte-iznenadi.407711", "text": "Второто издание на първите по рода си в България професионалните бойни гала вечери SENSHI обещава още по-големи изненади и много интересни битки.\r\nНа бойния спектакъл този път ще се изиграят и четири киокушин срещи, които ще бъдат по правилата на Световния киокушин съюз (KWU) – International Professional League. Тези битки ще се проведат в 3 рунда по 3 минути, предаде .\n\r\nBoec.BG ви представя още един от тези двубои, в който ще се противопоставят Акира Умемура (Япония) срещу Сергей Браун (Германия). Тегловата дивизия за този сблъсък е до 90 кг.\n\r\nЧерният колан по карате киокушин и трикратен шампион в това бойно изкуство на родината си, Акира Умемура, ще се изправи срещу европейския и световен шампион по кикбокс и призьор от редица киокушин турнири от веригите на IKF, Diamonds Cup и All Japan – Сергей Браун. Умемура също не е чужд и в кикбокса – той има 24 победи в 30 срещи на професионалния ринг, а 10 от тях са постигнати чрез нокаут.\n                \n                \r\nSENSHI 2 е на 20-ти април от 19:00 в зала „Арена Армеец“. Билети може да закупите в мрежата на Eventim или на касите на залата. За резервация на ВИП маси: 0877 88 44 60.", "date": "2019.04.15", "title": "SENSHI обещава много интересни битки и още изненади "}
{"url": "https://www.dnes.bg/notifikacii/2019/04/15/otkriha-polurazlojen-trup-v-gora-krai-smoliansko-selo.407691", "text": "Откриха полуразложен труп на мъж в гора близо до смолянското село Турян. Степента на увреждане е голяма и може да се познае единствено, че тялото е на мъж, съобщава \"\". \n\r\nНа мястото се очаква да пристигне съдебен лекар, който да извърши оглед, каза шефът на смолянската полиция старши комисар Николай Димов.\r\nТепърва предстои установяване на самоличността и евентуалните причини за смъртта на човека.\r\n\"Образувано е досъдебно производство, завели сме го за убийство, тъй като не можем да установим още причината за смъртта.\", каза зам.-окръжният прокурор и говорител на Окръжна прокуратура - Смолян Недко Симов.\r\nТрупът е намерен от гъбари, които са подали сигнал на тел. 112. От село Турян заявяват, че в последните години няма изгубил се човек, който да е издирван.", "date": "2019.04.15", "title": "Откриха полуразложен труп в гора край смолянско село"}
{"url": "https://www.dnes.bg/zvezdi/2019/04/15/djuliana-gani-sybira-ten-v-bali-rysi-mydrosti.407692", "text": "„Животът е кратък, точно колкото един блус. Затова живейте го на макс!!“. Това написа Джулиана Гани във Facebook, където публикува снимки от почивката си. Тя и годеникът ѝ Илиян Найденов отмарят на остров Бали.\r\nПлеймейтката показа няколко кадъра по бански – от басейна на хотела и от разходката сред прохладата на индонезийската растителност.\r\n \r\n„Остров Бали се слави с незабравимите си залези. Само който не е бил, той не знае“, написа Джулка, която си е направила минифотосесия на фона на залеза.\r\n \r\nГани сподели и впечатленията си от посещението на резерват с животни. Очарована от тях, тя написа: „Истински семейства, истинска любов! А вие можете ли да обичате толкова силно?? Любовта не се измерва, тя е състояние на душата и огледало на самите вас“.\r\n \r\nМеждувременно фитнес инструкторът сподели в социалната мрежа, че е влюбен в Азия и би давал всичките си пари за подобни пътувания. Той не скри, че е претърпял лек инцидент – паднал „като куче“ в джунглата, но се отървал само с охлузвания.\r\n \r\nПо-рано тази година двойката бе на екскурзия в Тайланд.\r\n\r\n", "date": "2019.04.15", "title": "Джулиана Гани събира тен в Бали, ръси мъдрости "}
{"url": "https://www.dnes.bg/obrazovanie/2019/04/15/uchitelski-zaplati-ot-100-000-v-liuksemburg-godishno-do-5000-v-bylgariia.407673", "text": "\r\nПреподавателите в началните и и основни училища в Европа печелят средно по 26 000 евро бруто. Колегите им от техникумите и гимназиите пък взимат около 1300 евро в повече, предава . \n\r\nТова е обаче подвеждаща статистика, защото между заплащането в Западна и Източна Европа има огромна пропаст. \n                    \n                    \n                \r\nУчителите в Люксембург например печелят 3 пъти повече от средното за евросъюза, а колегите им в Румъния и България взимат около 1/6 от средното европейско ниво.\n\n \n\r\nНай-високото заплащане в сектора се получава с 28-годишен стаж. Дори и така сумите се различават. В края на кариерата си учител от Люксембург може да стигне заплащане от 100 000 евро годишно, а негов колега от Полша ще се разписва срещу 10% от тази сума. \r\nУчителите не печелят особено добре в по-голямата част от Европа, но и работното време е различно. В Полша началните учители работят средно по 478 часа на година. Преподавателите в Холандия и Латвия пък работят почти два пъти повече. \n\r\nЕдно е обаче общото за целия континент - много от учителите се занимават с бюрократична дейност, вместо да насочат силите си към учебния процес.\r\n", "date": "2019.04.15", "title": "Учителски заплати: От €100 000 в Люксембург годишно, до 5000 в България"}
{"url": "https://www.dnes.bg/temida/2019/04/15/pusnaha-mestan-ot-aresta-ostana-v-kiliiata-24-chasa.407697", "text": "Лидерът на ДОСТ Лютви Местан беше освободен от полицейският арест в Кърджали, съобщи bTV.\n\n\n Той беше задържан вчера по обед за 24 часа по закона за МВР след като по-рано през деня при катастрофа на на пътя за \"Маказа\" и разклона за с. Загорско. \r\nМестан се удари в друга кола, която се е движела по път с предимство. \r\nПри инцидента загина бебе на 6 месеца. Родителите му, както и по-голямото дете в семейството, са настанени в болница с различни наранявания.\r\nВсе още няма никой привлечен като обвиняем за тежкия инцидент.\r\n Очаква се до края на деня прокуратурата да обяви дали има повдигнати обвинения по случая. \r\n ", "date": "2019.04.15", "title": "Пуснаха Местан от ареста, остана в килията 24 часа "}
{"url": "https://www.dnes.bg/index/2019/04/15/mestan-vinoven-ili-ne-za-katastrofata-oshte-niama-ekspertiza.407671", "text": "Все още няма нито една експертиза, която да показва чия е вината за тежката катастрофа с участието на лидера на ДОСТ Лютви Местан на пътя за \"Маказа\" и разклона за с. Загорско. \n\n\n Огледът на мястото на катастрофата вчера продължи повече от 5 часа. В помощ на дознателите се включи и следовател, изпратен от Окръжния прокурор на Кърджали, съобщи bTV. \n\r\nМестан не е освободен от ареста, след като беше задържан за 24 часа. \n\r\nТой е задържан в Районното управление в Кърджали. Въпреки че катастрофата става на територията на община Момчилград, Местан не е отведен в местната полиция, защото в ареста на полицейското управление в съседната община не е имало свободни места. Според МВР, това не е прецедент.\n                \n                \r\nДо инцидента вчера се стигна, след като колата на Местан е навлязла в път с предимство, обозначен със знак стоп. На главния път той прави ляв завой. \n\r\n\"От същата посока го връхлита кола“, разказва  съпартиецът му Мустафа Исмаил, който шофира след Местан.\n\r\n\"Той спря, гледа наляво, на дясно и след това потегли. За секунди  и един трясък, много силен трясък и един дим. Не мога да си представя, дали беше 180 км/ч, дали 200 км/ч\", заяви Мустафа Исмаил, общ. лидер на ДОСТ и свидетел на катастрофата. \n\r\nОт удара другият автомобил, в който пътува четиричленното семейство, изхвърча на 50 метра и пада в крайпътно дере. На място загива 6-месечното им бебе. Съпрузите и 10-годишният им син са ранени. Приети са за лечение в болницата в Кърджали.\n\r\n\"Състоянието на пострадалите е стабилно. Майката и детето се намират в Хирургично отделение на болницата, а бащата в Травматологично отделение. Всички са в съзнание, адекватни\", коментира проф. д-р Тодор Черкезов, изп. дир. на МБАЛ – Кърджали.\n\r\nПо случая е образувано досъдебно производство за катастрофа с причиняване на смърт по непредпазливост,  за което законът предвижда до 6 години затвор. Ако Местан се кандидатира за евродепутат, ще получи имунитет и това ще спре разследването.", "date": "2019.04.15", "title": "Местан - виновен или не за катастрофата? Още няма експертиза "}
{"url": "https://www.dnes.bg/stranata/2019/04/15/v-bhk-trevojni-v-gabrovo-ima-rasistko-nasilie.407637", "text": "Българският хелзинкски комитет изразява тревога от реакцията на властите на расисткото насилие, избухнало в рамките на протестите в Габрово. Това се казва в нарочно прессъобщение на правозащитната организация до медиите. \n\r\nОт организацията изразяват сериозни притеснения за начина, по който властите се справят със случая.\n\n\n\n\nСпоред тях организирани групи мъже с маски и качулки, участващи в протестите, са вандализирали няколко къщи в обособената ромска махала, въпреки присъствието на жандармерия и полиция. \n\r\n\"Единственото общо между задържаните извършители на побоя от 7 април и обитателите на вандализираните от тълпи къщи в Габрово е, че са от ромски произход. Въпреки това нито един представител на властта не осъди това основано на етническата принадлежност насилие, нито го назова като такова. Напротив – вицепремиерът Каракачанов обясни, че случващото се е резултат от „незаконно настаняване“ на роми в града, а вицепремиерът Дончев оправда насилието с митологемата за колективни злоупотреби със социални помощи от страна на ромите като цяло\" - твърдят от БХК.\n                    \n                    \n                \r\nОт Комитета припомнят, че съгласно закона - расистките престъпления са насочени към всички представители на един етнос, дори те да не са непосредствени жертви на насилие. Този вид престъпления, твърдят от БХК, представляват по-голяма опасност за обществения ред от обикновените престъпления. \n\r\nБългарският хелзинкски комитет призовава властите да признаят и осъдят расисткото насилие срещу невинни хора, да преследват и санкционират според изискванията всеки, който е нарушил закона - независимо от етноса му.\n\r\n\"Толерирането и дори поощряването от най-висши държавни представители на саморазправа от една група граждани с друга е несъвместимо с принципите на правовата държава. То подклажда расистко насилие и поставя в риск собствеността, здравето и живота на мирни български граждани както ромски, така и с български етнически произход. Призоваваме представителите на изпълнителната власт и органите на досъдебното производство към спешни и адекватни на случващото се реакции, ръководени от закона, а не от политическия пиар.\" - завършва писмото на БХК.", "date": "2019.04.15", "title": "В БХК тревожни: В Габрово има расистко насилие"}
{"url": "https://www.dnes.bg/health/2019/04/15/velopohod-za-bolnite-ot-hemofiliia-kolko-sa-te-u-nas.407611", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНай-малко 700 души в България страдат от хемофилия - рядко генетично заболяване. \n\r\nБолните от това заболяване деца изпитват затруднения с достъпа до лекарства, училище и детски градини. \n\r\nТази година ще се проведе велопоход в подкрепа на хората, болни от хемофилия. 17 април е Световният ден на хемофилията, а на 21 април в София, Пловдив, Варна, Бургас и Стара Загора ще се проведе събитието. \n\r\n\"Все повече се чува за това заболяване в България. Колкото повече се знае за него – толкова по-добре. Това е много рядко заболяване. Хемофилията засяга предимно мъжете. Заболяването предизвиква нарушения в кръвосъсирването. То не се разпознава лесно. Тези хора не кървят повече от други, но кървят по-дълго. Ако някой има съмнения – трябва да се изследва. Карането на велосипед и плуването са препоръчителни спортове за болните от хемофилия\", коментира Виктор Паскалев, част от организаторите на велопохода.  \n                    \n                    \n                \r\nТой изтъкна в студиото на \"България сутрин\", че при децата лечението на хемофилията до голяма степен е покрито от НЗОК, но при над 18-годишните е по-сложно. \n\r\n\"Аз съм майка на дете с хемофилия, което вече е на 7 години. Хематолог ни диагностицира. Изпитваме проблеми при записването на тези деца в училище. Институциите подхождат със съмнение. Това се отразява на психиката на децата ни. Те не са по-чупливи от връстниците си\", сподели Емилия Андреева пред .", "date": "2019.04.15", "title": "Велопоход за болните от хемофилия: Колко са те у нас?"}
{"url": "https://www.dnes.bg/rusia/2019/04/15/dohodite-na-upravliavashtite-v-rusiia-symnitelni.407620", "text": "Декларациите за доходите на руските държавни ръководители, министри, висши служители и депутати през 2018 г. са \"поредната имитация на отчетност\" и не подпомагат превантивната дейност срещу корупцията, пише \"Ведомости\".\n\n\n\r\nПолзата от публикуването на данъчните им декларации е съмнителна. Според експерти това, напротив, дори вреди, посочва вестникът в редакционен коментар.\n\r\nПубличността не съдейства за укрепване на антикорупционните правила, а улеснява заобикалянето им и всъщност корумпира администрацията още повече. \"Данните в декларациите са оскъдни, от тях се разбира най-вече каква сума е решил да покаже държавният служител\", смята изданието.\n                    \n                    \n                \r\n\"Декларациите са замислени с цел да повишат доверието на избирателите. Основният въпрос по повод публикуваните данни е дали говорят за незаконно обогатяване на служителите. На тези въпроси обаче декларациите не отговарят. За целта трябват данни за разходите, каквито служителите не публикуват, трябва независим орган, който да прави такива проверки\", се казва в материала.\n\r\nТова са само цифри, няма как да разберем доколко са реални, коментира Иля Шуманов, зам.-генерален директор на \"Трансперънси интернешънъл\". Доходът на вицепремиера Юрий Трутнев - над половин милиард рубли, е красиво число, дори магично за обикновения гражданин, но няма общодостъпни данни как е формирана тази сума. Същото важи и за останалите, не толкова богати фигури от властта. Любопитно е дали държавата знае какви са източниците на приходите му, пита се експертът.\n\r\nЮрий Трутнев декларира за 2018 г. доход от 538,4 милиона рубли и оглави класацията сред 32-мата членове на кабинета в Москва, напомнят изданията. Най-малък доход е съобщен от министъра по въпросите на Северен Кавказ Сергей Чеботарьов - 6,1 милиона рубли. Премиерът Дмитрий Медведев е получил миналата година доход в размер на 9,917 милиона срещу 8,565 милиона рубли през 2017 г. - това означава ръст с 15,8 на сто, изчислява агенция Интерфакс.\n\r\n\"Системата за деклариране отдавна не се използва като основание да бъдат проверявани държавни служители и уволнявани като изгубили доверие. Това са условни ограничения, спокойно заобикаляни от служителите, заявените преди време принципи се оказаха имитация - и докато отначало просто не съдействаха за антикорупционна профилактика, сега засилват корупцията\", заключава Шуманов пред \"Ведомости\".\n\r\nРуското правителство може да обмисли възможността да освободи от данък общ доход хората с ниски заплати в страната. Това пише \"Известия\", като се позовава на тристранната комисия за регулиране на социално-трудовите отношения. Става дума за гражданите, чийто доход след плащане на този данък излиза по-нисък от жизнения минимум.\n\r\nМинималната заплата в Русия е равна на жизнения минимум - средно за страната възлиза на 11 300 рубли, но след облагане с данъка човек с такава заплата взема 9 800 рубли. Сиреч мярката трябва да обхване работещите със заплати до 13 000 рубли.\n\r\nАко хората с нисък доход бъдат освободени от данък, има риск работодателите да минат на минимално заплащане и да им дават останалите пари на ръка. А напоследък делът на \"сивите\" заплати в Русия и без това е доста висок, предупреждава Наталия Ионова, шеф на консултантска фирма.\n\r\nДруга мярка - увеличение на минималните заплати, предлага Александър Сафонов, зам.-ректор на руската Академия на труда и социалните отношения. Тогава ще трябва законодателно да се затвърди, че минималното заплащане трябва да надхвърля жизнения минимум с 13 на сто.\n\r\nПредлаганите от администрацията мерки не могат фактически да намалят бедността в Русия, защото за оцеляване са необходими повече от 11 300 рубли месечно, убеден е Максим Березин, професор от Финансовия университет към правителството в Москва. Експерти от руското Висше училище за икономика разкритикуваха мерките за вдигане на доходите и свиване на бедността в Русия, включени в националните проекти на правителството въз основа на указ, издаден от президента Владимир Путин, пише \"Комерсант\", цитиран от Би Би Си.\n\r\nСпоред експертите с тези мерки ще се постигне само половината от желания ефект, а за стопроцентова ефективност са необходими други механизми за социална подкрепа и създаване на нови работни места.\n\r\nПутин е възложил на кабинета до 2024 г. да намали двойно бедността в Русия - до 6,6 на сто, и да осигури траен растеж на доходите. Авторите посочват, че движението към тази национална цел започва на фона на петгодишен спад в доходите на хората в Русия като цяло. Има и други фактори за обедняване на руското население - на първо място раждането на дете в семейството. 72 на сто от бедните семейства имат поне едно дете, затова сред всички възрастови групи в страната най-голям е рискът от бедност за децата - средно 1,5 пъти по-висок от средното равнище за Русия. Съответните рискове за пенсионерите са двойно по-ниски.\n\r\nМерките, набелязвани от правителството на Русия - вдигането на минималните заплати, индексирането на заплатите в бюджетния сектор и на пенсиите, насърчаването на заетостта сред майките с деца, ще може според експертите да повишат с близо 3,7 процентни пункта т. нар. натрупан растеж на реалните разполагаеми доходи. И с оглед влиянието на икономическия растеж общият ефект ще достигне 7,4 процентни пункта - към половината от необходимите 13,1 процентни пункта, заявени от правителството като цел до 2024 г., когато приключва президентският мандат на Владимир Путин.\n\r\nА според прогнозното влияние на икономическия растеж върху дела на бедното население до 2024 г. бедността в Русия ще се свие до 9,9 на сто. Ефектът на останалите фактори обаче ще е слаб, допълва \"Комерсант\".\r\n/БТА/", "date": "2019.04.15", "title": "Доходите на управляващите в Русия – съмнителни!"}
{"url": "https://www.dnes.bg/akoshtete-vqrvaite/2019/04/15/sedmichen-liuboven-horoskop-za-15-21-april.407480", "text": "Пълнолунието в знака на Везни ще доведе до динамика във връзките и партньорите ще търсят да задоволят своите емоционални нужди. Комуникацията ще е ключова. Венера също ще ни подкрепя и ще ни предостави нови възможности до 15 май. Повече вижте в любовния  хороскоп на Az-jenata.bg\r\nОвен\r\nТова е вашата седмица, уважаеми Овни! Ще привличате вниманието към себе си, независимо къде се появявате. Думите ви ще въздействат на всички, дори на любимия човек. Пълнолунието във вашия партньорски сектор ще доведе до редица промени, но положителни. Ако отскоро се срещате с някого, то сега ще може да задълбочите взаимоотношенията си. За обвързаните представители на зодията, седмицата ще бъде вълнуваща в интимен план.\r\n                    \n                    \n                Телец\r\nНякои от вас е възможно да започнат любовна афера и да се окажат в любовен триъгълник или в ситуация, в която ще трябва да скриете чувствата си към някого. Отворете си очите, за да не се окаже, че сте главен герой в собствената си сапунена опера. Разбира се, това може да се окаже романтично приключение, но дали си заслужава рискът?\r\nБлизнаци\r\nИнтересна ще бъде любовната седмица за вас. Възможно е повече от един обожател да се интересува от личността ви, да се надпреварват за вниманието ви. Вие може би вече знаете кой има реални шансове, така че не се бавете с окончателното си решение.\r\n", "date": "2019.04.15", "title": "Седмичен любовен хороскоп за 15 – 21 април "}
{"url": "https://www.dnes.bg/stranata/2019/04/15/liutvi-mestan-sled-katastrofata-pokrusen-sym.407660", "text": "След тежкия инцидент на разклона за с. Загорци, в който загина 6-месечно бебе, Лютви Местан изказа своите съболезнования в пост в своята Facebook страница.\r\n\n\n\r\n\"Покрусен съм! Изразявам най-дълбоките си съболезнования към близките\", това написа лидерът на ДОСТ, който все още е задържан след катастрофата.\r\nИнцидентът се случи вчера около 13:30 часа в района на \"Маказа\". Лютви Местан твърди, че е спрял на знака \"Стоп\" преди да се включи в движението.\r\nАвтомобилът на политика се е опитал да направи ляв завой и да се включи към основния път, когато последвал сблъсък с друга кола. В нея пътувало семейство с две деца от кирковското село Първица. В резултат на удара колата на семейството се преобърнала няколко пъти и паднала странично в близка нива. На място загинало бебето, а останалите трима са ранени. Бащата е настанен в отделението по травматология, а майката и другото дете са в хирургията на болницата в Кърджали. Няма опасност за живота на тримата.\n                    \n                    \n                \r\nОбразувано е досъдебно производство за катастрофа по непредпазливост, завършила със смърт.\r\n \r\n \r\n", "date": "2019.04.15", "title": "Лютви Местан след катастрофата: Покрусен съм!"}
{"url": "https://www.dnes.bg/sofia/2019/04/15/otlojiha-deloto-za-mrysen-vyzduh-v-sofiia.407667", "text": "\nСофийски градски съд отложи делото за чистотата на въздуха в София. Причината е, че двама от ищците не са се явили в съда. Лицата са част от колективния иск заведен срещу общината.\n\r\nПреди почти две години неправителствената гражданска организация \"Група за чист въздух\" заведе дело срещу Столична община, заради мръсният въздух в столицата. Те смятат, че администрацията на общината не е направила необходимото да предотврати замърсяването с фини прахови частици, не прави достатъчно да информира гражданите за нивата на замърсяване и като цяло не се справя с проблема. \n\r\nСпоред адвокатите на \"Групата за чист въздух\" целта е да бъде доказано, че Столична община нарушава европейските и българските правила за качеството на атмосферния въздух.\n                    \n                    \n                \r\nПериодът, който делото обхваща е от 1 януари 2015г. до 9 май 2017г. Това е времето, в което СО не е имала програма за качеството на въздуха, а са доказани нарушения на стандартите на атмосферния въздух. \n\r\nСледващото дело е насрочено за 20 май от 11:30ч.", "date": "2019.04.15", "title": "Отложиха делото за мръсен въздух в София"}
{"url": "https://www.dnes.bg/notifikacii/2019/04/15/24-godishen-myj-prebi-jestoko-jena-v-sofiia.407655", "text": "Районна прокуратура София е повдигнала обвинение на 24-годишен мъж, който е нанесъл жесток побой на жена в столичния квартал \"Лев Толстой\", съобщиха от прокуратурата.\n\r\nИнцидентът е станал на 13 април около 13.30 часа, мъжът е блъскал жената в стена и в метална стълба и й е причинил средна телесна повреда - счупване на кости на ръката, довело до трайно затруднение на движението й, пише БТА. \r\nСпоред прокуратурата обвиняемият е нанесъл побой на пострадалата без каквато и да е провокация от нейна страна.\r\nМъжът е задържан за 72 часа, а утре съдът ще реши дали да го остави за постоянно в ареста.", "date": "2019.04.15", "title": "24-годишен мъж преби жестоко жена в София "}
{"url": "https://www.dnes.bg/muzika/2019/04/15/synfaik-za-muzikalnite-syrca-s-razlichen-zariad-i-energiia.407649", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Фюжън групата \"Фънкалеро\" ще представи новия си албум с концерт в София. \"Сайфънк\" е за музикалните сърца. Във всички композиции има секции за импровизация. В тези моменти хората от формацията са царе\", каза пред Bulgaria ON AIR пианистът и композитор Васил Спасов. \r\nНовият албум е с по-различна енергия и заряд. Това е музика за ценители и хора с вкус, допълни Георги Марков от група \"Фънкалеро\". Събитието ще бъде на 18 април, от 20.00 ч., a  в Sofia Live  Club.", "date": "2019.04.15", "title": "\"Сънфайк\" - за музикалните сърца, с различен заряд и енергия"}
{"url": "https://www.dnes.bg/eu/2019/04/15/bylgarskata-zemia-nai-evtinata-i-nai-razpokysanata-v-evropa.407641", "text": "Нормативната база, свързана със земята, е променена 60 пъти за последните години, а българската земеделска земя остава най-евтината и най-разпокъсаната в Европа, съобщва БНР.\n\r\nНастоящият Европарламент пък не е взел решение как ще изглежда новата обща селскостопанска политика и проблемите трябва да се решат от следващия. \n\r\nГалина Пейчева, член на българската асоциация на собствениците на земеделски земи и фермер, коментира, че България трябва да разработи стратегически план и да постави конкретни цели за страната като определи кои сектори са стратегически и в кои има нужда от подпомагане. \n\r\n\"Ако не бъдат изпълнени целите и има разлика от 25%, има реална опасност от спирания на плащанията, което е много сериозно, защото от нас се очаква да кажем какво ще изпълним много конкретно - залагаме определени цели и те са свързани с определени ангажименти. Ако те не бъдат изпълнени и разликата е 25%, комисията започва процедура и трябва да бъде направен екшън-план, а ако не бъде изпълнен - плащанията спират“ - обясни Пейчева. \n                    \n                    \n                \r\nПо думите й ресорното министерство създава огромно напрежение и несигурност в бизнеса, защото не отговаря какви цели са заложени в българското предложение. \n\r\nДруг голям проблем са т.нар. \"бели петна\" - земите, които не са потърсени от реалните си собственици и се обработват от земеделци срещу заплащане, както и липсата на работна ръка.", "date": "2019.04.15", "title": "Българската земя - най-евтината и най-разпокъсаната в Европа"}
{"url": "https://www.dnes.bg/notifikacii/2019/04/15/spipaha-myja-koito-podade-falshiv-signal-za-bomba-v-plovdiv.407659", "text": "Полицията в Пловдив е задържала 32-годишен криминално проявен за подаден фалшив сигнал за бомба в пловдивската Централна гара, съобщава МВР Пловдив. \n\r\nВ събота бе подаден сигнал до 112 за наличието на взривно устройство в областния град. Районът около сграда бе отцепен, за да може да бъде проверен от полицейски служители. Служителите и пътниците са били изведени на безопасно разстояние. При последвалата проверка става ясно, че няма никаква бомба в Централната гара. \r\nСлед незабавно проведени оперативно-издирвателни действия подателят на фалшивия сигнал е бил установен. 32-годишен криминално проявен и осъждан в Бургас мъж. Той е бил задържан за 24 часа във Второ Районно управление.\r\nСрещу мъжа е образувано бързо производство. Работата по документирането на случая продължава под наблюдение на прокуратурата.", "date": "2019.04.15", "title": "Спипаха мъжа, който подаде фалшив сигнал за бомба в Пловдив"}
{"url": "https://www.dnes.bg/notifikacii/2019/04/15/desetki-hiliadi-v-kndr-pochetoha-pametta-na-kim-ir-sen.407658", "text": "Десетки хиляди севернокорейци почетоха днес паметта на свои държавни ръководители по случай Деня на Слънцето. Така в Корейската народнодемократична република (КНДР) се нарича националният празник - рожденият ден на основателя и първия президент на страната Ким Ир Сен.\n\r\nМногохилядни потоци от хора в Пхенян и други градове потеглиха рано сутринта към мемориалните комплекси из страната, за да участват в тържествените церемонии, предаде ТАСС. Основните прояви в столицата протичат на хълма Мансу, където се извисяват гигантски бронзови статуи на Ким Ир Сен и на следващия лидер - сина му Ким Чен Ир, както и в комплекса Кумсусан, където в прозрачни саркофази се съхраняват балсамираните им останки.\n                \n                \r\n\"Прекланям се духом пред двамата велики лидери, защото съм твърде стара, за да им благодаря за щедростта със своя труд\", обяснява пред АФП 84-годишната Ра Ман Ок - полковник в оставка, след двукратен поклон пред монумента на хълма, където прииждат все нови войнишки колони, групи студенти, млади семейства, туристи . . .\n\r\nСевернокорейците се възпитават от самото си раждане в култ към тази династия, от която идва и сегашният лидер на страната Ким Чен Ун. Режимът използва всички възпоменателни церемонии в нейна чест, за да затвърждава властта си, посочва агенцията, цитирана от БТА.\n\r\nПо време на честванията се изнасят танцови и театрални представления, каквито са насрочени например на площадите в Пхенян. Организират се множество изложби и спортни състезания. Тазгодишните празненства по случай Деня на Слънцето в столицата включват по-специално фестивал на цветята и мащабен танцов спектакъл.\n\r\n\n\r\n ", "date": "2019.04.15", "title": "Десетки хиляди в КНДР почетоха паметта на Ким Ир Сен"}
{"url": "https://www.dnes.bg/notifikacii/2019/04/15/1-5-mln-bylgari-sa-zatlysteli-na-vodeshta-poziciia-sme-v-es.407635", "text": "По данни на Европейската асоциация за изследване на затлъстяването (EASO), приблизително 1,5 милиона от българите са със свръх наднормено тегло и страната ни е на едно от водещите места по честотата на затлъстяването в детска възраст сред страните от ЕС.\r\nВъпреки тенденциите на затлъстяване на населението, до момента в България не съществуваше структура, която да се ангажира цялостно и дългосрочно с грижата за пациентите с болестно затлъстяване и чийто екип да избира оптималния терапевтичен подход за всеки индивидуален случай.\n\n\r\nПоради високата честота на болестно затлъстяване сред българите, за  което вече съществува ефективна профилактика и съвременно лечение, и  високото професионално ниво на специалистите в УМБАЛ  \"Александровска\",  EASO одобри кандидатурата на болницата за статут на акредитиран Център  за лечение на затлъстяването. Той ще бъде първият в България  функционален експертен център за обучение, развитие и подобряване на  диагностиката, лечението и обгрижването на пациенти с наднормено тегло и  затлъстяване, съобщиха от пресцентъра на лечебното заведение.\r\n                \n                Лечението на затлъстяването е комплексно и дългосрочно, и няма универсален подход, валиден за всички.\r\nВ тази връзка, през 2016г. в УМБАЛ \"Александровска\" бе сформиран екип от експерти (ендокринолог, кардиолог, пулмолог, диетолог, гастроентеролог, психолог и хирург), който създаде протоколи за поведение и лечение при пациенти със затлъстяване, подлежащи на бариатрична хирургия. Това включва промяна на хранителните навици, диетичен режим, физическа активност, поведенческа психотерапия, медикаменти и като крайна мярка - бариатрична хирургия. \n\r\nЗа период от две години в програмата са включени повече от 150 пациенти, подходящи за оперативно лечение. Направени са 50 операции – \"безкръвно\" (лапароскопски), с 0% смъртност, 51 кг. средна загуба на тегло до първата година след интервенцията и ремисия на придружаващите заболявания като захарен диабет тип 2, хипертония, сънна апнея. Пациентите се проследяват и обгрижват компетентно, имат осигурен достъп до екипа през цялото време на лечението, преди и след интервенцията, и са със значително подобрено здраве, самочувствие и качество на живот.\n\r\nВъз основа на постигнатите резултати за двугодишния период от време на изпитване на програмата, ръководството на болницата предприе процедура УМБАЛ \"Александровска\" да бъде призната от EASO за Референтен център за лечение на затлъстяването. Кандидатурата получи одобрение и към момента \"Александровска\" единствена в страната притежава този сертификат.", "date": "2019.04.15", "title": "1,5 млн. българи са затлъстели, на водеща позиция сме в ЕС"}
{"url": "https://www.dnes.bg/notifikacii/2019/04/15/chetirima-izhvyrliha-myj-ot-kola-vzeha-mu-3-bona.407672", "text": "Около 3.30 часа в неделя четирима души нападнали 52-годишен мъж, изхвърлили го от лек автомобил на улица в града и му откраднали 2 755 лв., съобщава \"\".\r\nСлед като полицията поема случая, се установило, че групата се състои от жена на 35 години и трима мъже - двама на 19 и един на 36 години.\r\nЧетиримата са задържани за 24 часа в РУ-Момчилград. При претърсването на автомобила им е открита и сумата, открадната от жертвата. \r\nОбразувано е досъдебно производство и работата по случая продължава.", "date": "2019.04.15", "title": "Четирима изхвърлиха мъж от кола, взеха му 3 бона"}
{"url": "https://www.dnes.bg/sofia/2019/04/15/sreshtu-zamyrsiavaneto-kompostirane-v-studentski-grad.407614", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Компостирането е метод, чрез който отпадъците се превръщат в органична тор. В София има две зони за компостиране, като една от тях се намира в Студентски град. След дълги години студенти върнаха към живот тази пред болк 42 и ѝ придадоха нов облик.\n\r\nВ \"България сутрин\" организаторът на реновирането на зоната за компостиране Гергана Димитров обясни, че превръщането на отпадъци в тор може да отнеме между две седмици и година. Тя също така допълни, че е важно зоната, където се намира съоръжението трябва да бъде на сянка.\n\r\n\"В зависимост от количеството на отпадъка превръщането му в тор може да отнеме между две седмици и една година. Също така зависи от времето и големите на остатъците, които се слагат вътре. Има няколко основни правила на компостирането - трябва да има баланс между зелена и кафява маса. Важно е зоната за компостиране да бъде на сянка, частиците да се разбъркват редовно, за да могат по-лесно да се смелят. Смятаме в бъдеще да направим зоната социално място. За момента тя се заключва, тъй като предният компост е бил откраднат\", каза Димитрова.\n                    \n                    \n                \r\nНейната приятелка Любомира, която също участва дейно в реновирането на зоната за компостиране разкри, че оправянето на обекта е отнело няколко месеца.\n\r\n\"Хората могат да носят в зоната всичко растително, но не и животинско. Това място е западнало с годините. През 2013-та откриват зоната за компост заедно с още една в Княжево. С времето обаче тя запада. Реновираме зоната от края на януари до сега. Надяваме се тя бързо да стане доста популярна сред студентите\", заяви тя пред .\n\r\n ", "date": "2019.04.15", "title": "Срещу замърсяването: Компостиране в Студентски град"}
{"url": "https://www.dnes.bg/evroizbori-19/2019/04/15/politolog-bsp-se-razgranichava-ot-pes.407621", "text": "Първоначалното изваждане на Сергей Станишев от евролистата беше сигнал, че БСП се разграничават от европейските социалисти. Това коментира политологът Иван Кръстев пред bTV.\n\r\nВчера, след инфарктен пленум на левицата, беше решено, че Станишев все пак получава избираемо място сред кандидатите. Според ръководството на партията той няма място в листата и името му не фигурираше в предложенията на Изпълнителното бюро. По-късно обаче той беше предложен допълнително по време на пленума. \n\r\nПо думите на Иван Кръстев евентуално излизане на БСП от Партията на Европейските социалисти ще доведе до изолация в цялата страна. \n\r\n\"Чуха се гласове, че БСП иска да излезе от парламентарната група на социалистите в европарламента. Тази стратегия за редене на листата залагаше, че българското общество е разочаровано от Европейския съюз и че БСП би могла да спечели тези гласове. Г-н Енчев, който е известен критик на ЕС, е в листата\", допълни Кръстев. \n                    \n                    \n                \r\nТой коментира и темата \"Апартаментгейт\" като го сравни с подобен скандал във Великобритания през 2009г.\n\r\n\"Той беше свързан с това, как депутатите са използвали парите, които им се дават за кампания. Част от тях бяха използвали сумите, за да направят ремонт в къщите си, други за нов телевизор. Резултатът - толкова силно недоверие към политическата класа, че това беше един от моментите, в които Великобритания тръгна към Брекзит\" - обясни политологът. \n\r\nСпоред него арогантността на политиците е довела до това, никой да не иска да ги чуе, дори да са прави. \"Апартаментът и колата са видими неща, които всеки човек може да си представи и те много повече дразнят хората, отколкото абстракната търговия с влияние\" - допълни Кръстев.", "date": "2019.04.15", "title": "Политолог: БСП се разграничава от ПЕС"}
{"url": "https://www.dnes.bg/kino/2019/04/15/otide-si-zvezdata-ot-filmite-na-bergman-bibi-andershon.407617", "text": "Известната шведска актриса Биби Андершон почина на 83 години, съобщи за в.\"Гьотеборгс постен\" нейната приятелка, режисьорката Кристина Улофсон. \"Биби беше голяма актриса и невероятен хуманист\", каза Улофсон, цитирана от ТАСС.\r\nАндершон започва кариерата си в киното, когато е на 15 години, в реклама, заснета от легендарния режисьор Ингмар Бергман. Скоро тя става една от звездите на шведското кино и театър, припомня БТА.\r\nАндершон изпълнява една от първите си роли във филма \"Усмивки от една лятна нощ\" (1955) на Бергман, с когото кариерата й в киното е тясно свързана. Тя е играла в 11 филма на режисьора, сред които са \"Седмият печат\" (1957), \"Поляната с дивите ягоди\" (1957), \"Сцени от съпружеския живот\" (1973). Една от най-добрите й роли, според критиците, е на медицинската сестра Алма във филма \"Персона\" (1966).\r\n                    \n                    \n                През 1958 актрисата получава наградата на кинофестивала в Кан за най-добра женска роля във филма на Бергман \"На прага на живота\". През 1963 г. Андершон е удостоена със \"Сребърна мечка\" на Берлинския кинофестивал за най-добра женска роля във филма на Вилгот Шеман \"Любовница\".\r\nПрез пролетта на 2009 г. Андершон получи масиран инсулт и оттогава бе в болница за възрастни хора в Стокхолм.", "date": "2019.04.15", "title": "Отиде си звездата от филмите на Бергман Биби Андершон"}
{"url": "https://www.dnes.bg/football/2019/04/15/livyrpul-zashemeti-chelsi-na-anfiild-za-pryv-pyt-ot-7-g.407600", "text": "Ливърпул си върна отново лидерството във Висшата лига, след като победи Челси в дербито на 34-ия кръг, което се игра на „Анфийлд”, с 2:0.\r\nПо този начин отборът на Юрген Клоп отново е на върха с актив от 85 точки и 2 точки пред втория Манчестър Сити, който обаче има и мач по-малко на сметката си.\r\nЛондончани пък са 4-и с актив от 66 точки.\r\nТова бе първа победа за „червените” над този противник у дома от 7 години насам.\r\nОтборът на Ливърпул иначе бе в серия от шест поредни мача на „Анфийлд” на ниво Висша лига без успех срещу този противник.\r\nМане откри за домакините в 51-ата минута, а две минути след това Салах се разписа за крайния успех.\r\n ", "date": "2019.04.15", "title": "Ливърпул зашемети Челси на \"Анфийлд\" за пръв път от 7 г."}
{"url": "https://www.dnes.bg/obshtestvo/2019/04/15/spasiavat-nad-500-lekarski-praktiki-sys-zakonova-promiana.407601", "text": "Заради опасността хиляди пациенти да останат без личен лекар, срокът, в който общопрактикуващите трябва да имат задължително специалност, ще бъде удължен за пореден път. \"Министерството на здравеопазването ще предприеме законодателна инициатива за удължаване с четири години на срока за придобиване на специалност „Обща медицина“ от общопрактикуващите лекари\", съобщиха от МЗ.\n\r\nНа 3 юни изтича срокът, предвиден в Закона за лечебните заведения, според който личните лекари са длъжни да имат поне една специалност - обща медицина, вътрешни или детски болести, или спешна медицина, пише „Сега“. \n\r\nСрокът беше заложен преди повече от 10 години, като и преди това беше удължаван периодът, в който джипитата да придобият специалност. След 3 юни обаче регистрацията на практиките на тези, които нямат специалност или не са зачислени за специализация, ще трябва да бъде заличена, гласи законът понастоящем. \n                    \n                    \n                \r\nНай-актуалната справка на МЗ - от този месец, сочи, че лекарите без специалност, които няма да завършат обучението си до 3.06.2019 г., са 568. Това са общопрактикуващи със собствени практики. Отделно има и 105 джипита, които работят в групови практики и също не са придобили специалност. \"Важно е да се посочи, че през месец май 2019 г. предстои държавен изпит за специализанти по „Обща медицина“, на който са допуснати за явяване 122 специализанти\", допълват от МЗ.\n\r\nЗа тази година договори със здравната каса са сключили 4204 лични лекари, сочат данните на НЗОК, т.е. ако не се допусне нов компромис, над 10% от общопрактикуващите ще трябва да спрат работа. \n\r\nБроят на личните лекари и в момента е под минималните нужди на населението, определени от здравно министерство, а ако от системата отпаднат още стотици лекари, достъпът до първична извънболнична помощ на места ще е невъзможен.\n\r\nОт министерството припомнят, че като лични лекари могат да работят и записалите специализация, дори и още да не са я завършили. \r\n ", "date": "2019.04.15", "title": "Спасяват над 500 лекарски практики със законова промяна"}
{"url": "https://www.dnes.bg/sofia/2019/04/15/borbata-za-zapisvane-v-pyrvi-klas-v-sofiia-zapochva.407602", "text": "Борбата за прием в първи клас в столицата започва. От днес до 15-и май родителите могат да подават заявления в избраното от тях училище, като водещ критерий е уседналостта.\n\r\nС най-голям шанс да бъдат приети в желаното от тях училище имат децата, живели в района на училището през последните 3 години, както и тези чиито братя или сестри до 12-годишна възраст са възпитаници на същото школо. Те попадат в първа група, пише „Монитор“. \n\r\nВъв втора са тези с непроменян между 1 и 3 години адрес. Хлапетата, чийто адрес е сменян в рамките на по-малко от година пък се нареждат в трета група. В последната четвърта група са децата, чийто постоянен или настоящ адрес е извън прилежащия район на училището, в което подават заявление.\n                    \n                    \n                \r\nКогато децата от една група са повече от обявените места в план-приема на дадено школо, малчуганите се класират по допълнителни критерии. Сираци и полусираци ще получават 6 точки. Толкова ще има и за хлапета с над 50% трайни увреждания.\n\r\n По 5 точки бонус има за близнаци, семейства с повече от две деца, както и хлапета, чийто адрес е граничещ с прилежащия на район на училището, в което кандидатстват. Малчугани с подготвителна група в избраното школо и такива с братче или сестриче над 12 г. получават 4 точки към допълнителните критерии. \n\r\nНай-малък е бонусът за деца, които са настанени за отглеждане в приемно семейство или на роднини и близки, както и хлапета с един неизвестен родител или осиновени. Запазена е и възможността за жребий със случайни номера, когато броят на кандидатстващите деца, които отговарят на еднакви условия, е по-голям.\n\r\nДиректорът на 119-о СУ „Акад. Михаил Арнаудов“ в столичния кв. „Изток“ Диян Стаматов обясни, че тази година 400-500 деца попадат в района на школото. „В план-приема сме заложили пет паралелки. Когато видях, че ще има 500 кандидати, увеличих максимално броя на децата в тях до 29, за да намаля напрежението от страна на родителите“, обясни Стаматов. Така в училището ще могат да бъдат приети 145 деца. \n\r\nДиректорът обясни, че при подаване на заявленията за прием родителите трябва да носят акт за раждане на детето и личните си карти, за може да бъде проверен адресът им. Ако има разминаване с него и настоящият им адрес, трябва да донесат и документ от общината. Стаматов уточни, че за децата с братя или сестричета в школото е необходимо само да изпишат имената на по-голямото хлапе в заявлението, без да носят други документи.\n\r\nРезултатите от първото класиране стават ясни на 3-и юни, а записването на приетите е от 4-и до 17 ч. на 6-ти. На 6-ти в 18 ч. пък се обявяват и местата за второ класиране, а заявленията за участие в него се подават от 7-и до обяд на 10-и юни. Вечерта на 10-и става ясно и кои са приетите ученици, които имат два дни да се запишат. На 12-и в 18 ч. училищата обявяват колко са свободните места за трето класиране, които се подават заявления до 12 ч. на 14-ти юни. Класираните се обявяват същия ден вечерта, а записването е до 18-ти юни.\r\n ", "date": "2019.04.15", "title": "Борбата за записване в първи клас в София започва"}
{"url": "https://www.dnes.bg/obshtestvo/2019/04/15/predlojenie-zadyljitelna-zastrahovka-za-jilishtata.407603", "text": "Застраховката на жилищата отново да стане задължителна, както преди 1990 г. Това предлагат в предложенията си за промени в Закона за етажната собственост граждани. Исканията им са публикувани на сайта на Министерството на регионалното развитие и благоустройството. \n\r\nСпоред С.Д. е задължително да бъде създаден “застрахователен пул” за имоти, в който да бъдат застраховани както общите части, така и индивидуалните имоти срещу бедствия и аварии. За да е по джоба на всички, годишната вноска да е в размер от 1 промил от данъчната оценка на имота. При стойност на имота от 100 000 лв. годишната вноска, която ще плаща собственикът, ще е 10 лева. Така при пожар или земетресение имотите ще са защитени, разяснява идеята си гражданина, пише „Труд“.\n                    \n                    \n                \r\nНай-големият проблем при отношенията в етажната собственост е събиране на таксите за входа, за пореден път доказват мненията на гражданите. За да се справят с недобросъвестни съседи, се предлагат дори невъзможни варианти като този да се заплаща сумата за ремонти и текуща подръжка на общите части заедно със сметката за ток. Ако пък комшията не я плати до месец, да му се спира електричеството у дома, предлагат пострадалите от недобросъвестния съкооператори.\n\r\nЗа да се спре хвърлянето на боклуци около входа или повреждането на паркиралите около него автомобили, при искане от страна на етажната собственост да се поставят камери около сградата от общината, за да се залавят нарушителите, искат още съседи. Според тях институцията трябва да има срок от 1 месец, за да монтира уредите.\n\r\nГражданите настояват и общините да стимулират примерните етажни собствености. В случай, че входовете и градинките около блока са поддържани изрядно, да се освобождават собствениците от местни данъци за определен период от време, предлагат комшии.\n\r\nСпорове пораждат и таксите, които трябва да се плащат за деца над 6 години и за кучета. Според едни за домашните любимци трябва да се брои поне 10-кратна такса или минимум 100 лева на месец. Други са категорични, че децата цапат повече и идеята е безумна. Според трети трябва да има различни такси според теглото и големината на животните. А четвърти са категорични, че блоковете не са място за отглеждане на кучета, ако за това няма писмено съгласие от страна на всички съседи.\n\r\n ", "date": "2019.04.15", "title": "Предложение: Задължителна застраховка за жилищата "}
{"url": "https://www.dnes.bg/stranata/2019/04/15/sled-ptp-to-liutvi-mestan-ostava-v-aresta.407606", "text": "Окръжната  прокуратура в Кърджали ще реши дали да повдигне обвинения на Лютви  Местан заради тежката катастрофа, в която загина 6-месечно бебе.  \n\n\n\n\n\n\n                    \n                    \n\n\n\n\r\nОкръжната прокуратура в Кърджали ще реши дали да повдигне обвинения на Лютви Местан заради тежката катастрофа, в която загина 6-месечно бебе, съобщава.\n\r\nЛидерът на ДОСТ е задържан за 24 часа. Преди това той беше прегледан в болница, а алкохолните проби на шофьорите и на двата автомобила бяха отрицателни.\n\n\n\r\nИнцидентът стана около 13.30 часа в неделя на разклона за село Загорско. По първоначални данни до катастрофата се е стигнало след като колата на Местан тръгнала да се включва на главния път в посока Гърция.\r\nМестан се е движел по път без предимство.\r\nВ блъснатата кола се е возело семейство. 6-месечно бебе е починало. Всички останали са ранени. Бащата е с травма в кръста, а 9-годишното дете и 28-годишната майка са с комоцио, без опасност за живота.\n\r\nОбразувано е досъдебно производство за катастрофа по непредпазливост, завършила със смърт.\n\r\n\"Единственият шанс да не се случи това нещо, беше да не съм там\", коментира трагедията Лютви Местан.Той отрече да не е спрял на знак \"Стоп\".\r\nРазследването на инцидента продължава.\r\n ", "date": "2019.04.15", "title": "След ПТП-то: Лютви Местан остава в ареста"}
{"url": "https://www.dnes.bg/video-prognoza/2019/04/15/ponedelnik-zapochva-s-oblaci-i-dyjd-nad-cialata-strana.407609", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        И тази седмица започва с облачно и дъждовно време. Максималните температури днес в страната ще са между 11 и 16 градуса. \r\n \r\nПреди обяд валежите в Източна България ще спрат, а през деня и облачността там временно ще се разкъса. Над останалата част от страната ще се задържи предимно облачно и на места, главно в Югозападна България ще има превалявания. \n\r\nЩе духа до умерен североизточен вятър. Максималните температури ще са между 11° и 16°. Това прогнозира синоптикът на  Симеон Матев.\n\r\nНад планините отново ще е предимно облачно. Превалявания от дъжд ще има на места в масивите от Западна България, на височина над 1800 м ще са от сняг. Ще духа до умерен вятър от изток-североизток. Максималната температура на височина 1200 метра ще е около 6°, на 2000 метра – около 0°. \n                \n                \r\nВъв вторник и сряда незначителни превалявания ще има само на отделни места. Ще има и временни разкъсвания и намаления на облачността. На повече места и по-продължителни във вторник. \r\n ", "date": "2019.04.15", "title": "Понеделник започва с облаци и дъжд над цялата страна "}
{"url": "https://www.dnes.bg/politika/2019/04/15/bylgariia-voenno-nemoshtna-silno-preuvelicheno.407604", "text": "Твърденията за военната немощ на България се оказаха силно преувеличени. Това показват международните изследвания и сравнения. По разходи за отбрана на глава от населението например България, която обикновено се влачи на опашката в разни класации, се намира в средата между всички държави - членки на НАТО. \n\r\nА по комплексна оценка, включваща 55 критерия, страната ни е 15-а военна сила в ЕС и 60-а на планетата, пише „Сега“. \n\r\nВоенният министър Красимир Каракачанов и другите привърженици на превъоръжаването на България често напомнят, че всички членки на НАТО са длъжни да дават за отбрана поне 2% от брутния си вътрешен продукт (БВП), а нашата страна системно не изпълнява дълга си. Но истината е, че от близо 30 държави от Северноатлантическия пакт само пет спазват изискването, а 21 са недисциплинирани като нас. Това показва базата данни на SIPRI  - Стокхолмския институт за изследване на мира, който събира информация за военните разходи по света от 1947 г. насам. \n                    \n                    \n                \r\nПарите, които България дава за отбрана, са равни на 1.55% от БВП, а това се оказва повече на фона на харчовете на държави като Германия, Испания, Белгия, Канада и др. \n\r\nЕдинствените, които минават заветните два процента, са САЩ, Гърция, Франция, Турция и Естония, сочи статистиката на шведския институт за 2017 г.  В същото време Унгария, Чехия, Словения, Белгия и Люксембург отделят само 0.5-1% от БВП за военни цели, което означава, че ще им е особено трудно да покрият натовския критерий в следващите години.\n\r\nСигурно мнозина ще се изненадат, но по отбранителна мощ България е 15-а в ЕС и 60-а в света. Това сочи проучването на независимия уебсайт „Световна военна сила“ за 2018 г. И то отрежда нелоша позиция на страната ни сред съюзниците в НАТО - 17-а.  \n\r\nВ челната петорка влизат САЩ, Русия, Китай, Индия и Франция. Прави впечатление, че съседната ни Турция е девета световна сила. Гърция заема 29-а позиция, а Румъния е 40-а. Сърбия и Македония са доста по-назад - съответно на 78-о и 118-о място. \n\r\nКласирането, което обхваща 136 държави, се прави на базата на 55 критерия. Оценката включва не просто въоръжение и численост на армията, но и различни геополитически фактори, природни ресурси, индустрия, работна сила. Ключов фактор е финансовата стабилност, затова проучването отчита какъв е външният дълг на страната и дори каква е покупателната способност на населението. За отбелязване е, че по комплексна оценка България изпреварва държави като Португалия, Австрия и Словакия.\r\n ", "date": "2019.04.15", "title": "България военно немощна? Силно преувеличено!"}
{"url": "https://www.dnes.bg/football/2019/04/15/svetyt-sled-skandalite-na-levski-ludogorec-pylna-ludost.407607", "text": "Фенът на Левски, който скочи върху тунела по време на дербито с Лудогорец (0:2), бързо набра световна популярност.\r\nСблъсъкът в София не мина без скандали и след изгонването на Козмин Моци за провокация към публиката, ултрас на \"сините\" се вбеси. Той прескочи огражденията и започна да скача върху коридора, откъдето излизат и се прибират футболистите.\r\n \r\nНе е ясно дали целта му е била да падне върху Моци, но завършекът не беше никак успешен. Тунелът не издържа и мъжът падна точно пред погледите на полицаите.\r\n \r\nСлучката веднага обиколи световните медии, като сайтът Givemesport.com пише в материала си: \"Лудост, пълна лудост\"! В текста се обяснява, че българското дерби е било придружено от хаотични сцени по трибуните и се добавя: \"Не ни вярвате? За щастие, румънският журналист Емануел Рошу предостави кадри от напълно безумните сцени в България. Със сигурност не виждате нещо подобно много често\".\r\n \r\nНакрая се добавя, че Левски ще отнесе наказание, а Моци едва ли ще злорадства следващия път, когато гостува в София. \r\n \r\n", "date": "2019.04.15", "title": "Светът след скандалите на Левски – Лудогорец: Пълна лудост!"}
{"url": "https://www.dnes.bg/evroizbori-19/2019/04/15/stanishev-vs-ninova-ima-li-inat-ima-i-otpor.407610", "text": "Президентът на Партията на европейските социалисти (ПЕС) Сергей Станишев, когото червената шефка Корнелия Нинова отказа да включи сред кандидатите на левицата за евродепутати, смята, че  никога не е имало такова напрежение в БСП при подредба на листи. \n\n\n След 10- часови инфарктни дебати в неделя, в крайна сметка евролистата беше сериозно променена, след като на практика пленумът на БСП бламира Нинова и пренареди нейната листа. Водач на листата остава Елена Йончева, но Сергей Станишев влезе в нея на пето място.\n\r\n\"Когато нещо се прави на инат се получава отпор. Националният съвет са зрели хора, с политическа отговорност, можехме да си спестим това, което си причинихме\", коментира Станишев пред Нова телевизия. \n                    \n                    \n                \r\nТой призна, че участва в кампанията не с амбицията на всяка цена да стане евродепутат.\n\r\n\"Аз съм постигнал изключително много и почти никой няма такива постижения и в национален, и в европейски мащаб едновременно. За мен е важно, че партията ясно заяви своята европейска социалистическа привързаност към нашето семейство и иска с общи усилия да променим Европа”, заяви още Станишев.\n\r\nСпоред него политиците трябва да бъдат усмирени, защото хората не се интересуват от проблемите на една партия, а какво могат и ще направят за тях. \n\r\nТой разкритикува Нинова и за декларацията й след края на пленума, в която тя посочи, че вече Националният съвет носи отговорност за резултатите на БСП от евроизборите, а не лично тя.\n\r\n\"Несериозно е. Политиката не е въпрос на налагане на собствена воля, а на намиране на решения, които са обединяващи\", отсече лидерът на ПЕС.\n\r\nТой смята, че всяко едно ръководство и всеки един лидер иска или не - носи отговорност и не може да се скрие.\n\r\n\"Всеки трябва да се смири и да работи, политиката не е игра на самолюбие, на инат, на егоизъм\", отсече Станишев. \n\r\nСпоред него, ако предизборната кампания затъне в скандали и замерване с компромати, изобщо няма да има дискусия за политики.", "date": "2019.04.15", "title": "Станишев vs. Нинова: Има ли инат, има и отпор!"}
{"url": "https://www.dnes.bg/index/2019/04/15/receptata-dnes-domatena-krem-supa.407466", "text": "\r\n4 домата, обелени и нарязани\r\n4 чаши доматен сок\r\n2-3 стръка пресен босилек, нарязан\r\n1 чаша готварска сметана\r\n½ чаша масло\r\nсол и черен пипер на вкус\r\n\r\nНакиснете доматите в сока в дълбока тенджера на средна температура за около 30 минути. След като заври, пасирайте с пасатор. Добавете пресния босилек и върнете на котлона. Добавете сметаната и маслото. Овкусете с подправките и разбъркайте. Увеличете котлона, докато маслото се разтопи напълно. Не допускайте супата да заври повторно, за да не се пресече. \r\n", "date": "2019.04.15", "title": "Рецептата Dnes: Доматена крем супа"}
{"url": "https://www.dnes.bg/obshtestvo/2019/04/15/stolichani-v-poveche-vseki-peti-bylgarin-veche-jivee-v-sofiia.407615", "text": "Българските села отдавна са на изчезване, но се оказва, че същата съдба застрашава и малките градове. \n\r\nВече 73,7% от българите живеят в градовете, като всеки пети се е настанил в София. \n Миграцията от селата към градовете е изчерпана. Основният поток е от малките градове към големите градове и основно към столицата, обясни пред БНТ Магдалена Костова, директор на \"Демографска и социална статистика\" в НСИ.\n\r\n164 села са останали без жители през последите десетина години.\n\r\nСпоред Костова обаче по-големият проблем е, че 22% от населените места са с население до 49 души, като хората там са на възраст над 65 години, което означава, че скоро и те ще се обезлюдят. \n                    \n                    \n                \r\nТези населени места са погранични и високопланински и на практика няма шанс да бъдат населени отново, смята тя. \n\r\nСредната възраст на българина също се увеличава до 43,8 години.\n\r\nВ София средната възраст е по-ниска, като показателите са близки до средноевропейските.\n\r\nОсвен че намаляваме и застаряваме като нация, раждаемостта продължава да спада.\n\r\nРаждаемостта е най-висока в Сливен като това е традиционно. След Сливен се нареждат София и Ямбол.\n\r\nМиграцията продължава да е сериозен проблем. Почти всеки втори, който заминава зад граница, е на възраст 20 - 39 години и това влошава структурите. \n\r\nНапускащите страната търсят по-добър живот и по-добро образование, коментира Костова. \n\r\nСеверозападният регион е най- слабо развитият в целия ЕС. Там има и най-лоши демографски показатели - най-висока смъртност, най-ниска раждаемост и най-висока миграция.", "date": "2019.04.15", "title": "Столичани в повече: Всеки пети българин вече живее в София "}
{"url": "https://www.dnes.bg/notifikacii/2019/04/15/mladej-otkri-strelba-v-kanadska-cyrkva-edin-e-zaginal.407616", "text": "Един човек е загинал, а друг е пострадал в резултат на стрелба в църква в канадския град Салмън Арм в провинция Британска Колумбия, предава TACC, като се позовава на данни от местния телевизионен канал CTV.\n\r\nМъж на 25 г. е влязъл в храма и е открил стрелба. Полицията е задържала извършителя, чиято самоличност не се разкрива.\r\nПо предварителни данни според властите причините за престъплението не се свързани с религиозни мотиви.", "date": "2019.04.15", "title": "Младеж откри стрелба в канадска църква, един е загинал "}
{"url": "https://www.dnes.bg/sofia/2019/04/15/magaziner-obyrna-niakolko-chashki-i-shtipna-400-lv-ot-kasata.407612", "text": "Мъж обра магазина, в който работи. Престъплението е извършено в петък в търговски обект в София.\r\nПродавачът се напил на работното си място, след което взел част от оборота и си тръгнал, разказа синът на собственика на магазина Александър Гълъбов. Служителят е нает на работа преди едва две седмици и е бил наясно, че имало камери.\r\nНа записи от видеокамери в магазина се вижда как въпросният служител първо изпива нялкостотин грама алкохол, след това бърка в касата, взима част от оборота и просто си тръгва. Потърпевшите работодатели казват, че към момента е неоткриваем.\r\n\"Той не си вдига телефона. Това не ни е първи случай. Имаме и случаи с много по-големи крупни суми, които са задигани. Полицията ги е хващала и затова вече не даваме и сигнали“, казва Гълъбов.\r\nОткрадната сума била близо 400 лева. \r\n\"Той първоначално се опитва да ги преброи, но не може и решава да грабне колкото успее“, коментира още синът на собственика.\r\n ", "date": "2019.04.15", "title": "Магазинер обърна няколко чашки и \"щипна\" 400 лв. от касата"}
{"url": "https://www.dnes.bg/obshtestvo/2019/04/15/bylgarinyt-postradal-tejko-v-kitai-se-zavryshta-u-doma.407618", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБлизо месец, след като българинът Николай Маринов пострада тежко при падане от мост в Пекин, младият мъж ще се прибере у нас. Тук той ще продължи лечението и възстановяването си в българска болница, съобщи в студиото на \"България сутрин\" Веселин Найденов, който е близък приятел на пострадалия. \n\nЗа прибирането у нас пострадалият Николай ще бъде придружен от неговата майка Красимира, която от началото на месеца се намира при него. Двамата ще пристигнат в София във вторник, след като държавата пое разходите за самолетните билети, както и за транспортирането на Николай до китайското летище и прехвърлянето му между двата полета.\n                    \n                    \n                \r\nВеселин Найденов сподели още, че въпреки че в началото на седмицата е имало проблем с дарителската платформа, през която бяха събрани средства за извършените операции на българина, проблемът е бил разрешен, а от Министерството на външните работи са дали нужните писмени гаранции пред болницата за заплащането на медицинските разходи.\n\r\n\"Въпреки, че е стабилизиран, Николай остава в тежко състояние. Той има увреждане на гръбначния стълб и опашката. Не може да контролира отделянето си, няма усет. Неговата майка ще трябва да му помага през целия път. А в Москва българското посолство в Русия ще асистира за прехвърлянето му от единия на другия самолет. След пристигането му в София, на летището ще го чака линейка, която ще го транспортира до \"Пирогов\", \n\r\nDnes.bg припомня, че 31-годишният преподавател по български и английски език Николай Маринов се завръща в България след две животоспасяващи операции и едномесечно лечение в болница в Пекин. Първоначалният вариант за възстановяването на пострадалия мъж беше рехабилитация в друга китайска болница, но разходите се оказаха твърде високи за това, с което той разполага като събрани средства.\r\n ", "date": "2019.04.15", "title": "Българинът, пострадал тежко в Китай, се завръща у дома"}
{"url": "https://www.dnes.bg/usa/2019/04/15/tornado-udari-niakolko-shtata-v-sasht-osem-zaginali.407619", "text": "Торнадо удари вчера Съединените щати, а броят на жертвите достигна осем души, съобщава USA Today.\r\nБурята се развихрила в южните щати – Луизиана, Тексас, Мисисипи и Алабама.\r\nОсем души загинали, десетки в неизвестност и над 40 ранени - това е черната статистика в щатите Тексас и Мисисипи. Сред загиналите има 3 деца.\r\nГрадовете Франклин в Тексас и Хамилтън в Мисисипи са понесли значителни щети от преминаването на торнада.\r\nНад 100 хиляди домове и търговски обекти остават без електричество. Бурите са довели до закъснения или отмяна на над две хиляди полета от Далас през уикенда.\r\n\"Възможно е гръмотевичните бури с дъждове и силни ветрове да се придвижат към централната част на атлантическото крайбрежие и южната част на щата Ню Йорк в неделя през нощта\", заявиха метеоролози.\r\n ", "date": "2019.04.15", "title": "Торнадо удари няколко щата в САЩ, осем загинали"}
{"url": "https://www.dnes.bg/evroizbori-19/2019/04/15/bsp-ne-e-vojdistka-partiia-ninova-otgovorna-naravno-s-drugite.407613", "text": "Не сме вождистка партия, заяви вторият номиниран в листата на БСП за евровота Петър Витанов. Той настоя, че лидерът на партията Корнелия Нинова носи точно толкова отговорност, колкото и всички, гласували за листата. Вчера столетницата се събра на пленум, но след тайно гласуване виждането на червената шефка за състава на листата беше променено. \n\r\nСтигна се до балотаж за второто и третото място, както и за петото и шестото. За второто място се съревноваваха Петър Витанов и Цветелина Пенкова, а за петото – президентът на ПЕС Сергей Станишев и Иван Кръстев. Предварително беше утвърдено само четвъртото място, отредено на гражданската квота – за началника на кабинета на президента Иво Христов.\n\n\n\n\n                    \n                    \n                \r\nСтанишев обаче беше предложен допълнително по време на пленума, като той не беше сред имената за евровота, предложени от Изпълнителното бюро на БСП. Според Петър Витанов в партията е имало колективно разбиране за присъствието на Станишев. \n\r\n\"Не смятам , че Корнелия Нинова е била бламирана от Изпълнителното бюро, нещо повече – въпреки инфарктните моменти, партията излезе обединена около листата. От днес вече работим за печеленето на изборите”, посочи още Витанов пред bTV.\n\r\nТой коментира и и появата на Иво Христов в листата.\n\r\n\"Приемам присъствието на Иво Хистов като нещо изключително положително, защото той се възприема от голяма част от българските леви хора като автентичен техен представител, смятам че ще допринесе с положителен резултат към електоралните нагласи за БСП. Иво Христов е изявен левичар\", обясни още Петър Витанов.\n\r\nСпоред него президентската институция определено се позиционира като опозиция на тази власт. Не виждам нищо ненормално да имаме еднакви тези с президентството, отбеляза Витанов.\n\r\nНа въпрос защо досега действащите евродепутати не се намират на избираеми позиции, той обясни, че двама от тях попадат  в първата десетка.\n\r\n\"БСП има всички шансове да вкара поне седем евродепутати, борим се за победа и съм убеден че ще я постигнем\", категоричен беше Петър Витанов.\n\r\n\"За нас победа ще е да имаме един глас повече от опонентите ни. Ние искаме да променим България и Европа. Никой не може да поставя под съмнение европейската ориентация на БСП\", категоричен беше Витанов.\n\r\nПо думите му БСП не е евроскептична партия, а напротив – стреми се да постигне промени в ЕС, така че да бъде по-социален и да възстанови гражданските защити на хората, да доведе до преодоляване на тежките неравенства.", "date": "2019.04.15", "title": "БСП не е вождистка партия, Нинова отговорна наравно с другите!"}
{"url": "https://www.dnes.bg/akoshtete-vqrvaite/2019/04/15/groznata-istina-kakvo-ne-ponasiat-zodiite.407428", "text": "Може да сте спокойна личност, която има висока толерантност към много ситуации, но все пак се намират неща, които ви карат да излизате от равновесие, дразнят ви и дори признавате, че мразите. Всеки от нас има непоносимост към някои човешки черти, явления, действия, съвети и т. н. и може би зодиакалният знак оказва влияние върху това.\n\r\n\n\r\nОвните изпитват непоносимост към хора, които правят нещата бавно, обясняват се прекалено много – на практика им губят времето. Като една практична и точна зодия, те направо полудяват, когато са в задръстване, закъсняват или чакат закъснели, не получават навреме отговор на съобщенията си и т. н.\n\r\n\n\r\nПромените, хората, които говорят глупости, намачкани или изцапани дрехи, лошо обслужване, прегоряло ястие и личности, които не ползват дезодорант, могат лесно да изкарат извън нерви Телците.\r\n                    \n                    \n                Вижте какво не понасят останалите зодии в", "date": "2019.04.15", "title": "Грозната истина: Какво не понасят зодиите?"}
{"url": "https://www.dnes.bg/notifikacii/2019/04/15/zadyrjaha-myj-v-belgiia-gotvel-teroristichna-ataka.407596", "text": "Мъж е бил задържан в Белгия в рамките на антитерористично разследване. Според непотвърдена информация той е бил напът да извърши нападение, предаде Франс прес, като се позова на местни медии.\r\n22-годишният мъж е бил арестуван вчера в дома си в Уавр, южно от столицата Брюксел, съобщиха в. \"Дерниер йор\" и телевизия Ер Те Ел. Той бил задържан, за да бъде разпитан за неуточнени терористични дейности.\r\nСпоред \"Дерниер йор\" мъжът се е готвел да извърши атака в близко бъдеще. Ер Те Ел обаче не бе в състояние да потвърди тази информация.\r\nЗасега белгийската прокуратура не отговаря на запитванията за коментар.\r\nПрез последните години джихадисти извършиха много атаки в Белгия, припомня Франс прес.\r\n32 души загинаха при нападения срещу летището на Брюксел и в метрото на столицата на 22 март 2016 г. Отговорност за тези атаки пое групировката \"Ислямска държава\".", "date": "2019.04.15", "title": "Задържаха мъж в Белгия, готвел терористична атака"}
{"url": "https://www.dnes.bg/health/2019/04/15/kak-da-se-hranim-za-vaginalno-zdrave.407475", "text": "Всичко, което слагаме в устата си, оказва влияние върху здравето ни, включително и интимното. Вагината притежава изключително крехка среда, която лесно може да бъде повлияна от неправилното хранене и недостатъчно добрата хигиена. Вагиналното здраве зависи до голяма степен от това какви храни консумираме и дали те нарушават естествените полезни бактерии във вагиналната флора.\r\nЗа да бъде вагината ви здрава и с ненарушен pH-баланс, вижте кои са най-добрите и най-лошите храни за нея.\r\n\r\nПодобно на чревната флора, вагиналната също е изградена от фин баланс на полезните бактерии в нея, който осъществява защитни и контролни функции. Нарушенията в този баланс правят вагината уязвима към инфекции. За да подпомогнете нейното здраве, консумирайте пробиотични храни, които носят в себе си полезни бактерии, например кисело мляко и ферментирали храни. Пребиотиците също са много важни, тъй като са богати на фибри, а те подхранват полезните бактерии.\r\n                    \n                    \n                \r\nПолезните мазнини в орехите, зехтина, авокадото са от голямо значение за баланса във вагиналната флора. Мазнините в тези храни имат свойството да контролират и холестерола, което също играе роля в поддържането на баланса във вагиналната флора. Бадемите също са чудесен избор, тъй като са богати на калций и витамини от група В, които предотвратяват поява на вагинит.\r\n", "date": "2019.04.15", "title": "Как да се храним за вагинално здраве?"}
{"url": "https://www.dnes.bg/obshtestvo/2019/04/15/gotvi-se-lepenka-s-chip-za-elektronna-identifikaciia-za-vseki-avtomobil.407597", "text": "Всеки автомобил, който е преминал годишен технически преглед, ще трябва да има лепенка с чип за електронна идентификация. Той ще е подобен на чиповете, които сега ветеринарите слагат на домашните кучета и при проверка може да се получи подробна информация за породата, възрастта, стопаните и адреса на четириногото.\n\r\nСвоеобразният електронен нашийник за превозните средства е описан в проект за промяна на Наредба на Министерството на транспорта, публикуван за обществено обсъждане, пише „Труд“.\n\r\nПредвижда се чипът да е от типа UHF RFID (от англ. – Ултра висок радио честотен идентификатор), клас 1, поколение 2. Всъщност широката публика вече познава добре подобен тип чипове, с които може да се отключват врати, вдигат бариери, задействат асансьори или да се маркират скъпи стоки и дрехи в магазини и молове. В някои страни, между които и съседна Турция, те играят ролята на винетни стикери.\n                    \n                    \n                \r\nЦената не е висока, особено когато се произвеждат стотици хиляди или милиони бройки, какъвто е случаят с автомобилите. По-скъпи обаче са четящите устройства, които трябва да скенират информацията от чипа от по-далечно разстояние, включително и от движещи се обекти. Правени са опити, при които данните без проблем се виждат дори и от автомобил, движещ се с 220 км/ч. Но по принцип четящите камери би трябвало да се поставят в зони с ограничения на скоростта. \n\r\nРъчни устройства могат да се носят и при проверки от полицаи, граничари, митничари или инспектори от ДАИ. При установяване на нередности или изтекъл срок за явяване на ГТП колата ще бъде идентифицирана и собственикът нарушител ще получава глоба от 50 лв. по Закона за движение по пътищата или принудителна административна мярка “спиране от движение” в случай, че има техническа повреда или отклонения от еконормите за изгорели газове.\n\r\nСтикерът с чип ще се лепи горе в средата на предното панорамно стъкло, веднага след като са приключили успешно тестовете на автомобила в пункта за ГТП. Новата лепенка ще замени старата, а на шофьорите няма да се дават досегашните талон 1 и талон 2, нито ще се налага той да ги показва при спиране на пътя.\n\r\nНово в лепенката ще бъде обозначението с номер за екокатегория. В случай, че последният технически преглед е бил направен в друга държава и колата няма стикер, собственикът ще може да мине на преглед по-рано от изтичането на периода, за да получи наш стикер с екокатегория.\n\r\nЧипът и стикерът ще съдържат над 50 технически данни за автомобила, като само 5 от тях няма да бъдат кодирани, предвиждат промените в наредбата. На първите места това са регистрационният номер на колата, какъв вид е бил нейния годишен технически преглед на коя дата и в коя държава. Ако е лек автомобил или микробус до 8 места и до 3,5 тона – ще се вижда ясно и цифрата от 1 до 5, тоест – на коя от петте екологични категории отговаря.\n\r\nВсички останали 54 позиция в чипа ще бъдат криптирани и ще излизат само в случай, че се четат със специално декодиращо устройство. Сред тях са номерът на рамата, датата на първа регистрация, масата, марката и моделът на колата, обемът на двигателя, измерените стойности на отделени газове, вида гориво, показания на километража и други.\n\r\nПет екологични групи ще бъдат въведени, но не за всички автомобили, а само за леките коли и микробуси с до 8 места и до 3,5 тона. Ограниченията се въвеждат съгласно Националната програма за подобряване качеството на атмосферния въздух (2018-2024 г.) и са предложени като поправки в наредбата за годишните технически прегледи (ГТП).\n\r\nЦелта е всяка община да може в дни с извънредно мръсен въздух да обявява забрани за движение на колите от групи 1 до 4. Тяхната екокатегория ще бъде записана в стикера с чип на предното стъкло.\n\r\nПо условие в Пета екогрупа ще бъдат само колите, които имат само електродвигател или са задвижвани с водородна горивна клетка. Всеки автомобил от най-масовите категории М1 и N1 ще влезе в останалите четири групи по няколко критерия – с какъв ЕВРО стандарт е произведен, през коя е годината е излязъл от завода и какъв е резултатът от проверката на изгорелите му газове. На пунктовете за ГТП за бензиновите двигатели ще се мери с газомер отделeните количества въглероден окис (CO), а дизеловите ще се тестват за количествата отделен дим.\n\r\nВ най-долната Първа група ще попаднат всички двутактови коли като “Трабант” и “Вартбург”, както и тези, които изобщо нямат даже и ЕВРО 1. Колите с газови уредби на пропан-бутан или метан ще бъдат изпробвани за отделени газове и при работа на двигателя с оригиналния вид гориво. Някои от тях – тези, които са произведени и при тестове покриват нормите на екостандарти ЕВРО 5, междинния ЕЕV и ЕВРО 6, могат да влязат и в най-високата Пета екологична група.\r\n ", "date": "2019.04.15", "title": "Готви се: Лепенка с чип за електронна идентификация за всеки автомобил"}
{"url": "https://www.dnes.bg/obshtestvo/2019/04/15/bylgarin-ne-platil-39-globi-spestiaval-ot-magistrala-v-turciia.407598", "text": "Турските власти са спрели шофьор от Ямбол на ГКПП Капитан Андреево- Капъкуле, защото имал натрупани 39 глоби с общ размер 1132 лири, което се равнява на около 340 лева. Те са за това, че не е плащал за магистралите, по които е пътувал. Оказва се, че най-старата му е от 2016 г., пише „Монитор“. \n\r\nТова е само един от десетките случаи на водачи, които са пътували в южната ни съседка, направили са нарушение на пътя или не са си платили тол таксата за магистрала.\n\r\nТе попаднаха в капан от петък и през целия уикенд, след като турските власти започнаха обявеното две седмици по-рано събиране на глоби от нарушителите при напускане на страната. Принципът е плащаш или колата остава на митнически паркинг. Засега суровата мярка се прилага само на ГКПП при Капъкуле-Капитан Андреево, съобщиха пътуващи.\n\n\r\n                    \n                    \n                \"Мъж пред мен плати 3 хиляди лири (почти 900 лева) за превишена скорост, нищо не обясняват“, оплакаха се пътуващи. Ако не платиш, задържат колата на паркинг на границата, разказаха очевидци. При изходящия контрол на Капъкуле на монитора на проверяващия се появява информация, че за напускащия автомобил има неплатени глоби и с собственикът трябва да се върне на гише 41 с талона на колата за уреждане на задължението.\n\r\nНовата мярка беше обявена още в края на март, но тогава никой не предполагаше мащаба на възможните потърпевши от нея. Сумите могат да се платят в брой или с карта на гише на самия граничен пункт. Фискалните документи са само на турски език и заради езиковата бариера голямата част от пътуващите не знаят точно за какво са сумите, нито как са се натрупали.\n\r\nВ петък вечерта в социалните мрежи на общностите на често пътуващите до Турция се появиха адресите на два сайта, където може да се проверяват наличните глоби и това даде възможност на туристите, подлежащи на санкции, засега да ги избегнат, като не минават през Капъкуле. \"Казваш в КАТ, че си изгубил номера на колата, взимаш нов и край с глобите“, дават съвет в социалните мрежи находчиви българи. \n\r\nТова обаче е заблуда, тъй като търсенето на глобите наистина е по номер на колата, но нарушителят фигурира в турските масиви с всичките си данни и няма как да избегне санкциите, ако се появи на границата. \n\r\nНай-честите нарушения са за движение по магистрали, мостове и тунели в Турция без плащането на тол такса, което там се осъществява с електронен стикер със заредена предварително сума в турски лири. Системата е доста либерална и позволява в случай, че бързате или нямате време да заредите пари, дори преминаване без заплащане с гратисен период от 14 дни. Ако след пътуването си платите дължимата такса в двуседмичния срок, глоба няма. Ден по-късно нередовният шофьор трябва да плати четворния размер.\n\r\nЕлектронни системи улавят автоматично и нарушителите при преминаване на червена светлина. Глобата за това от 1 януари 2019 година е 235 лири (70,34 лева). От 108 на 235 лири е повишена и глобата за говорене по мобилен телефон по време на шофиране. Неспирането на пешеходна пътека е 488 (146 лева) лири срещу 235 в края на миналата година. Дрифт и \"катаджийско обръщане\" с газ и спирачка се наказват официално с глоби от 5 до 10 хиляди лири, което е почти 3000 лева за тавана на глобата и спиране на колата за срок от 60 дни. За тонколони, сирени или специални лампи, монтирани върху купето на колата, глобата е 1002 лири (300 лева), толкова е и за МПС, което изпуска вредни емисии повече от допустимото. Движението в насрещното носи също глоба от 1002 лири.\n\r\nЗа какво още може да ви глобят в Турция на общо основание: за високо пусната музика в купето, за неработещ агрегат по автомобила, за неизползване на фарове за мъгла и дъжд, когато атмосферните условия го изискват, за изхвърляне на боклук или цигара през прозореца на колата, за смяна на лента на движение без мигач и куп други.\n\r\nПрез уикенда се оказа, че засега мярката не засяга пунктовете в Малко Търново и Лесово, както и напускащите южната ни съседка през границата с Гърция, но според турски източници било въпрос на време да свържат и сървърите на тези ГКПП със сървърите на приходната агенция и министерството на транспорта и инфраструктурата.\n\r\n ", "date": "2019.04.15", "title": "Българин не платил 39 глоби, \"спестявал\" от магистрала в Турция"}
{"url": "https://www.dnes.bg/notifikacii/2019/04/15/kim-chen-un-s-novo-zvanie-predstavitel-na-vsichki-koreici.407599", "text": "Севернокорейският управник Ким Чен Ун си присъди ново звание и то вероятно ще предизвика ужас в Сеул: държавните медии в КНДР наричат Ким \"Върховен представител на целия корейски народ\", предаде ДПА.\n\r\nНовото звание за пръв път беше забелязано преди няколко дни в съобщенията за новоизбрания състав на Върховното народно събрание - севернокорейския парламент.\n\r\n\"Претенцията да бъде лидерът на всички корейци е в съзвучие с дългосрочната цел на Ким Чен Ун да обедини Корейския полуостров под свое ръководство\", написа експертът по Северна Корея от Виенския университет Рюдигер Франк в \"38 Север\" (38 North), новинарски сайт на Американско-корейския институт.\n\n\r\n                \n                Макар от правителството в Сеул все още да няма официална реакция, южнокорейски анализатори подозират, че новото звание на Ким може да послужи и за още по-голяма консолидация на позицията му.\n\r\nЗасега Пхенян избягваше да претендира открито за лидерство на целия Корейски полуостров. \"Затова новото звание е скъсване с миналото и е открито предизвикателство към ролята на Южна Корея и президента й\", пише Франк.\n\r\nМиналата година Ким и южнокорейският президент Мун Дже Ин се срещнаха три пъти. На първата среща през април те се споразумяха да премахнат ядрените оръжия на Корейския полуостров. Макар че общата декларация остави отворен въпроса за конкретните мерки за постигане на ядреното разоръжаване, срещата направи много за подобряване на междукорейските отношения, отбелязва ДПА, цитирана от БТА.\n\r\n\r\n ", "date": "2019.04.15", "title": "Ким Чен Ун с ново звание – представител на всички корейци"}
{"url": "https://www.dnes.bg/obshtestvo/2019/04/15/koki-se-nujdae-ot-4000-evro-za-imunostimulatori.407623", "text": "Лекарите успешно вляха на малкия Калоян Казаков стволови клетки, след успешния процес на хелиране.\r\nКоки страда от вторичен недоимък на лактазата, нецелиакична глутеновата непоносимост и детски аутизъм. Към настоящия момент, здравето и животът на детето се крепи основно на дарения, които правят осъществяването на необходимите терапии възможно.\r\nСега предстои терапия с имуностимулатори, но семейството изпитва трудности да осигури необходимите 4000 евро. Родителите не спират да се борят за неговото здраве, нека всеки, който може да помогне - да се включи в тази борба.\r\nНай-ефективен за Коки и семейството му начин за дарение, е чрез специализираната онлайн .", "date": "2019.04.15", "title": "Коки се нуждае от 4000 евро за имуностимулатори"}
{"url": "https://www.dnes.bg/stranata/2019/04/15/bageri-sreshtu-nezakonni-romski-kyshti-akciiata-v-stara-zagora.407622", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПоредно събаряне на незаконни къщи в ромския квартал \"Лозенец\" в Стара Загора е планирано за днес. Постройките не могат да бъдат узаконени, тъй като са вдигнати в зелени площи, това обясниха от местната управа.\n\r\nОбщина Стара Загора е започнала процедура по премахването на тези постройки, след като никой не се е съгласил доброволно да разруши незаконните сгради. \n\n\"От година и половина сме започнали тази процедура. Тя е за премахването на 54 монолитни постройки. Процедурата се забави, защото беше обжалвана. Тези сгради са абсолютно незаконни\", коментира кметът на Стара Загора Живко Тодоров.\r\n                    \n                    \n                Той уточни, че поради сложността на терена, за бутането на всички сгради и тяхното изчистване ще бъдат необходими няколко дни. \"Надяваме се да няма напрежение\", коментира Живко Тодоров и благодари на полицията и жандармерията за съдействието.\n\r\n евродепутатът Ангел Джамбазки подчерта, че не може да бъдат допускани гета и беззаконие в държавата ни.\r\n\"Администрацията и кметът Тодоров трябва да бъдат поздравени. Не сме виждали подобни действия в България\", изтъкна още той.", "date": "2019.04.15", "title": "Багери срещу незаконни ромски къщи, акцията - в Стара Загора"}
{"url": "https://www.dnes.bg/business/2019/04/15/agrobiznesyt-tyrsi-krediti-za-da-podsiguri-biznesa-si.407632", "text": "В началото на всеки нов земеделски сезон малки фермери и големи земеделски стопани започват подготовка за подсигуряване на бизнеса си. Голяма част от земеделците не получават субсидии, нямат дълга кредитна история или достъпът им до банково кредитиране е силно ограничен, тъй като процедурите са тромави, а документацията, която се изисква от финансовите институции, е изключително тежка.\r\nВсе повече земеделски производители търсят алтернативни източници за осигуряване на изгодно кредитиране, с което да финансират дейността. Те разчитат изцяло на компании като \"Агрион Финанс\", които да им помогнат да развиват модерно и ефективно земеделие.\r\nДружеството, което е сред най-активните на пазара на земеделски кредити,  разработи специализирани финансови продукти, които изцяло отговарят на нуждите на агробизнеса. \"Агрион Финанс\" предлага стандартни ипотечни кредити, кредити за оборотни средства и лизинг на земя. Информация за пълните условия на финансирането, което предлага \"Агрион Финанс\" може да бъде намерена на сайта на компанията на адрес .\r\n                    \n                    \n                Предлаганите от Агрион финансови продукти са разработени така, че да подпомагат дейността както на големите земеделски производители, така и на малките фермери. Това са част от причините, поради които от компанията регистрират за пореден месец стабилен ръст на отпуснатите искания за кредит.\r\nОт фермерите не се търсят гаранти, бизнес планове, баланси или други счетоводни документи. Единственото, което \"Агрион Финанс\" иска като обезпечение на ипотеката е земеделска земя или друг недвижим имот. Няма таван за финансирането, като се прилага индивидуален лимит за всеки кредитоискател, в зависимост от специфичните му нужди. Оценката на земята се извършва от висококвалифицираните експерти на компанията и е абсолютно безплатна за кредитополучателя.\r\nНа парцелите се прави безплатна оценка за пазарната им стойност, като финансирането може да достигне до 100% от оценката. Според експерти едно от най-сериозните предимства на финансовите услуги на Агрион е, че до отпускането на кредита, кредитополучателите нямат никакви разходи. Не се изисква такса за разглеждане на документи и такса за ангажимент. За физическите лица е предвидена възможност и за оборотно рефинансиране до размера на вече погасената главница. Максималният размер на кредита не зависи от размера на дохода на физическото лице, а се определя от залога.\r\nЕкспертите на \"Агрион\" съдействат и за набавяне на необходимите за отпускане на кредита документи. Ако се налагат правни консултации, Агрион предлага безплатни такива, благодарение на факта, че за дружеството работят едни от най-добрите юристи в областта, с огромен опит в сферата на сделките със земеделска земя.\r\nАгрион дава възможност клиентите на финансовото дружество да разполагат с пари винаги, когато им потрябват. На желаещите може да се отпусне кредитна линия, при която се плащат лихви само на реалната сума, която хората използват. На земеделските производители се предоставя и възможност за лизинг на земята, която са избрали. Финансирането може да достигне до 100% от размера на пазарната оценка на парцела. \r\nЗа всички, които искат да купят земя, без да плащат на куп за нея, \"Агрион\" предлага до 100% финансиране при лизинг на земеделска земя.\r\nМоделът, който предлага компанията, е сериозно облекчение за земеделските производители, които искат да увеличат стопанствата си. По този начин те имат възможност да вложат свободните си парите в техника или по-качествени семена, което води до по-ефективно и модерно земеделие. Оценката за имота се прави от експертите на \"Агрион\" и е абсолютно безплатна за земеделските производители.\r\nЩастливи сме, че все повече начинаещи и малки фермери се обръщат към нашите продукти и ние им помагаме да започнат развиването на сериозно земеделие по европейски стандарти, казаха от \"Агрион Финанс\". Условията и възможностите да финансиране са разработени така, че да обхващат максимално потребностите и изискванията на агросектора.", "date": "2019.04.15", "title": "Агробизнесът търси кредити, за да подсигури бизнеса си"}
{"url": "https://www.dnes.bg/football/2019/04/15/pochina-legendata-na-levski-sasho-kostov.407636", "text": "На 81-години почина легендата на Левски Александър Костов. Преди седмица бившият нападател по спешност е приет в болница заради сериозен здравословен проблем, но сърцето му не издържало на извършената операция.\n\r\nСашо Костов е роден на 2 март 1938 година и играе за Левски в продължение на 15 години. Носи синята фланелка от 1956 до 1971 година. Единственото прекъсване е в периода 1960-61, когато е войник и се състезава за Ботев (Пловдив).\n\r\nИма 301 мача и 78 гола в \"А\" група (281 мача с 65 гола за Левски и 20 мача с 13 гола за Ботев). С отбора на Левски е трикратен шампион на България през 1965, 1968 и 1970 и шесткратен носител на Купата на Съветската армия през 1956, 1957, 1959, 1967, 1970 и 1971 г. \n                    \n                    \n                \r\nИма 7 мача и 1 гол за \"А\" националния отбор (1962-1967), 7 мача с 2 гола за \"Б\" националния, 3 мача за младежкия и 5 мача с 1 гол за юношеския национален отбор. Участва на СП-1962 в Чили (в 3 мача) и на СП-1966 в Англия (в 1 мач). Завършва ВИФ \"Георги Димитров\". \"Заслужил майстор на спорта\" от 1982 г. За Левски има 9 мача и 1 гол в евротурнирите (3 мача за КЕШ и 6 мача с 1 гол за КНК). \n\r\nСлед края на състезателната си кариера е треньор на Хасково и Монтана, както и на отбори в Кипър, Тунис и Индонезия. През 70-те години е помощник-треньор на Левски, а по-късно е член на спортно-техническата комисия на клуба. \n\r\nДо последния си ден беше селекционер в ДЮШ на Левски.", "date": "2019.04.15", "title": "Почина легендата на Левски Сашо Костов"}
{"url": "https://www.dnes.bg/politika/2019/04/15/v-bsp-bitki-skandali-v-gerb-predstaviat-prioriteti.407627", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Апартаментгейт\" разтърси терасите на властта и накара премиера Бойко Борисов да изрече думите \"Идва ми да взема един чук и където има тераси, покриви, да ги счупя и да приключваме\". Скандалът доведе до оставки на водещи фигури от ГЕРБ, сред които и Цветан Цветанов и Цецка Цачева. \r\n \r\nПремиерът заподозря, че изнасянето на компромати ще бъде в основата на предизборната битка. Той предупреди, че не е изключено в надпреварата да се използва и етническото напрежение по места. \n\r\nА вече са ясни и имената на червените конкуренти. Социолозите пък предвиждат минимална разлика между двете партии.\n\n\n                    \n                    \n                \r\n\"На фона на всички скандали и битки в БСП, които продължават от доста дълго време, ние от ГЕРБ от своя страна представихме своите приоритети и то на изключително високо ниво. Това само по себе си показа къде се намира демокрацията и кой е готов да я защитава е Европейския парламент\", коментира в студиото на \"България сутрин\" депутатът от ГЕРБ Спас Гърневски.\n\r\nТой бе категоричен, че скандалът \"Апартаментгейт\" е била една \"много добре организирана акция\", която била налице от вече повече от две години насам, създавайки се напрежение и целяща насочване на прожекторите към управляващите.\n\r\n\"Ако има скандали в политическия живот, то те се създават именно от опозицията\", отсече Гърневски.\n\r\nПред  депутатът от ГЕРБ заяви, че от доста време в страната ни се прави опит за \"пълзящ преврат\" срещу правителството.\n\r\n\"Когато погледнем изпълнението на програмата на управляващите, можем да забележим, че тя е успешна. И това става най-ясно от доходите на българите. Към момента имаме два пъти по-висока минимална и средна работна заплата\", каза още гостът в студиото на \"България сутрин\".\r\n ", "date": "2019.04.15", "title": "В БСП – битки, скандали... В ГЕРБ представят приоритети!"}
{"url": "https://www.dnes.bg/notifikacii/2019/04/15/grisho-se-izkachi-s-edna-poziciia-v-ranglistata.407628", "text": "Най-добрият български тенисист Григор Димитров прогресира с едно място в световната ранглиста.\r\nДимитров, който не участва в турнири през миналата седмица, остана с актив от 1300 точки, но вече е 28-и в класацията на АТП. \r\n \r\nВ топ 10 няма промени. Начело е шампионът от Откритото първенство на Австралия Новак Джокович с 11070 точки, следван от Рафаел Надал (Испания) с 8725 точки и Александър Зверев (Германия) с 6040 точки.\r\n \r\n", "date": "2019.04.15", "title": "Гришо се изкачи с една позиция в ранглистата"}
{"url": "https://www.dnes.bg/teatar/2019/04/15/marionetna-piesa-prenasia-zritelite-si-v-iaponiia.407634", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМарионетната пиеса \"Дъщерята на самурая\" пренася родната публика в Япония. Постановката се играе в театър \"Сълза и смях\", като следващото представление е насрочено за 16 май.\n\r\nВ \"България сутрин\" режисьорът Любомира Костова обясни, че марионетния театър \"Такеда\", чиято е оригиналната версия на пиесата, е с дългогодишни традиции в Япония. Тя също така добави, че наследникът на династията Сенджо Такеда е учил куклено изкуство у нас.\n\r\n\"Такеда\" е марионетен театър с дългогодишна традиция в Япония. Неговият последен наследник е Сенджо Такеда. Той е учил 7 години при своя учител, за да получи името \"Такеда\", което означава, че той е единственият в света, който може да продължи тази традиция. След това той избира да дойде в България да учи още се кукленото изкуство\", разказа Костова.\n                    \n                    \n                \r\nАктрисата Димитра Попова пък разясни, че куклите са изключително трудни за контролиране, тъй като конците им са над 2 метра дълги.\n\r\n\"Традиционните марионетки са с много дълги конци - над 2 метра.Те много наподобяват истински хора. За първи път се сблъскахме с такива кукли. Те са ръчно изработени. Няколко месеца репетирахме, тъй като те имат над 20 конеца\", \r\n ", "date": "2019.04.15", "title": "Марионетна пиеса пренася зрителите си в Япония"}
{"url": "https://www.dnes.bg/izbori-17/2019/04/15/sytreseniia-v-bsp-kakvo-se-sluchva-s-listata-za-evroizborite.407624", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         След представената листа на БСП за евроизборите, Националният съвет на партията оспори предложенията на лидера Корнелия Нинова и кандидатите, които тя издигна и направи промени в листата. Благодарение на тях Сергей Станишев успя да намери място сред кандидатите за евродепутати.\n\r\nВ \"България сутрин\" Момчил Неков, който е номер 9 в листата на БСП, обяви, че гласуването на Националния съвет на партията не е бламиране на Корнелия Нинова. Той допълни, че според него е нормално БСП да спечели седем места в европейския парламент.\n\n\n\"Гласуването не е бламиране на Корнелия Нинова. Тя предложи листа, която смята, че е балансирана и от различна възрастова група. Хората в листата са много готини.\" \r\n                    \n                    \n                По думите му, ако Нинова иска вътрешен комфорт в партията, би вкарала Станишев листата.\r\n\"Имахме вътрешно гласуване и вече имаме нова листа. Бюрото предлага листа, след това Националния съвет може да я промени. Именно той може да я утвърди. БСП е най-демократичната партия и всички процеси са видими. Целта на вота е да се види кой какво вътрешно партийно доверие има. Липсата на Сергей Станишев е знак да не се съвместяват две позиция, за това да има повече българи в европейския парламент - той да остане лидер на партията на европейските социалисти, а на негово място да влезе още един човек. Разумно е да вземем седем места - с едно повече от ГЕРБ\", разкри Неков.\r\nПо думите му, това, че хората от листата нямат опит в европарламента, голяма част от тях са хора с опит на работа в чужбина.\n\r\nТой допълни, че е доволен от факта, че заема девето място в листата. Неков също така бе категоричен, че номинацията на шефа на кабинета на президента Румен Радев Иво Христов е много важна за листата, тъй като той ще защитава националните интереси на България в европарламента.\n\r\n\"Получих 170 номинации. Това ми носи удовлетворение от добре свършената работа. Деветото място е извън ръба, но това означава, че гласоподавателят може с преференция да гласува за човека, който смята за най-добър. Смятам, че съм доста разпознаваем. Ние сме готови отдавна с визията за България и Европа. Иво Христов е в листата, тъй като е много добре подготвен. Той е човек, който ще защитава националните интереси\", заяви Неков пред .", "date": "2019.04.15", "title": "Сътресения в БСП: Какво се случва с листата за евроизборите?"}
{"url": "https://www.dnes.bg/stranata/2019/04/15/dvoen-standart-detskite-hrani-u-nas-po-skypi-ot-holandiia-i-avstriia.407608", "text": "Детските пюрета, които се предлагат в България са по-скъпи от редица европейски държави. Най-евтино се продават храните за най-малките в Италия. Следват странита Холандия и Австрия.  У нас цените са с до 35% по-високи в сравнение с най-евтините в Европейския съюз (ЕС), съобщава \"Монитор\".\n\r\nЗахранващите храни, произвеждани в Германия, се продават с най-голяма надценка – у нас буркан с пюре от моркови се продава за 2,55 лева за разфасовка от 125 грама, докато в Италия и Холандия на цена около 1,80 лева.\r\nПо-големият проблем се оказва не по-високите цени у нас, а  разликите в съдържанието на предлаганите хранителни продукти, и то не само детски.\r\n                    \n                    \n                Проучванията отчитат, че най-големи разлики има в шоколада, като в Източна Европа той е с 30% по-малко. И ако за Русия е оправдано да се предлага десерт с по-ниско съдържание на какао, защото е извън Европейския съюз и се влияе от местното законодателство, то в рамките на Съюза би трябвало потребителите да са равни. На етикетите на известна марка шоколад, славеща се с алпийското мляко, ясно се вижда, че потребителите от Австрия, Италия и Холандия консумират сладкото с минимум 30 на сто какао, докато ние и руснаците се храним с какаова маса. \n\n\n\r\nПрави впечатление също, че различното съдържание не води до по-ниски цени у нас - едва с няколко стотинки по-малко, за разлика от развитите Холандия, Италия и Австрия. Разлика има и в напитките - тези в Западна Европа са със захар, а в Източна - с фруктозо-глюкозен сироп.\r\n\"Доказано е, че той е десет пъти по-вреден и води до появата на заболявания като диабет. Разлика има и при детските храни - една и съща марка пюрета е с много повече витамини в Западна Европа, у нас са с консерванти. Проблем има и той е свързан със здравето на европейските граждани\", коментира евродепутатът Емил Радев.\r\nСъдържанието на плодовете в напитките, които консумираме, също се различава. \n\r\nПроблем има при почти всички стоки - не само хранителни, но и стоки за дома, почистващи препарати, козметика и др. Интересното е, че допреди няколко години Европейската комисия категорично отричаше въобще да има двоен стандарт при храните и напитките, а производителите се оправдаваха с различните вкусови предпочитания на населението в различните страни.\r\nНа последното пленарно заседание на Европейския парламент (ЕП) за този мандат предстои депутатите да гласуват в пленарна зала споразумението за засилено и по-добро прилагане на законодателството за защита на потребителите, което се занимава и с проблема с двойните стандарти на продуктите. \"В този смисъл за нас в Европейския парламент и за мен лично е изключителна победа фактът, че ЕК най-накрая призна, че наистина съществува двоен стандарт между продаваните стоки в различните части на Европа\", коментира още Радев.\n\r\nСтраните от Вишеградската четворка (Полша, Унгария, Чехия и Словакия) бяха първите, които повдигнаха темата и те бяха последвани от България и Румъния, но тук не става дума само за гражданите на Източна Европа, а за хората в цяла Европа, коментира проблема омбудсманът на Република България Мая Манолова.\n\r\nНа въпрос дали страната ни и другите източно-европейски държави, които също повдигат въпроса, имат достатъчно разбиране и подкрепа в Брюксел, Манолова, припомни, че е било необходимо доста време да убедим институциите на национално и европейско ниво, но и в крайна сметка успяхме и получихме подкрепа.\r\n\"Промените в европейското законодателство бяха обявени от София и сега, година по-късно, ще бъдат гласувани. Факт е, че когато една кампания бъде подкрепена от колкото се може повече посоки - дали от държави или институции, или и от двете, когато една кауза е справедлива и цели да защити гражданите, нещата се случват\", каза още омбудсманът.\n\r\nМанолова припомни още, че ръководената от нея институция е започнала кампанията срещу двойните стандарти при храните в ЕС преди 3 години. Това стана, след като бяхме сезирани от майки, че детските храни са с различно качество в различните европейски страни. \"Бяхме първите, които ясно и категорично заявихме позиция и ни трябваше доста време, за да убедим и останалите институции. Първо, че такъв проблем съществува, и второ, че той може да бъде решен. Те бяха изключително скептични и дори имаше проучвания, които \"доказваха\", че двоен стандарт при храните няма\".\n\r\nНовите разпоредби, които ни касаят пряко, уточняват, че предлагането на пазара на продукт, претендиращ, че е еднакъв със същия продукт в други държави членки, когато в действителност тези стоки значително се различават по съставки или характеристики, ще представлява заблуждаваща търговска практика. В този смисъл ще бъде и наказуемо от закона и търговците повече няма да могат да заблуждават потребителите.\n\r\nНа практика това ще означава, че ако стока от една марка в Австрия или Германия например се различава от същата стока на същата марка в България или Румъния, и тези разлики не се дължат на изисквания на националното законодателство, то съответният продукт не може да бъде продаван като идентичен. Търговците ще бъдат задължени да предоставят и ясна информация за всеки един продукт, както и за неговото съдържание и съставки, така че потребителите да бъдат добре информирани.", "date": "2019.04.15", "title": "Двоен стандарт: Детските храни у нас - по-скъпи от Холандия и Австрия"}
{"url": "https://www.dnes.bg/stranata/2019/04/15/10-lv-naem-v-stolipinovo-no-v-jilishteto-niama-tok-voda.407631", "text": "Нуждаещи се семейства плащат по 10 - 15 лева наем за общинско жилище в пловдивския квартал \"Столипиново\", но пък в апартаментите им няма ток, вода, а понякога дори прозорци и врати. \n\r\nКъм момента на построяването си блоковете в квартала не са се различавали по нищо от другите райони в Пловдив, но през години наемателите са ги разбили.  Въпреки това и сега се намират хора, които се наставят там и успяват да се справят някак. \n\r\nСемейството на Шабан Симеонов е едно от тях. Той, съпругата му и децата им носят туби с вода и разчитат само на тях. Душ и миква дори нямат. \n\r\nВ тяхното жилище има обаче ток. \n\r\n\"Нямаше никакви кабели, ние сме го прекарали този кабел, ходихме в Енергото, казаха ни, че те са до таблото долу, всичко друго нагоре си е наша грижа“, обясни Шабан пред Нова телевизия. \n                    \n                    \n                \r\nТой е намерил решение на проблема като е прекарал кабел, които идва извън блока. Въпреки това всеки месец си плаща тока. \n\r\nАгнес, който също няма вода, си е купила автоматична пералня. Уредът пере без да е свързан към водопровод, защото жената изсипва водата с бутилка. \n\r\nВъпреки че е намерила начин да използва пералнята с ръчно зареждане, тя се оплака, че това е петата, която купува, защото все се чупели. \n\r\nГосподин Митко, който с помпа се захранва до петия етаж, обаче е останал без пералня. Водата, което достига до жилището му е е твърде малко и уредът се е повредил. \n\r\nЕдно от жилищата в същия блок пък изглежда като истински оазис на фона на повечето съседни. Но дори в луксозната баня на въпросния дом няма вода.\n\r\nНоводомците са подали писмено заявление в районната администрация за настаняване.\n\r\nОт общината обясняват, че изрично е посочено, че жилищата са негодни за ползване по предназначението си т.е те са разбити или недовършени.\n\r\nАко обаче мераклиите да се настанят в тях решат, че имат готовност да наемат това жилище и ако то няма ток или вода, те са длъжни да си открият партиди.", "date": "2019.04.15", "title": "10 лв. наем в Столипиново, но в жилището няма ток, вода..."}
{"url": "https://www.dnes.bg/sofia/2019/04/15/kyde-niama-da-ima-voda-v-sofiia-na-16-april.407629", "text": "На 16 април 2019 г. (вторник), във връзка с монтаж на спирателен кран на ул. „Цар Симеон“ Център, се налага спиране на водоподаването от 09:00 до 21:00 часа на клиентите на „Софийска вода”, живеещи в района на: ул. „Цар Симеон“ от ул. „Георги Сава Раковски“ до ул. „Сердика“; ул. „Сердика“ от  ул. „Цар Симеон“ до ул. „Искър“; ул. „Екзарх Йосиф“ от ул. „Сердика“ до ул. „Искър“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Цар Симеон“.\n                    \n                    \n                \r\nНа 16 април 2019 г. (вторник), във връзка с подмяна на сградно водопроводно отклонение на ул. „Лепенец“ кв. „Васил Левски“, се налага спиране на водоподаването от 09:30 до 17:30 часа на клиентите на „Софийска вода”, живеещи в района на ул. „Лепенец“ от ул. „Витиня“ до ул. „Бесарабия“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул. „Лепенец“№9.\n\r\nНа 16 април 2019 г. (вторник), във връзка с реконструкция на уличен водопровод на бул. „Св. Климент Охридски“ местност „Малинова долина“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на бул. „Св. Климент Охридски“ от №100 до ул. „Георги Кьосеиванов“; бул. „Св. Климент Охридски“ от №67 до №105;ул. „Георги Кьосеиванов“, ул. „Евгений Силянов“, ул. 5. \n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Св. Климент Охридски“ ъгъла с ул. 5.\n\r\n \n\r\n \n\r\n ", "date": "2019.04.15", "title": "Къде няма да има вода в София на 16 април?"}
{"url": "https://www.dnes.bg/temida/2019/04/15/specydyt-ostava-bashtata-na-tita-za-shef-na-noi-silistra.407640", "text": "\nСпецсъдът отказа да отстрани от длъжност директора на НОИ в Силистра Милен Пенчев, предаде БТА.\r\nПенчев е обвинен за издаване на фалшиви документи за придобиване на максимални пенсии срещу 10 000 лева. \n\n\r\nРешението на съда не е окончателно.\r\nСпоред прокуратурата с помощта на служителите на НОИ-Силистра са били източвани пенсионни фондове. \r\nПенчев е баща на поп певицата Тита. \r\nПо решение на съда той беше пуснат под домашен арест през март.", "date": "2019.04.15", "title": "Спецъдът остава бащата на Тита за шеф на НОИ- Силистра"}
{"url": "https://www.dnes.bg/football/2019/04/15/izbraha-sydiiata-za-botev-cska.407642", "text": "Съдийската комисия към БФС назначи Николай Йорданов Колев за главен арбитър на първия мач от полуфиналите за Купата на България между Ботев Пловдив и ЦСКА.\r\nСрещата ще се играе в сряда (17 април) от 19:00 часа във Футболен комплекс \"Ботев 1912\".\r\n \r\nПомощници на Колев ще бъдат Веселин Мишев и Драгомир Милев, а за четвърти рефер е определен Владимир Вълков. Ичко Лозев ще изпълнява ролята на съдийски наблюдател.\r\n \r\n", "date": "2019.04.15", "title": "Избраха съдията за Ботев – ЦСКА"}
{"url": "https://www.dnes.bg/obshtestvo/2019/04/15/horata-koito-ne-govoriat-pred-hora-istoriite-na-shest-choveka.407638", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Социален експеримент показва 6 души и техните житейски истории на сцена. Платформата започва в Израел и се казва \"Хората, които не говорят пред хора\", целта й е да промени гледната  точка на зрителите. Постановката ще се проведе на 21 април от 19:00 ч. в  Българското национално радио.\r\nПри първото си представяне експериментът е събрал 400 души, четири години по-късно се провежда с 4000 души.\r\nАви Барух, един от организаторите на инициативата, обясни пред  че българската група е била от втората вълна, обучена да направи същото нещо у нас.\r\n\"Събрали сме 6 човека, с огромни разлики помежду си. Имаме жена на 90 години, която е професор по биохимия, тийнейджърка от френска гимназия, чужденец, който разказва за България от своята гледна точка, емигрант, който е напуснал България заради сексуалната си ориентация. Последните герои са една глухоняма актриса и съдебен лекар. Всеки от тези герои имат около 8 минути на сцена да разкажат какво е да бъдат себе си\", обясни Барух.\n                    \n                    \n                \r\nВ студиото на \"България сутрин\" Поли Захариева, също част от организаторите, посочи, че форматът учи, че всеки има история, която може да променя човешките съдби. \n\r\n\"Ние сме подбрали теми, които не се чуват често в общественото пространство. Мислим да работим с компании, за да може служителите им да разкажат историите си. За да предразположим хората, им споделяме защо правим всичко това. Искаме да изградим доверие. Казваме им, че историите им целят да променят другите хора\", отбеляза тя.\r\n ", "date": "2019.04.15", "title": "Хората, които не говорят пред хора: Историите на шест човека"}
{"url": "https://www.dnes.bg/health/2019/04/15/6-ot-nai-poleznite-plodove-za-zdravo-syrce.407467", "text": "Сърцето е един от най-важните органи в човешкото тяло. Докато ние си почиваме, то не спира да работи. Дали се грижим достатъчно за неговото здраве? Редовната спортна активност, поддържането на здравословно тегло, консумацията на повече здравословни храни са само част от малките стъпки, с които можем да го предпазим от сърдечни заболявания.\r\nВ менюто ни всекидневно трябва да има полезни мазнини, протеини, въглехидрати, но и сочни плодове.\r\nВижте кои са едни от най-полезните, за които сърцето ще ви благодари.\r\n\r\nЯгоди, боровинки, къпини, малини, червени боровинки, всички те ни осигуряват антиоксиданти и витамин С, които ни помагат да се борим със стреса и свободните радикали. Съдържат малко калории и захар, но добри количества фибри, които намаляват риска от запек.\r\n                    \n                    \n                Консумацията на къпини, които са богати на полифеноли, може да предотврати развитието на сърдечносъдови заболявания и дори рак. Вкусните плодове ни осигуряват и желязо, калций и витамин А.\r\nСините боровинки съдържат съединения, които спомагат за разширяване на артериите, което благоприятства кръвообращението.\r\nКонсумацията на ягоди ни доставя добри количества витамин С, но и фолиева киселина, която също защитава сърцето. Подобно на боровинките, те съдържат съединения, които благоприятстват състоянието на артериите.\r\nРазбира се не забравяйте и за останалите горски плодове, които регулират нивата на добрия холестерол.\r\n\r\nДобавете авокадо към дневното си меню, не само когато искате да отслабнете, но и за да защитите здравето на сърцето си. American Heart Association информира, че според изследвания, редовната консумация на авокадо може да коригира нивата на лошия холестерол. Тъй като плодът е калоричен, внимавайте с количеството, което консумирате.\r\n", "date": "2019.04.15", "title": "6 от най-полезните плодове за здраво сърце "}
{"url": "https://www.dnes.bg/sofia/2019/04/15/zabravena-ranica-zatvori-metrostanciia-evropeiski-syiuz.407681", "text": "Метростанция \"Европейски съюз\" беше затворена заради забравена раница между пейките.\r\nНа място бяха изпратени полиция, пожарна и линейка, уточниха от \"Метрополитен\"”. \r\nВходът беше заграден с полицейски ленти. \r\nНадпис \"Метростанцията е затворена поради технически проблем\" предупреждаваше хората да търсят алтернативни маршрути на предвижване.\r\nСлед като полицията не откри нищо подозрително в раницата, метростанцията беше отворена малко след 14, 30 ч.", "date": "2019.04.15", "title": "Забравена раница затвори метростанция \"Европейски съюз\""}
{"url": "https://www.dnes.bg/stranata/2019/04/15/izmamna-shema-iztochva-ot-500-do-3000-leva-ot-uchilishtni-biudjeti.407678", "text": "Недобросъвестни граждани завеждат дела срещу училища в страната по Закона за достъп до обществена информация, алармира директорът на школото в пазарджишкото село Паталеница. \n\n\n\r\nСпоред Никола Колев става въпрос за престъпна схема, която цели да измъкне от училищните бюджети от 500 до 3000 лева. Как се случва всичко?\n\r\nПо Закона за достъп до обществената информация, запитващият трябва да получи отговор от запитаната институция. Исканата информация става чрез имейл, най-често в почивни или ваканционни дни.\n\r\n\"Писмото, което се получава, е от частно лице. Не е от организация, няма изходящ номер, няма подпис, печат\", споделя пред БНР директорът, според него исканата информация е безобидна, но ако не бъде дадена в срок, започват да се завеждат съдебни дела.\n                    \n                    \n                \r\nДо момента съдебни искове са предявени към над 150 директори на учебни заведения.\n\r\n\"Лошото е, че съдилищата прекратяват производството, но оттам насетне пък този, който е завел делото, предявява искове за съдебни разноски, за адвокатски хонорар, като минималната сума е 500 лева. Говори се за суми от порядъка на 3000 лева, което вече наистина може да ощети сериозно училищния бюджет\", каза Колев.\n\r\nЗаради схемата директори от различни учебни заведения в Пазарджик, Пловдив и Стара Загора започват подписка с искане за промяна на Закона за достъп до обществена информация. Те настояват да се определи точен регламент при искането и подаването на информация, защото в момента частни лица злоупотребявали. Съюзът на работодателите в системата на народната просвета също подкрепя подписката. \n\r\nНикола Колев допълва, че подобни подписки ще се организират във всички останали градове в страната, за да се намери начин Законът за достъп до обществената информация да играе своята позитивна роля, а да не бъде използван за нечисти цели.\r\n\r\n ", "date": "2019.04.15", "title": "Измамна схема източва от 500 до 3000 лева от училищни бюджети"}
{"url": "https://www.dnes.bg/stranata/2019/04/15/83-godishna-jena-padna-ot-6-iia-etaj-i-pochina.407680", "text": "Възрастна жена е загинала, след като паднала от шестия етаж на жилищен блок в Перник, съобщава БНР.\r\nТрагедията се е разиграла тази сутрин. Жената е на 83 години и е паднала от дома си. Тя е била настанена в старчески дом, но отскоро се е върнала вкъщи. \r\nКъм момента не е ясно дали се е самоубила, или е загинала при нещастен случай.", "date": "2019.04.15", "title": "83-годишна жена падна от 6-ия етаж и почина "}
{"url": "https://www.dnes.bg/cars/2019/04/15/vw-pokaza-konkurent-na-tesla-model-x.407670", "text": "Компанията Volkswagen разширява гамата си от концептуални модели от новото семейство електромобили ID, като включи в нея и всъдехода Roomzz. Машината с мощност 302 к.с. бе показана на автосалона в Шанхай, като представлява предвестник на сериен електромобил, който ще се появи на пазара през 2021 г.\n\r\nВсъдеходът на ток е важна част от плановете на немския производител, който иска да се превърне в лидер при електромобилите в средата на следващото десетилетие.\r\nМоделът Roomzz ще се разположи над бъдещите кросоувъри Crozz и Crozz Coupé в гамата ID, като ще предлага по-голяма пространство от VW Touareg - дължина му е 4916 мм, широчината - 1890 мм, а височината - 1760 мм.\r\n                    \n                    \n                Въпреки статута си на глобален модел за марката, директорът по продажбите и маркетинга на Volkswagen - Юрген Стакман, твърди, че европейският пазар няма да бъде приоритен за ID Roomzz. Големият всъдеход ще бъде насочен към Китай и Северна Америка, докато на Стария континет ще бъдат на позиционирани хечбек от семейството ID, както и SUV на ток, който ще бъде с размерите на VW Tiguan. \n\r\nШестият концепт ID е изграден на нов вариант на платформта на VW Group за електромобили - MEB. Разстоянието между двете оси при всъдехода е 2965 мм, което означава, че тя е по-голяма със 192 мм от тази на Crozz, но пък е по-малко със 135 мм от тази на друг бъдещ модел на ток на марката - минибуса Buzz.\r\n", "date": "2019.04.15", "title": "VW показа конкурент на Tesla Model X"}
{"url": "https://www.dnes.bg/stranata/2019/04/15/vlak-blyska-i-smachka-kola-na-jp-prelez.407657", "text": "Влак удари кола на жп прелез в старозагорското село Дунавци, съобщиха от bTV.\r\nТежкият инцидент се е разминал без жертви. Мъжът останал невредим, но колата понесла сериозни поражения.\r\nШофьорът на автомобила, възрастен мъж, успял да избяга преди композицията да блъсне возилото.\r\nПрелезът при селото не е бил обезопасен.\r\n ", "date": "2019.04.15", "title": "Влак блъска и смачка кола на жп прелез"}
{"url": "https://www.dnes.bg/akoshtete-vqrvaite/2019/04/15/tamyn-se-vliubish-i-te-razliubiat-bliznaci-vezni.407666", "text": "Разделите не са лесни за никого, особено ако още изпитвате силна обич и привързаност към човека, с който сте били във връзка. Някои от зодиакалните знаци обаче по-бързо продължават напред и не допускат да бъдат сломени от прекратяването на връзката. Те бързо преживяват раздялата и намират нова тръпка. Ето и кои са те.\r\n\r\n \r\nТе са въздушни знаци и като цяло не приемат лошите неща, които им се слуват, много драматично. Често си менят настроенията, връхлитат ги безброй различни емоции в рамките на един ден. Понякога са агресивни и арогантни, друг път нежни и мили, трети път - закачливи. В една минута критикуват партньора, обиждат го и го мразят, в следващата го гушкат и казват, че никога не са били по-влюбени. Гледат да не задълбават, когато се случи нещо лошо и просто приемат, че раздяла е най-добрият вариант. Бягат от връзката, когато видят, че нещо не е наред. Бързо се влюбват, но също толкова бързо им минава.\r\n \r\n\r\n \r\nВезните често си фантазират за перфектния партньор, а и понякога се главозамайват, когато се влюбят. Тогава сякаш стават други хора. Но когато връзката стане продължителна и сериозна, когато опознаят достатъчно партньора, свикнат с него и прекарват много време заедно, тръпката минава. Везните виждат, че никой не е перфектен и престават да идеализират половинката. Започват да губят интерес, разочароват се и си мислят, че могат да намерят някой по-подходящ. Мразят, когато страстта изчезне, затова не им е толкова трудно да прекратят такава връзка и да търсят нещо по-вълнуващо.\r\n\r\n", "date": "2019.04.15", "title": "Тамън се влюбиш... и те разлюбят: Близнаци, Везни"}
{"url": "https://www.dnes.bg/temida/2019/04/15/specsydyt-otseche-ivancheva-shte-leji-20-g-v-zatvora-zaradi-podkupa.407686", "text": "\n20 години затвор. Това е присъдата на спецсъда за отстранената кметица на столичния район \"Младост\" Десислава Иванчева за искане на 500 хил. евро и получаване на 56 хил. евро подкуп от бизнесмена Александър Ваклин. \n\n\n\n\n Присъдата не е окончателна и може да се атакува пред апелативния спецсъд.\n\r\nИванчева ще трябва да заплати 10 000 глоба и няма да може да заема длъжност.\r\nСъдия Иво Хинов, след като осъди Иванчева, а и заместничката й Биляна Петрова на 15 години затвор, ги върна в ареста.\n\r\nИванчева и Петрова бяха арестувани на 17 април 2018 г. при показна спецакция в центъра на София, продължила повече от четири часа. \n                    \n                    \n                \r\nВ колата на отстранената кметица на \"Младост\" бяха намерени 70 000 евро в белязани банкноти. \n\r\nСпоред прокуратурата парите са от подкуп, поискан от строителния предприемач Александър Ваклин, за да му бъде придвижена преписка за строеж.\n\r\nАдвокатът на Иванчева твърди, че следи от фосфоресциращото вещество, с което били маркирани парите, имало само по лицето на клиентката му. Това доказвало, че тя не е пипала банкнотите.\r\nСлед ареста съдът на няколко пъти отказва да освободи обвиняемите. \n\r\nПусна ги под домашен арест на 22 декември миналата година.", "date": "2019.04.15", "title": "Спецсъдът отсече: Иванчева ще лежи 20 г. в затвора заради подкупа "}
{"url": "https://www.dnes.bg/notifikacii/2019/04/15/spipaha-haskovliia-prevozval-12-migranti-v-mercedes.407677", "text": "31-годишен хасковлия е задържан за превозване на нелегални чужденци, съобщиха от МВР. \n\r\nНа 14 април в 19.50 часа на АМ \"Марица\", в посока Пловдив, автопатрул от РУ-Димитровград опитал да спре \"Мерцедес ML 320\", но водачът не се подчинил на разпореждането и продължил по пътя.\n\r\nМалко след това шофьорът излязъл от колата си и побегнал северно от магистралата към пресечена местност. \n\r\nПри проверка в автомобила, в багажника и на задните седалки са установени 12 чужди граждани, на възраст до 30 години. \n\r\nС помощта на преводач те заявили, че са от Афганистан, без документи за самоличност и са преминали границата незаконно. \n\r\nПо данни на мъжете, само един от тях е непълнолетен – на 16 г. \n                \n                \r\nПри незабавно организираните заградителни действия и с помощта на следово куче е задържан и водачът на колата, познат на органите на реда. \n\r\nРаботата по образуваното досъдебно производство продължава. Чужденците ще бъдат настанени в СДВНЧ - Любимец.", "date": "2019.04.15", "title": "Спипаха хасковлия, превозвал 12 мигранти в \"Мерцедес\""}
{"url": "https://www.dnes.bg/obshtestvo/2019/04/15/i-vtornikyt-oblachen-na-mesta-shte-vali.407654", "text": "Облачното и дъждовно време остава и във вторник, .\n\r\nПрез следващото денонощие ще има временни разкъсвания и намаления на облачността, но през деня на места в западната половина от страната отново ще превали дъжд, в планините над 1800 м - сняг. Вятърът ще се ориентира от северозапад, ще е предимно слаб. \n\r\nМинималните температури ще са между 1 и 6 градуса, на отделни места в Североизточна България и по високите полета при изясняване в нощните часове ще се образува слаба слана. Максималните температури ще са между 12 и 17 градуса.\n\r\nНад Черноморието ще има разкъсана облачност. Ще духа слаб север-северозападен вятър. Остава хладно с максимални температури между 13- 14 градуса. Температурата на морската вода е 11-12 градуса. Вълнението на морето ще е 2-3 бала.\n                    \n                    \n                \r\nНад планините ще е предимно облачно, на места, главно в масивите на Западна България, ще превали дъжд, а над 1800 м - сняг. Ще духа до умерен северозападен вятър. Максималната температура на височина 1200 метра ще е около 6 градуса, на 2000 метра - около минус 1 градус.\n\r\nВ сряда слаби превалявания ще има само на изолирани места, главно в източната половина от страната и в планините. Ще има и временни разкъсвания и намаления на облачността, на повече места преди обяд. Вятърът ще остане от северозапад, привечер в Източна България отново ще се ориентира от североизток. \n\r\nСутрешните температури ще са предимно между 1 и 6 градуса и на отделни места, главно в Североизточна България и по високите полета, ще се образува слана. Дневните температури слабо ще се повишат.\n\r\nВ четвъртък отново ще има превалявания, на повече места в Южна България. Вятърът ще бъде от североизток, в Източна България ще е умерен. Дневните температури ще се понижат и максималните ще бъдат между 11 и 16 градуса, минималните ще се повишат.", "date": "2019.04.15", "title": "И вторникът облачен, на места ще вали"}
{"url": "https://www.dnes.bg/notifikacii/2019/04/15/nov-vid-chestnost-vryshtash-izgubeno-portmone-no-bez-1000-lv.407625", "text": "Млад мъж на 20 години реши да върне намерено портмоне в полицията. Все пак честността на младежа не е била безкористна, той решил да изтегли 1000 лева от дебитната карта на собственика, съобщиха от полицията в Разград. \n\n\r\nМъж от село Сушево се явил на 14 април в районното управление в Кубрат, за да предаде намереното портмоне. В него се намирали лични документи и дебитна карта. След като е открит собственикът на изгубените вещи – 27-годишен мъж от Кубрат, и след проверка на наличността по банковата му сметка, е установено, че от картата липсват 1000 лв. \r\nПолицията се усъмнила в действията на младия мъж и започнала досъдебно производство, което да доизясни случая,", "date": "2019.04.15", "title": "Нов вид честност – връщаш изгубено портмоне, но без 1000 лв."}
