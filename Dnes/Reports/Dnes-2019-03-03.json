{"url": "https://www.dnes.bg/eu/2019/03/03/wc-ta-za-tretiia-pol-za-myje-koito-ne-znaiat-dali-shte-pikaiat-sednali.403621", "text": "Лидерката на германския Християндемократически съюз (ХДС) Анегрет Крамп-Каренбауер, смятана за възможна бъдеща канцлерка, беше подложена на критики заради шеговити забележки за интерсексуалните, предаде ДПА.\r\nТоалетните за трети пол \"са за мъже, които още не знаят дали трябва да седят, или да са изправени, докато пикаят\", заяви тя в сатирична реч, част от карнавалните празненства. В нея тя определи и правителството в Берлин като мекушави \"пиячи на лате макиато\".\r\nДумите й бяха посрещнати със смях от публиката, събрала се в югозападния град Щоках в четвъртък вечерта. Но видеозапис на речта й предизвика гняв през уикенда.\r\n\"Още един ден, в който се подиграваме на различните. Толкова ли е трудно да се произнесе забавна реч, без да се подиграваме на малцинствата?\", запита в Туитър депутатът Йенс Бранденбург, говорител на либералните Свободни демократи по проблемите на ЛГБТ общността.\r\n                    \n                    \n                Германският онлайн портал \"куиър\" публикува статия за речта и последвалите я критики онлайн срещу Крамп-Каренбауер, цитирайки депутата от \"Зелените\" Свен Лехман. \"Наистина ли мислите, че има нужда да пускате изтъркани шеги на гърба на интерсексуалните и транссексуалните?\", попита той риторично.\r\nПрез 2015 г. Крамп-Каренбауер вече беше подложена на подобни критики. Тогава тя сравни гей браковете с кръвосмешение.\r\nОт януари германците имат правото да се регистрират като принадлежащи към \"третия пол\", припомня ДПА.", "date": "2019.03.03", "title": "WC-та за третия пол - за мъже, които не знаят дали ще пикаят седнали"}
{"url": "https://www.dnes.bg/stranata/2019/03/03/kiustendilci-iskat-proverka-na-zamojnite-romi-v-grada.403610", "text": "30 жители на Кюстендил се събраха отново в центъра на града, за да протестират срещу бездействието на институциите след масовия бой преди 2 седмици, при който беше убит 35-годишният Валери Дъбов, предаде БНР. \n\nИскането им е институциите - полиция, прокуратура, съд, община, да предприемат проверки по източниците на забогатяване за заможните роми в квартал \"Изток\", особено на известния клан Гольовците, откъдето е и задържаният за убийството 19-годишен Алекс Анков.\r\n\"Не е тайна за Кюстендил, че Гольовците са добре платени хора и имат участие във властта и хората може да се страхуват. Самата махала се страхува. Навънка говорят всичките, но явно, че силата им е доста по-голяма. Да се надяваме, че властта ще си вземе поука и може да ги проверят и то не само махалата. Може да се провери и целият град да се види кои са забогатели незаконно“, коментира един от малкото дошли на протеста.", "date": "2019.03.03", "title": "Кюстендилци искат проверка на заможните роми в града"}
{"url": "https://www.dnes.bg/notifikacii/2019/03/03/syprugyt-na-bulkata-na-idil-pusnete-ni-v-holandiia.403611", "text": "\"Трябва да ни позволите да живеем в Холандия“. Това е призивът на съпруга на Шамима Бегум, който сега се намира в кюрдски център за задържане в Сирия. \nЯго Рейджик решил да стане боец на ИДИЛ през 2014 г. Тогава бил на 22 години. През 2015 г. в Сирия пристига и 15-годишната Бегум. Няколко дни по-късно тя вече е женена за 23-годишният холандец.\r\nПо думите му първоначално не бил заинтересован от предложението да се ожени за нея заради възрастта й, но все пак приел: \"Това беше неин избор. Тя искаше съпруг и аз просто приех. Може би, ако беше изчакала малко, нещата щяха да са по-различни, но това беше нейното желание\".\r\n                \n                Пред BBC той признава, че се опитал да напусне Ислямска държава, защото бил отвратен от това, което е видял. Рейджик присъствал на убийство на жена с камъни заради блудство, разхождал се из градове, където труповете били събрани на купчини, а дъщеря му починала заради недохранване. \r\nЗаради желанието му да напусне ИДИЛ, той бил арестуван от екстремистите и измъчван. Терористите го обвинявали, че е холандски шпионин. След това бил освободен и продължил да живее нормално, докато не започнал разпадът на Халифата.\r\nТогава той и съпругата му решили да избягат, но Рейджик бил заловен. Шамима попаднала в лагера за бежанци, от където се примоли на британското правителство да й помогне да се прибере, ала получи отказ. След няколкото интервюта които даде, жените в лагера започнали да заплашват Бегум и тя била принудена да го напусне. Сега никой не знае къде са 19-годишната майка и новороденото й дете.\r\nЯго Рейджик, подобно на съпругата си, се моли на холандските власти да го пуснат да се прибере у дома, заедно с Шамима и новороденото им дете.", "date": "2019.03.03", "title": "Съпругът на булката на ИДИЛ: Пуснете ни в Холандия"}
{"url": "https://www.dnes.bg/eu/2019/03/03/zadyrjaha-super-begleca-bos-na-kamora-kril-se-14-godini.403612", "text": "\"Супер беглецът\" от италианската мафия Марко ди Лауро е бил задържан \"без бой\" в Неапол. Той се е криел от полицията близо 14 години.\r\nИмето му влиза в списъка с четиримата най-търсени престъпници в Италия през 2006 година. Марко е син на Паоло ди Лауро, босът на неаполитанската мафия \"Камора“, а заставането му начело на клана, след оттеглянето на баща му, го прави вторият най-опасен наркотрафикант в страната.\r\nМарко ди Лауро се предал \"без бой“, тъй като полицията нахлула в апартамента му, докато той си похапвал паста и гледал телевизия в компанията на двете си котки. Властите не открили нищо подозрително в дома му – само малко заделени пари, но не и оръжия или наркотици.\r\n                    \n                    \n                38-годишният мъж се крие от 2014 година, когато успява да избегне арест по време на \"нощта на белезниците\".\n\r\nОтговорен е за най-малко четири убийства, а именно кърваво престъпление, довело до смъртта на човек, свързан с Ди Лауро, завела полицията пред дома му.\r\nF4, какъвто е прякорът му в семейството, защото е четвърто дете, поема “Камора“, след като баща му е пратен в затвора. Той има девет братя и една сестра, но всички те са или зад решетките, или мъртви.", "date": "2019.03.03", "title": "Задържаха \"супер беглеца\" - бос на \"Камора\", крил се 14 години"}
{"url": "https://www.dnes.bg/mish-mash/2019/03/03/toksichna-vryzka-ot-koi-partniori-da-se-pazite.403507", "text": "Всеки от нас се стреми да намери идеалната половинка в живота. Колкото по-дълго време обаче човек е сам, толкова повече изисквания има при подбора на ново гадже. Изведнъж се появява някой, който го заслепява със своя чар и искрата пламва, но след романтиката идва и разочарованието. При много двойки единият е толкова сложен характер, че трудно „може да мели брашно“ с другия.\r\n \r\nЕто 7 вида партньори, които е по-добре да избягвате, защото ще направят връзката ви токсична:\r\n \r\n\r\n \r\nВръзката с човек, пристрастен към нещо, е сложна и изтощителна. Хазартът, наркотиците и алкохолът са най-големите бичове за много хора. Те са готови на всичко, за да си набавят нужното и така могат да съсипят не само своя живот, а и този на гаджето и близките си.\r\n \r\nОбърнете внимание на действията на партньора си. Ако често ви лъже, подозирате, че ви краде от парите или се държи агресивно, то той определено крие нещо.\r\n \r\n\r\n \r\nНяма как да познаете от самото начало, че човекът до вас е насилник. Той може да се държи много мило и да ви обгръща с много внимание, но по-късно да покаже истинската си същност. Най-често мъжете са склонни да злоупотребяват с жените като ги малтретират сексуално, бият или им оказват психически тормоз.\r\n \r\nАко усетите, че половинката ви се държи твърде властно с вас, не ви дава да излизате с приятели, проверява ви съобщенията и чатовете в социалните мрежи, то това е достатъчно основание да прекратите връзката. В противен случай може да стане по-лошо. Прекалено ревнивите и агресивни натури могат да превърнат живота ви в ад. Затова преди да се обвържете по-сериозно, разпитайте добре за предишните връзки на гаджето си, както и причините за техния разпад.\r\n\r\n\r\n \r\nВсеки от нас се нуждае от рамо, на което да поплаче от време на време. Но има една група от хора, които постоянно хленчат и се правят на жертви, за да постигнат своето. За тях недоволството е начин на живот. Те непрекъснато се оплакват на половинките си и ги използват.\r\n \r\nВ случай, че усетите, че човекът до вас е от този тип половинки, опитайте се да разберете защо се държи по този начин. Поговорете с него и се опитайте да го промените. В някои случаи отношението на другия може да промени коренно жертвата или да я накара да изчезне, за да намери друг, от който да се възползва.\r\n \r\n\r\n \r\nПазите ли още детското в себе си? Няма лошо да ближете близалка гледайки любимия си филм, но ако гаджето ви не спира да играе игри по цели нощи и ви пренебрегва, е време да го смените.\r\n \r\n", "date": "2019.03.03", "title": "Токсична връзка: От кои партньори да се пазите?"}
{"url": "https://www.dnes.bg/obshtestvo/2019/03/03/patriarh-neofit-vechna-da-e-pametta-na-geroite.403613", "text": "Патриарх Неофит отслужи в катедралата \"Св. Александър Невски\" панихида и благодарствен молебен по повод 141 години от Освобождението на България, съобщиха от Българската патриаршия.\r\nКато отслужихме последованията на трисагия и благодарствения молебен, и тази година в деня на Освобождението на България, заедно благодарихме на Бога за този велик Негов дар към всички нас и заедно се помолихме за упокой на душите на всички православни воини, отдали живота си за българската свобода и независимост. Връщаме се назад във времето, когато, в порива на свободния дух, нашите достойни и славни предци, подкрепяни от братя по вяра, успяха да увенчаят вековната борба на православния ни народ и да възстановят изгубените някога духовна и политическа българска свобода\", каза в словото си патриарх Неофит.\r\n                    \n                    \n                Негово светейшество заяви, че с благодарност и признателност днес православна България отново свежда глави в дълбок поклон пред паметта и подвига на всички знайни и незнайни герои на нашата свобода, възкресявайки техните светли образи и свещено дело. В спомена за стореното от тях се вдъхновяваме за още по-всеотдайни усилия и всекидневен усърден труд, за оделотворяване на техните завети към поколенията и за още по-голям духовно-културен и държавно-творчески възход на скъпата ни Родина.\r\n\"Вечна и блажена да бъде паметта на героите на българската свобода! Нека Всемилостивият Бог благоволи и занапред към православния ни народ и към нашето земно отечество, за чието освобождение бяха положени толкова много усилия и бе пролята българска и братска кръв\", каза българският патриарх.\r\nНегово свейшество пожела: \"Да живее и да укрепва българската свобода, та в нея народът ни, Православната ни църква и вековната ни и славна държава, да пребъдват и се утвърждават в Божията любов, в християнската вяра и надежда, и всички ние заедно да принасяме изобилен плод на духовност, просвета и култура, като продължаваме да градим своето бъдеще върху положените от нашите предци здрави и дълговечни основи\".\r\nБожият мир и Неговата велика милост да бъдат с всички нас! За много и благословени години, отправи благословение в словото си за Националния празник патриарх Неофит.\r\n/БТА/", "date": "2019.03.03", "title": "Патриарх Неофит: Вечна да е паметта на героите!"}
{"url": "https://www.dnes.bg/obshtestvo/2019/03/03/ultrasi-oporochiha-praznika-na-shipka-kreshtiat-uuuuu-ostavka.403617", "text": "Двайсетина привърженици на партия \"Възраждане\" със знамена, надписани с името на партията, стояха на стъпалата на паметника на връх \"Шипка\" и крещаха и дюдюкаха, докато се поднасяха венците, съобщават от \"\".\r\nТе успяха да освиркат и оплюят венците на всички институции и партии, с изключение на тези на президента Радев, омбудсмана Мая Манолова и БСП. \n\r\nМая Манолова стоеше сред тях с усмивка. При официалните лица не се качи и лидерката на БСП Корнелия Нинова, въпреки че бе сред тях по време на словата на паркинга, отбелязаха наблюдателни участници в тържествата. \n\r\nЗад крещящите като озверели ултраси партийни привърженици по-високо на стълбите стоеше лидерът на \"Възраждане\" Костадин Костадинов и диктуваше на хората си кога да викат \"Ууууу!\", кога \"Мафия!\", кога \"Оставка!\". \n                    \n                    \n                \r\nДругите участници в тържеството негодуваха и викаха на хулиганите да млъкнат, но без успех. Откога \"Възраждане\" се управляват от БСП?\", попита един от присъстващите.\r\nДруги му отговориха, че въпросната партия отдавна е патерица на БСП и дадоха примери как са съпровождали Корнелия Нинова при протеста на майките. \"Нищо чудно да направят коалиция на изборите и сега да си я отработват\", подхвърлиха зрители.\r\nДесетина от ултрасите са се качили на паметника още сутринта и са заели местата на стълбите, за да са в стратегическа позиция за поднасянето на венците. Явно всичко беше подготвено и координирано.\r\n ", "date": "2019.03.03", "title": "Ултраси опорочиха празника на Шипка. Крещят \"Ууууу!\", \"Оставка!\""}
{"url": "https://www.dnes.bg/obshtestvo/2019/03/03/bitkata-pri-pleven-kliuchova-za-rusko-turskata-voina.403616", "text": "Битката при Плевен в хода на Руско-турската война предрешава хода на бойните действия и е ключова за изхода от войната. Там падат и най-много жертви. Това каза в интервю пред радио \"Фокус\" военният историк от Шуменски гарнизон Мишо Йорданов. \n\n\r\nТой обясни, че битката край Плевен трае 5 месеца и взема най-много жертви - почти 50% от войниците на руската армия в цялата война са дадени при Плевен.\r\n\"Нещо повече, руската армия съсредоточава тук основните си сили. Нейната численост заедно с румънската армия, водена от краля Карл I, достигат до около 100 хил. души, докато в Плевен се защитават турци с численост около 35 хил. души. Така битката става една от знаменателните битки на Руско-турската война“, поясни той.\r\nВоенният историк Мишо Йорданов каза още, че войната водена през тази епоха е много поучителна за военноначалниците, защото завистта, която е съществувала между тях, им е пречила да си помагат и е довела до стотици загинали.", "date": "2019.03.03", "title": "Битката при Плевен – ключова за Руско-турската война"}
{"url": "https://www.dnes.bg/politika/2019/03/03/celta-na-nato-bila-da-ni-prevyrne-vyv-frontova-liniia-sreshtu-rusiia.403618", "text": "Лидерът на \"Атака\" Волен Сидеров се надява, че някой ден всички политици ще  бъдат патриоти и националисти, за които България е основният интерес.\r\nСпоред него всички останали \"блокове, съюзи и принадлежности са нещо, което минава и отминава\". \n\nТой дори заподозря, че целта на НАТО е да ни направи фронтова линия срещу Русия. \n\r\nВ речта си пред Паметника на Цар Освободител в София Сидеров подчерта, че на Трети март националистите от \"Атака\" отбелязват датата не като исторически архив или прашна страница от чекмеджето на историята, а като жива дата.\n\r\n\"Темата за Освобождението на България от турско робство я приемаме като жива и актуална тема, по-важна от кворума в Народното събрание. Ако нямаше Освобождение, нямаше да има Народно събрание. Неслучайно този паметник е тук. Император Александър II гледа към сградата на парламента, за да помним кой е подписал манифеста за обявяване война на Турция, за освобождаване на угнетените християнски народи\", заяви пред симпатизантите си Сидеров.\n                    \n                    \n                \r\nСпоред него  и днес има безумци, които се опитват да омаловажават Освобождението на България.\n\r\n\"Опитваха се да омаловажават жертвите на руските офицери и войници, на българските опълченци. Поклон и вечна слава на загиналите за България\", отсече той. \n\r\nНационалистът постави и въпроса за обучението на българските ученици, защото \"в момента имаме учебници, в които нашите деца учат, че българи и турци живеели заедно, пеели, танцували и се черпели с баклава по време на празниците\". \n\r\n\"Ще минат няколко години и сигурно ще пише, че едва ли не сме процъфтявали по време на Османската империя. Цинизъм! Отвратителен цинизъм, който обаче се преподава на българските деца\", заяви Сидеров.\n\r\nПо думите му днешните т. нар. наши евроатлантически приятели, на които се кланят ден и нощ, са били тези, които са поддържали Османската империя. \n\r\nСидеров подчерта, че Западът поддържаше Османската империя, а прадядовците на Меркел, Тереза Мей, Юнкер и т. н. казаха да нарежат България на парчета в Берлин.\n\r\n\"Затова ви казвам, че днешната дата е жива и тя трябва да ни даде поуки. Какво става в днешния ден? Идва другарят Столтенберг и се среща на 4 очи с министър-председателя. Какво си говориха, за какво го е убеждавал? Аз ще задавам тези въпроси. Дали ще науча истината, е друга работа. За какво го е убеждавал ли? Мога да ви кажа, тъй като много години вече се занимавам с анализи и мога да преценя, че генералният секретар на НАТО е идвал тук, за да превърне България във фронтова линия срещу същата тази \r\nРусия, която ни освободи\", каза още лидерът на \"Атака“ \n\r\nТой попита какво получаваме от членството ни в НАТО.\n\r\n\"Нима ставаме по-силни военно? Нима сме по-сигурни и защитени? Не! Именно тези, които ни вкараха в НАТО, ни накараха да си нарежем всички тактически оръжия, които ги имахме подарък от Русия, макар в нейния съветски вид. Да, тя премина през много трансформации, но Русия си остана центърът на Православието. Ние принадлежим на Православието, не на англосаксонския свят\", категоричен бе Сидеров.\n\r\nСпоред него България е важна и точно затова тук идват генералните секретари на военните блокове, за да ни направят отново фронт, за да ни превърнат отново в инструмент за поразяване на тези, които ни освободиха, които проливаха кръв за нашето Освобождение.", "date": "2019.03.03", "title": "Целта на НАТО била да ни превърне във фронтова линия срещу Русия"}
{"url": "https://www.dnes.bg/notifikacii/2019/03/03/kak-se-spraviat-zodiite-ako-sa-neobvyrzani.403505", "text": "Според много изследвания все повече хора отлагат създаването на сериозна връзка и/или брак за по-късно в живота си. Една част от тези хора истински се наслаждават на живота си без сериозна половинка, но друга част вътрешно се нуждаят от постоянен партньор и се чувстват потиснати от факта, че са сами. Представителите на различните зодиакални знаци различно се справят със статуса си „необвързан/а“. Ето и как:\r\n\r\n \r\nВсеки човек, роден под знака Овен, копнее за независимост. Тези хора не се привързват особено лесно и нямат нищо против да са необвързани за по-дълъг период в живота си. Соловият живот освобождава представителите на този знак от отговорност към друго човешко същество и те са свободни да правят каквото си искат, според собствените си условия.\r\n \r\n\r\n \r\nТелците също ценят независимостта и автономията, макар животът без партньор да ги плаши донякъде. Те са силни и волеви, но са традиционалисти и искат животът им да протече по обичайния начин – кариера, любов, брак, деца и т. н. Те обичат да вършат нещата по свой собствен начин, но са склонни на компромиси в името на това да създадат здрава връзка.\r\n \r\n\r\n \r\nБлизнаците също притежават ярка независимост. Те са енергични, импулсивни и много неспокойни по натура. Те не обичат да се чувстват „вързани“ и лесно се отегчават, дори в рамките на привидно задоволителни взаимоотношения. В резултат на това те са склонни да предпочитат случайни запознанства с малко или с почти никакъв ангажимент.\r\n\r\n\r\n\r\n\r\n\r\n\r\n \r\n", "date": "2019.03.03", "title": "Как се справят зодиите, ако са необвързани"}
{"url": "https://www.dnes.bg/obshtestvo/2019/03/03/edna-legenda-se-rushi-solakoviiat-han-ubejishte-za-botev-i-levski.403615", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Ембеламтичинят Солаков хан в Букурещ, където отсядали Христо Ботев и Васил Левски, а Любен Каравелов списвал своите вестници, е на път да рухне,съобщи Bulgaria ON AIR.\n\r\nПосторен преди 160 години - от тях оставен в забрава близо 60, Солаковият хан и днес впечатялва със своята уникална арихтекутра и солидна констуркция. Носи името на своите основатели - братята Солакоглу.\n\r\nМалцина помнят славната история на това място, а най-добре я знае - проф. Лука Велчов - банатски българин, отдал живота си на България, макар да е роден на \"Другия бряг на Дунав\".\n                    \n                    \n                \r\nДнес една скромна табела напомня, че тук е било революционното огнище на страната ни. Надпис посветен на Любен Каравелов - с откраднат баралеф.\n\r\nСъбдата на това важно за България място засега е неясна. Собствениците, наследници на Солаковия род, са твърди и искат поне 3 млн. и половина евро. Купувач - няма. За проблема са запознати българските институции, посолството дало морална подкрепа на 90-годишния Лука Велчов, който търси изход в омагьосания кръг.\n\r\n\"Ще продължавам - докато живея. Туй то. Докато живея, всичко българско ни е скъпо и ще се стараем да си го върнем, каквото ще може ще направя\", категоричен е Лика Велчов.\n\r\nДали святото място, в което се ражда идеята за Свободна България ще живее - зависи е в ръцете на съвърмениците.\n\r\n ", "date": "2019.03.03", "title": "Една легенда се руши: Солаковият хан, убежище за Ботев и Левски"}
{"url": "https://www.dnes.bg/notifikacii/2019/03/03/idil-otchaiano-se-opitva-da-spasi-poslednata-si-krepost.403619", "text": "Ислямска държава изпраща атентатори самоубийци с коли-бомби срещу подкрепяните от САЩ сирийски бойци от Сирийските демократични сили (СДС), водещи офанзива срещу Багуз, в отчаян опит да отложи поражението си и превземането на последния й анклав в Сирия, предаде Ройтерс.\r\nПревземането на селището в Източна Сирия ще бъде важен етап в международните усилия за борба с джихадистите, чийто самозван \"халифат\" през 2014 г. обхващаше една трета от Сирия и Ирак. Но всички приемат, че групата, която губи територии оттогава и понесе тежки поражения през 2017 г., ще остане заплаха за сигурността като бунтовническа сила със спящи клетки, която контролира няколко пустинни района.\r\nСирийските демократични сили заявиха, че очакват решителна битка днес, след като напредваха постепенно в продължение на 18 часа, опитвайки се да избегнат заложени от Ислямска държава мини. Бойците на групировката използват и подземни тунели, за да извършват засади и след това да изчезват.\r\n                \n                Към обяд нямаше признаци, че битката е приключила. По-рано СДС съобщиха, че в Багуз вероятно има няколкостотин бойци на Ислямска държава, предимно чужденци. Водената от САЩ антиджихадистка коалиция ги окачестви като \"най-закалените\" членове на групата.\r\nВъздушни удари на коалицията са унищожили две от изпратените от Ислямска държава коли бомби, а СДС взривиха трета, съобщава командир на подкрепяните от САЩ сили.\r\nДжихадистите използват множество атентатори самоубийци, особено жени, съобщава Рустам Хасаке, един от командирите на СДС, участващи в офанзивата. \"Изправени сме пред враг, който ни напада с коли бомби, с мотоциклети бомби, с велосипеди бомби\", добавя той, цитиран от Франс прес. \r\n/БТА/", "date": "2019.03.03", "title": "ИДИЛ отчаяно се опитва да спаси последната си крепост"}
{"url": "https://www.dnes.bg/zvezdi/2019/03/03/daniel-radklif-prizna-che-zloupotrebiava-s-alkohola.403499", "text": "Британският актьор Даниел Радклиф се прочу покрай ролята си в поредицата за Хари Потър. Но призна, че всъщност животът му в този период съвсем не е бил лесен.\r\nПред сайта Theoffcamerashow, Радклиф обяснил, че между снимачните дни на киносагата се отдавал на алкохолни преживелици.\r\n \r\nТой злоупотребявал с напитките в тийнейджърска възраст, което можело да завърши много зле за него. Причината за този свой тъмен период, Радклиф обяснява с притеснението си от огромната популярност на неговия екранен образ и чрез запои се опитвал да потисне страховете си.\r\n \r\nПрез цялото време имал чувството, че е следен. А по думите му най-бързият начин за забравянето на следенето бил да се напие.\r\n \r\nАктьорът призна, че след пиянствата той осъзнавал, че е следен още по-усилено, защото е бил пиян. Така нещата се въртели в кръг и той все повече пропадал.\r\n \r\nМного пъти се опитал да стане трезвеник, но успял едва тогава, когато усетил силната подкрепа от страна на своите приятели.\r\n \r\n", "date": "2019.03.03", "title": "Даниел Радклиф призна, че злоупотребява с алкохола"}
{"url": "https://www.dnes.bg/eu/2019/03/03/evropa-ne-moje-da-otlaga-brexit-vechno-a-nai-mnogo-do-kraia-na-iuni.403604", "text": "Отлагането на датата на Brexit не може да бъде много дълго заради наближаващите избори за Европейски парламент. Това заяви днес британският министър на международната търговия Лиъм Фокс, цитиран от Ройтерс. \n\n\r\nФокс каза, че все още е \"напълно възможно\" Великобритания да напусне общността, както е предвидено на 29 март, но удължаване на действието на преговорния период в член 50 може да е необходимо, за да се осъществи гладко излизане от блока.\r\nМинистър-председателката Тереза Мей каза, че удължаването не трябва да е по-дълго от края на юни.\r\nЗапитан как би реагирал, ако ЕС настоява за удължаване с 21 месеца или 2 години, Фокс каза пред телевизия Би Би Си: \"Бих бил шокиран, защото мисля, че всъщност това не е възможен изход\".", "date": "2019.03.03", "title": "Европа не може да отлага Brexit вечно, а най-много до края на юни"}
{"url": "https://www.dnes.bg/football/2019/03/03/pilotyt-na-emiliano-sala-napusnal-obuchenieto-si-za-licenz.403605", "text": "Дейвид Ибстън, пилотът на злополучния самолет, който трябваше да отведе Емилиано Сала в Кардиф, се е отказал от курсовете си за пилот. Това твърди директорът на авиационното училище пред CNN. Това разкритие повдига въпроса – бил ли е легален този полет? Ибстън е притежавал лиценз, който му позволявал да управлява самолет единствено сам, без пътници на борда. За да извършва полети, от които да печели пари, превозвайки пътници на борда на самолета си, той е трябвало да има комерсиален лиценз. От обучението за този лиценз обаче Ибстън се отказал, следователно, не е било редно той да бъде пилотът, който да откара Сала към новия му дом. Спорът дали футболният отбор \"Кардиф сити“ трябва да плати на \"Нант“ сумата за трансфера на Сала още се води. От официалното заключение на разследването зависи, дали английският футболен клуб ще получи пари от застрахователната компания, които после да прехвърли на френските си колеги. ", "date": "2019.03.03", "title": "Пилотът на Емилиано Сала напуснал обучението си за лиценз "}
{"url": "https://www.dnes.bg/politika/2019/03/03/ninova-ot-vryh-shipka-da-bydem-svobodni-hora.403606", "text": "Председателят на Българската социалистическа партия Корнелия Нинова изкачи връх Шипка заедно с гражданите по случай 3 март. Тя се включи в тържествата по случай 141 години от  освобождението на България, съобщи пресцентърът на БСП. \n\n\r\nОт Шипка Нинова призова народа да отхвърли страховете и зависимостите и да бъде свободен. \n\r\n\"Шипка ни събра млади и стари, българи от цялата страна\", заяви Нинова пред насъбралата се тъпла.\r\n\"Заедно, без различия, стоим пред най-високия връх на българското достойнство. Тук човек се чувства малка частица от нещо голямо и цяло, от  народ, който уважава историята и обича Родината си. Нека отдадем почит към българските и руските герои, към всички, дали живота си в Руско-турската Освободителна война. Те се саможертваха не за власт и пари, а за най-скъпото, което има човек - свободата. Днес, най-голямата признателност към техния подвиг ще бъде да сме смели, да  отхвърлим страховете и зависимостите, и да бъдем свободни хора.\"\r\n ", "date": "2019.03.03", "title": "Нинова от връх Шипка: Да бъдем свободни хора!"}
{"url": "https://www.dnes.bg/obshtestvo/2019/03/03/fizikyt-teodosiev-svobodata-iziskva-tejyk-trud-cial-jivot.403595", "text": "„Ура патриотизмът” е познато явление, но истинската свобода изисква тежък труд в продължение на цял живот”. Това каза пред bTV преподавателят по физика Теодосий Теодосиев, който е на връх Шипка за честванията по повод 3 март.\n\r\nСпоред него днес трябва да бъде нашият ден на благодарността към 30-те хиляди войници от императорската армия и опълченците, които са загинали.\n\r\n„Всеки българин трябва да запали свещичка за упокой на душата на император Александър II, защото без неговото решение сега можеше да сме по-зле от кюрдите – 50 милиона кюрди нямат собствена държава”, отбеляза той.\n\n\n\r\n                    \n                    \n                „Било е много трудно решение да се дадат животите на 30 000 войници на руския император и да се похарчат голяма част от парите, спечелени от продажбата на Аляска, за да се освободи един народ”, каза още Теодосиев.\n\r\nПо думите му трябва да бъдем достойни за това, което сме получили. Освен това на този ден трябва да се замислим държим ли се като свободни хора.\n\r\n„Ако съм се трудил цял живот, то е било да накарам българина да се чувства по-достоен”, отбеляза Теодосиев.\n\r\n„Свободният човек не трябва да продава гласа си, душата си и бъдещето на децата си. Той трябва да се държи като свободен човек и да не се опитва да отнема свободата на другите”, посочи преподавателят по физика.\n\r\nСпоред него трябва да се научим да бъдем патриоти и да уважаваме патриотизма на другите.\r\n ", "date": "2019.03.03", "title": "Физикът Теодосиев: Свободата изисква тежък труд цял живот"}
{"url": "https://www.dnes.bg/obshtestvo/2019/03/03/bylgariia-praznuva-i-otdava-pochit-na-zaginalite-za-osvobojdenieto-ni.403600", "text": "\n\r\nВ цяла България днес се провеждат прояви по повод Трети март - националния ни празник. \r\nЛикът на Паисий Хилендарски, пробудил народа за национално възраждане с \"История славянобългарска\", поведе празничното шествие за Трети март в . Колоната увлече деца и възрастни под наслова \"Първите\" и с портретите на Неофит Бозвели, Васил Априлов, Петър Берон, Раковски, Левски, Ботев и други просветители, църковни деятели и водачи на национално-освободителното движение. Ученици развяха националния трикольор и копие на Самарското знаме.\n\r\nШествието тръгна от храма \"Свети Георги\", където бе отслужена панихида за загиналите за Освобождението на България и празничен водосвет. На мемориалния комплекс \"Хан Аспарух\", където се събра множеството, почетен караул на Военноморските сили отдаде почести на героите, жертвали живота си за свободата на Отечеството. \n                    \n                    \n                \r\nЧестит национален празник, българи, се обърна кметът на Добрич Йордан Йорданов към гражданите и призова всеки да се взре в своята съкровена истина за петте века в робство, за да пребъде в паметта Трети март.\n\r\nС тържествен ритуал в мемориалния комплекс бяха издигнати българският трикольор, знамето на Европейския съюз и флагът на Добрич. Представители на местната власт, на Военноморските сили, областната управа, депутати, обществени организации, граждани положиха венци и цветя на паметника.\n\n\n\r\nС тържествена програма беше отбелязан националният празник в . \"Предизвикателствата и в днешния ден не са лесни. Преди трябваше да се борим открито срещу един враг, който ни поробваше с години, а сега трябва да се борим срещу коварствата на съвременния свят и алчността. Тези, които следват християнските ценности и обичат България, са свободни в сърцето и в душата си\", каза по повод празника кметът на община Кюстендил Петър Паунов.\n\r\nПрограмата по отбелязването на 3 март започна с изпълнение на българският химн от градския духов оркестър и издигане на националния флаг. Над 1000 български знамена раздадоха на присъстващите на празничната програма на централния площад \"Велбъжд\" кюстендилци кандидатките в конкурса \"Девойка Кюстендилска пролет\".\n\r\nВенци и цветя пред паметника \"Булаир\" поднесоха от Община Кюстендил, областната администрация, Общинския съвет, политически партии, родолюбиви организации и граждани.\n\r\nС военен ритуал и издигане на националното знаме във  бяха чествани 141 години от Освобождението на България.\n\r\nВ словото си кметът Даниел Панов посочи, че Трети март ни задължава да бъдем единни и че на Трети март 1878 година е сложен краят на черното влияние на поробителя върху българската култура, духовност и идентичност.\n\r\nТой подчерта, че Руско-турската освободителна война е кулминация на борбата, която знайни и незнайни български герои още от 15-и век водят срещу чуждата власт.\n\r\nПанов посочи, че българският народ е благодарен на руската армия и на всички народи, сражавали се в Освободителната война, както и на онези 30 хиляди български четници, пролели кръвта си за Освобождението. Дългът на днешното общество е да възпитава в своите деца дух на чисто родолюбие и знание към личностите от дългата българска история.\n\r\nКметът припомни още, че в Търново са се случили едни от най-важните събития след Освобождението на България. Преди 140 години тук е заседавало Учредителното събрание, приета е Търновската конституция, тук е поставено началото на борбата за българското национално обединение, тук е обявена и Независимостта на България, каза той в словото си и отбеляза, че всички тези факти трябва да обединяват и да надмогват личните и политически пристрастия.\n\r\nПред паметника \"Майка България\" граждани и представители на институции поднесоха венци в знак на признателност, бе отслужена и заупокойна молитва.\n\r\nКлуб \"Традиция\" представи музей на открито, посветен на Руско-турската освободителна война пред паметника \"Майка България\". Бяха демонстрирани оръжия, войнишка кухня и полева болница.\n\r\nПетокурсникът курсант старшина Иван Стоянов Пърчев от факултет \"Общовойскови\" на Националния военен университет \"Васил Левски\" получи тазгодишната академична награда \"Трети март\", която се присъжда ежегодно с решение на Общинския съвет в града. Награденият курсант с военна специализация \"Ядрена, химическа и биологична защита и екология\" и гражданска специалност \"Защита на населението при бедствия, аварии и катастрофи\" е с отличен успех от целия период на следването си. Той заяви, че за него наградата е висока чест и ще я използва за надграждане на образованието си във Военната академия в София.\n\r\nС тържествен ритуал по издигане на националното знаме в започна празничната програма за отбелязване на 141 години от Освобождението на България. Празничното честване на 3 март в Белово започна в 11.00 часа на пл. „Освобождение“, съобщиха от Общината. От 13.30 часа ще бъде официално открит и Исторически музей – Белово, като ще бъде представена и изложбата „Археология Белово“ и изложба на детски рисунки, посветени на Националния празник. Денят на Освобождението в Белово ще завърши с oбщоградско тържество.\r\nВ бяха почетени 141 години от Освобождението на България с тържествен ритуал пред параклиса-мавзолей \"Свети Георги Победоносец\" на площад \"Възраждане\" от хилядно множество.\n\r\nКомандирът на Плевенския гарнизон полк.Николай Бешев прие почетна армейска рота. Редом с нея на пост бяха ученически гвардейски отряд, ученически гвардейски оркестър, клуб \"Млади възрожденци\". С изпълнение на химна бе издигнато националното знаме.\n\r\nПанихида за почитане паметта на руския император Александър Втори и хилядите загинали за свободата и независимостта на България отслужи Плевенския митрополит Игнатий, в съслужение със свещеници от местните храмове. Слова произнесоха кметът Георг Спартански и областният управител на Плевен Мирослав Петров.\n\r\nВенци и цветя на признателност бяха положени пред мавзолея от името на депутати от Европейския парламент, народни представители, дипломатически мисии, държавни и общински власти, организации, граждани. С едноминутно мълчание и свеждане на глави пред мавзолея и Вечния огън присъстващите отдадоха почит на загиналите. Прозвуча химнът в изпълнение на Общински духов оркестър. В театър \"Иван Радоев\" общината организира празничен концерт.\n\r\nПрез целия ден Плевенската панорама и останалите музеи приемат гости с безплатен вход. Празникът в Плевен продължава на площада, а след 16.30 часа - в Скобелев парк-музей, пред Панорамата. Утре Плевенската панорама също ще бъде отворена за посещение.\r\nСтотици граждани на  препълниха централния градски площад \"Свобода\" за честването на националния празник 3 март. Отбелязването на 141-годишнината от Освобождението започна по-рано с издигането на родния трибагреник пред сградата на Общината в присъствието на почетен караул.\n\r\nСлед това шествието се отправи към паметника на незнайния воин за церемонията по полагане на венци и цветя. Днес ние посрещаме празника със заслужена гордост, защото българското Освобождение не ни е дадено даром, а е извоювано с много кръв. 3 март не е просто празник, а съдба, каза в словото си кметът на общината Добри Беливанов.\n\r\nБългария, това сме ние. Затова и нашият национален танц е хорото. Хващаме се за ръце, обединени тръгваме напред и няма кой да ни спре, отбеляза областният управител Станислав Дечев. От този паметен ден българската нация застана достойно редом с другите държави в Европа така, както мечтаеха нашите национални герои, посочи депутатът Евгения Ангелова.\n\r\nЧестването на националния празник продължи на откритата сцена на площада с концерт в подкрепа на инициативата \"Пробуждане с хоро\". На подиума първи се качи Представителен фолклорен ансамбъл \"Хасково\" с художествен ръководител Ана Димитрова, като още 4 фолклорни формации са предвидени за участие. Празничната програма ще продължи в 19.00 часа в театър \"Иван Димов\", където ще концертира общинският камерен оркестър. В програмата са произведения от български автори.\n\r\nДнес е ден на преклонение, на смирение, на помирение и най-вече - на обединение. Това каза в празничното си приветствие към благоевградчани и гостите на града кметът на община д-р Атанас Камбитов, събрали се на общоградско тържество на пл. \"Македония\" по случай националния празник Трети март.\n\r\nТова по думите на кмета е и ден за размисъл, за въпроси. \"Нека всеки от нас си зададе въпроса: \"А какво направих аз за България?\". И да си отговори честно пред себе си. Това е нашата отговорност, която носим за следващите поколения\", подчерта Атанас Камбитов.\n\r\nПо традиция проявите, организирани и на днешния Трети март от общината в Благоевград по случай националния празник и 141 години от Освобождението на България от турско робство, започнаха с панихида за загиналите и полагане на цветя на паметния знак на руския офицер майор Иван Павлович Орлински в двора на храма \"Въведение Богородично\".\n\r\nПо-късно бяха положени цветя и на паметния знак на мястото, където преди 141 години е посрещнат руският боен отряд на майор Орлински, освободил тогавашния град Горна Джумая /дн. Благоевград/. От тук тръгна единият от двата лъча на празнично шествие, което събра участниците в общоградското тържество по случай националния празник на площад \"Македония\". Тук с военен ритуал бе издигнат националният флаг и прозвуча химнът на България. Негово високопреосвещенство Неврокопският митрополит Серафим и свещеници отслужиха молебен за благоденствие на българския народ. В памет на загиналите за свободата с тържествен ритуал ръководители на общината и на областта, представители на политически и обществени организации положиха венци и цветя пред монумента на легендарния воевода Гоце Делчев.\n\r\nВ празничния ден благоевградският ансамбъл \"Пирин\" и млади таланти от Центъра за личностно и творческо развитие на децата на Благоевград разкриха чрез музиката, песните и танците си красотата на българския фолклор, напомняйки, че традициите са живи, съхраняват се и се предават от поколение на поколение. Прозвучаха и вечни творби за свободата и загиналите за нея, писани от класици на българската литература.\r\nТържествено шествие на деца, ученици, граждани, носещи в ръце 25-метров български трибагреник и водени от кмета на общината Калин Каменов, премина днес по улиците на в началото на честването на националния празник.\n\r\nОфициалното отбелязване на 141-годишнина от Освобождението на България и на националния празник на страната продължи на площад \"Христо Ботев\", докъдето стигна шествието. Почетен караул от военно формирование 54 990 издигна националния флаг с церемония пред паметника на Войводата.\n\r\n\"Днес не са нужни високопарни думи, нужно е да помълчим, да отдадем почит пред онези, които отдадоха живота си на нашата свобода и гордо да развеем трибагреника\", каза в словото си за празника кметът Калин Каменов. Припомняйки ентусиазма, надеждата, единението и родолюбието от онези дни преди 141 години, той заяви, че тях трябва да предадем на децата си, както и посланието, че всеки е голям, колкото са големи мечтите му.\n\r\nБлагодарствен молебен и водосвет отслужи Врачанският митрополит Григорий. В архиерейското си слово за празника той посочи, че днес трябва да си спомним за всички военни и опълченци, положили живота си по бойните полета на Освободителната война, както и за всички онези възрожденци, които през столетията на робство всеотдайно и неотстъпно са проправяли пътя към свободата на Отечеството. Пред паметника на Христо Ботев бяха поднесени венци и цветя на признателност.\n\r\nОфициалната церемония завърши с тържествен марш на Почетния караул на врачанския военен гарнизон. Празничният ден във Враца завърши с традиционното \"Дунавско хоро\" на централния площад и концерт.\r\n поднесоха цветя и венци пред паметника на Никола Корчев. Последният знаменосец на Самарското знаме е родом от радомирското село Долна Диканя. В радомирското поделение от 1 септември 1878 г. до 1881 г.е било съхранявано Самарското знаме, пред което княз Александър Батенберг е идвал два пъти да се поклони. На 20 юли 1880 г. князът донесъл сребърна скоба, изработена от жителите на град Самара. С нея той лично скрепил счупената дръжка на светинята в боевете при Стара Загора. Тогава князът обявил и указа си, с който името на командира на Трета знаменосна дружина подп.Павел Калитин било записано за вечни времена в Първа рота на радомирската дружина.\n\r\nПо време на Руско-турската Освободителна войната в българското опълчение са постъпили 25 мъже от Радомирско. Те се сражавали храбро в боевете при Шипка, Шейново и Стара Загора, като трима от тях геройски загинали.\n\r\nТържествено шествие премина през центъра на града до площад \"Свобода\". На тържеството присъстваха потомци на Никола Корчев. Кметът на общината Пламен Алексиев поздрави жителите и гостите на празника.\n\r\nС церемония по издигане на националния трибагреник на централния площад \"Севтополис\" в  бе отбелязана 141-та годишнина от Освобождението на България от турско робство, съобщиха от пресцентъра на общинската администрация. Почетният караул на представителна рота на 61 Стрямска механизирана бригада бе приет от командира на бригадата бриг. генерал Пламен Йорданов. Водосвет за здраве и благоденствие отслужи архиерейският наместник на Казанлъшка духовна околия Отец Петко Мотев в съслужие с казанлъшки свещеници.\n\r\nУченици на СУ\"Екзарх Антим I\" изпълниха литературно - музикална композиция, посветена на националния празник Трети март. На официалната церемония по издигане на националния флаг на Република България в центъра на Казанлък присъстваха председателят на Общинския съвет Николай Златанов, представители на ръководството на Общината, на Общински съвет - Казанлък, културни институти, родолюбиви ученици и граждани.\n\r\n\n\r\n\n\r\n\r\n ", "date": "2019.03.03", "title": "България празнува и отдава почит на загиналите за Освобождението ни"}
{"url": "https://www.dnes.bg/obshtestvo/2019/03/03/mareshki-3-mart-den-za-preklonenie-smirenie-i-slava.403596", "text": "\"3 март е една от светините в историята ни. Ден за преклонение, смирение и слава! Вечна да е паметта на героите на българското Освобождение! Смелост и мъдрост на потомците, за да опазим извоюваната с кръв свобода и независимост на Отечеството ни\". Това написа във Facebook лидерът на ВОЛЯ и зам.-председател на НС Веселин Марешки, съобщиха от пресцентъра на партията.\n\n\n\r\nНека разкажем на децата и внуците за титаничния героизъм на участниците в Руско-турската освободителна война. И да вдигнем гордо главите си, защото дедите ни не са умирали в битки, за да сме примирени и страхливи потомци. Точно обратното - да черпим от тяхната сила и родолюбие, за да пребъде България и българският род. Честит празник, родолюбци!\", пише Веселин Марешки.\r\nДнес той ще се поклони пред паметника на връх Шипка, а довечера ще присъства на тържествената заря-проверка в София.\r\n ", "date": "2019.03.03", "title": "Марешки: 3 март - ден за преклонение, смирение и слава!"}
{"url": "https://www.dnes.bg/akoshtete-vqrvaite/2019/03/03/zodiite-koito-byrzat-da-porasnat.403098", "text": "Някои тийнейджъри бързат да пораснат, за да могат да правят каквото си поискат, да не се съобразяват с родители и други роднини, защото искат да живеят сами, да работят и са развълнувани от това, което предстои в бъдеще. Те са много развълнувани, когато дойде рождения им ден и нямат търпение за следващия. Ето и кои са тези зодии.\r\n\r\n\r\n \r\nТе не се отчайват, когато помислят за старостта. Всяка година стават все по-добри, постигат все по-високи резултати и по-големи успехи, изпълняват нови цели, правят си планове. Работят здраво, за да покажат, че могат да се оправят сами и че са успешни. Дори като тийнейджъри рядко се занимават с нещо безсмислено, почти не мързелуват и гледат да не пропиляват ваканциите си. Винаги правят нещо, изпълняват желанията си, дават мъдри съвети.\r\n\r\n\r\n \r\nНа тях често им се иска да са били родени в друго време, в друга епоха. Трудно създават истински и ценни връзки с хора от тяхното поколение. Девите имат по-различни идеали и ценности, които рядко някой техен съученик или състудент разбира. Обичат да общуват с по-големи хора, такива, които вече са преживяли много и могат да им дадат съвети. Тези знаци се учат цял живот и винаги смятат, че най-доброто за тях предстои. Радват се на бъдещето.\r\n \r\n\r\n \r\n ", "date": "2019.03.03", "title": "Зодиите, които бързат да пораснат"}
{"url": "https://www.dnes.bg/stranata/2019/03/03/protest-na-miriani-skandirat-mafiia-na-sutreshna-slujba.403602", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНавръх празника - скандал в църквата в Петрич, заради въдворяването на новия архиерейски наместник отец Петър.\r\nПо време на сутрешната служба, на която трябваше да бъде въдворен той, в храма нахлуха десетки миряни, които започнаха да скандират \"недостоен\" и \"мафия\" срещу отеца и свещениците.\r\nСкандалът в града назря, след като преди няколко дни Неврокопският митрополит Серафим смени отец Ангел Кочев заради възрастта.\r\nМиряните обаче не са съгласни, че тя пречи на работата му и започнаха подписка в негова защита..\r\n ", "date": "2019.03.03", "title": "Протест на миряни: Скандират \"мафия\" на сутрешна служба"}
{"url": "https://www.dnes.bg/obshtestvo/2019/03/03/sydbata-na-raina-kniaginia-sled-aprilskoto-vystanie-i-zaslugite-i-za-bylgariia.403594", "text": "Невероятната е съдбата на Райна Княгиня, която има заслугите и за развитието на съвременна България след Априлското въстание. \n\r\nКогато Бенковски ѝ възлага да ушие главното въстаническо знаме на Панагюрския революционен окръг, Райна Попгеоргиева е 20-годишна учителка, изключителна красавица. След въстанието съдбата ѝ е трагична. \n\r\nВъпреки това успява да оцелее, да завърши акушерство и да стане първата дипломирана акушерка в София, да отгледа 6 деца и да се грижи за поборниците от квартала като Странджата за хъшовете, разказва bTV.\n\r\nСегашното състояние на софийския дом на Райна Княгиня напълно съответства на трагичната ѝ съдба. Къщата се намира на улица „Охрид” в квартала на опълченците.\n                    \n                    \n                \r\n„Нищо не се развива в тази къща, освен че я гледам как се руши от доста години. Преди 25-30 години ѝ направиха ремонт, имаше компютърна фирма в нея, след това отново запустя”, разказа Димитър Яръмов, жител на квартала. \n\r\nИзненадващо добра новина дойде от кмета на район „Сердика”, на чиято територия се намира къщата. \n\r\n„Успяхме да я регистрираме като паметник на културата. От вчера притежаваме вече одобрен съгласуван проект с издадено разрешение за строеж за реставрация, консервация и експониране на недвижима културна ценност с категория местно значение – къща на Райна Княгиня”, заяви кметът Тодор Кръстев. По думите му са осигурени около 450 хиляди лева за възстановяването на къщата.\n\r\nКметът и една от далечните родственици на Княгинята дори търсили тайно скривалище в дома. „По нейни спомени вътре трябва да има скривалище, в което евентуално да има някакви скрити ценности. Правихме различни проучвания, търсихме го с ултразвук, но не успяхме да го намерим”, отбеляза Тодор Кръстев.\n\r\nПлановете на общината са в къщата да се направи музей, а експозицията да бъде предоставена от наследниците на Райна Княгиня. Една от тях е диригентът Таня Христова.\n\r\n„Най-емоционално ме свързва моят баща. Той е идвал тук и е помагал, те сами са строили къщата. До 9 септември ние идвахме понякога тук и играехме. Много силно се развълнувах, когато минах един ден преди 7-8 години, сърцето ми се скъса. Ние, като продължители на всичко, което е минало, трябва да запазим и епохата, и духът, и силата на тези, които са успявали”, категорична е тя.\n\r\n„Причината да дойдат да живеят в София е нейният съпруг Васил Дипчев, който е подвойвода в Брацигово. Този квартал е пълен с история, неслучайно улицата се казва „Опълченска”, защото тук са давани земи на опълченци и на поборници. Всъщност тя е един от инициаторите за създаване на майчин дом, тъй като като дипломирана акушерка, викана е и в посолствата. Тук тя е помагала безплатно на всички бедни жени. Това е причината през 33-та година квартал „Орландовци” да бъде преименуван на „Райна Княгиня”, разказва Здравчо Здравчев, наследник на Райна Княгиня. \n\r\nПет години по-късно името на квартала е сменено на „Орландовци”, защото според един тогавашен министър две княгини в България не можело да има.\n\r\n„Не бих казал, че сме събрали огромни средства. Необходимите средства, за да се извърви процедурата до този момент – да може къщата да получи строително разрешение,сме ги събирали от нашите членове”, каза Димитър Димитров, съпредседател на Института на свободните историци.\n\r\nСпоред зам.-кмета на София Тодор Чобанов строителните и ремонтни работи ще започнат, като се стопли времето, а музеят трябва да бъде посветен на приноса на Райна Попгеоргиева за развитието на София. \n\r\n„Нейната къща е много скромна сграда, без особености, в един от най-бедните тогава квартали на града – на преселници, опълченци, на хора, които не са имали големи възможности”, посочи Чобанов.\n\r\nКонтрастът между имота в поборническия квартал в София и родната къща на Райна Попгеоргиева в Панагюрище е шокиращ. Къщата е една от най-старите в града и е автентична. Тя е една от малкото, които не са опожарени след въстанието, защото в нея е било складирано зърното на града.\n\r\n„Това е типична балканска къща. Тези домове се строят със скривалища. Когато е необходимо тя да прибира някъде знамето, го е криела в дома. И наистина този дом влиза в нашата история като къщата със скривалището”, коментира д-р Атанас Шопов, директор на Историческия музей в Панагюрище.\n\r\nСлед въстанието започват гонения срещу населението на Панагюрище. Райна е принудена да се предаде, за да не страдат съгражданите ѝ. Баща ѝ е убит на двора. В ареста и в затвора в Пловдив е подложена на зверски мъчения. \n\r\nОсвободена е от Пловдивския затвор след намесата на чуждите анкетьори, сред които и Макгахан. Поканена е в Цариград от българската екзархия. Там получава предложение да продължи образованието си. \n\r\n„Заминава с параход за Русия, установява се в манастир в Москва, където се възстановява от травмите от Априлското въстание. През 1879 г. се връща в България и е поканена от Търновския митрополит Климент – тоест Васил Друмев, да стане учителка в девическото училище”, допълва доц. д-р Атанас Шопов.\n\r\nСлед три години се връща в Панагюрище, омъжва се за Васил Дипчев, който е кмет на града и адвокат. През 1898 година заминават за София, но Дипчев умира и Райна остава сама да отглежда петимата си синове – в къщата, чийто ремонт ще започне още тази година, за да стане неин музей.\r\n ", "date": "2019.03.03", "title": "Съдбата на Райна Княгиня след Априлското въстание и заслугите й за България"}
{"url": "https://www.dnes.bg/obshtestvo/2019/03/03/stotici-bylgari-se-kachiha-na-shipka-na-nacionalniia-ni-praznik.403601", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДенят, в който празнуваме 141 години от Освобождението на България, отново подтикна стотици българи на поход към връх Шипка.\n\r\nИ този път минусовите температури и дългото ходене не спряха ентусиастите. Цветомир, който е там с дъщеря си, сподели пред , че за него това е най-доброто място, на което можеш да се заредиш с патриотизъм.\n\r\nДъщеря му има точна представа какви са били българските опълченци - смели, горди, че са българи и не са се интересували от себе си, а са искали да бъдем свободни.\n                    \n                    \n                \r\nДружество \"Традиция\" осигури почетен караул на връх Шипка, а пременени в носии от времето на войната дойдоха и \"Трио Калина\".\n\r\nНа връх Шипка беше и председателят на Народното събрание Цвета Караянчева.\n\r\n\"Най-важното е да ни обединява любовта към България и гордостта от това, че имаме такава история. Нашата свобода е върху костите на толкова много български, руски и румънски опълченци. Тя е извоювана не само на този връх, но и през годините назад. Нека бъдем горди, нека бъдем обединени и нека забравата никога да не ни настигне\", коментира Караянчева пред репортер на \n\r\n ", "date": "2019.03.03", "title": "Стотици българи се качиха на Шипка на националния ни празник"}
{"url": "https://www.dnes.bg/notifikacii/2019/03/03/marinov-ispanskiiat-narkotrafikant-ot-seriozen-rang.403599", "text": "Във връзка с новината, че в България е задържан един от най-издирваните испански наркотрафиканти, вътрешният министър Младен Маринов каза, че случаят показва каква е „силата на европейските механизми за противодействие на престъпността“.\n\r\nСигналът за него е получен на 12 февруари пред европейската мрежа за активно издирване на бегълци. „Незабавно е направена организация от колегите във Варна… Реално задържането а станало на 17 февруари, като на 26-и е изправен пред Окръжен съд Варна, който е разрешил предаването му на испанските власти. Надяваме се това да се осъществи на 13 март“, каза министърът пред БНР.\n\r\n                \n                На базата на начина на издирване и подадена информация, че лицето възнамерява да напусне ЕС и да се укрие в трета страна, Младенов допусна, че задържаният има „сериозен ранг“ в наркотрафика.\n\r\n„Ползваме се с доверие пред всички партньори и оправдаваме това доверие с тези незабавни действия. При всеки един такъв сигнал се действа незабавно“, каза още той коментирайки случая.\r\n ", "date": "2019.03.03", "title": "Маринов: Испанският наркотрафикант от \"сериозен ранг\""}
{"url": "https://www.dnes.bg/eu/2019/03/03/orban-migrantskata-kriza-moje-da-se-povtori-oshte-po-silna.403598", "text": "Унгарският премиер Виктор Орбан смята, че мигрантската криза в Европа може да се повтори с още по-голяма сила и че миграционните въпроси трябва да се решават не от Европейската комисия, а от нов орган с участието на вътрешните министри на страните от Шенгенското пространство.\n\r\n\"Всичко, което наблюдавахме от 2015 г., ще се случи отново с по-голяма сила\", каза Орбан в публикувано днес интервю за германския в. \"Велт\", цитирано от ТАСС. Той призна, че между властите на Унгария и Германия съществуват разногласия по въпросите на миграцията.\n\r\n\"Охлаждането в политическите отношения възникна единствено заради миграцията. Ние настояваме на правото на самоотбрана на всяка нация, германците следват друга философия\", каза Орбан.\n                    \n                    \n                \r\nСпоред унгарския премиер трябва по модела на Еврогрупата да се създаде съвет на вътрешните министри на страните, между които няма граничен контрол.\n\r\n\"Вътрешните министри на страните от Шенгенското пространство трябва да създадат силен орган, където може да се решават съответните въпроси, както го правят експертите, а не политиците\", заяви Орбан.\n\r\nТой също така заяви, че властите на Унгария ще продължат кампанията на разпространяване на плакати с ликовете на председателя на Европейската комисия Жан-Клод Юнкер и на финансиста Джордж Сорос, придружени от надписи като \"Те искат да въведат задължителни квоти за разселване на мигранти\", \"Те искат да отслабят държавите от ЕС\" и \"Кой знае какво още готви Брюксел?\" \n\r\nОрбан съобщи, че скоро ще се появят и плакати с лицето на първия заместник-председател на Европейската комисия Франс Тимерманс. Тази кампания протича в Унгария преди изборите за Европейски парламент през май, пише БТА.\n\r\n ", "date": "2019.03.03", "title": "Орбан: Мигрантската криза може да се повтори, още по-силна"}
{"url": "https://www.dnes.bg/zvezdi/2019/03/03/zad-vratite-na-bohemskiia-dom-na-magi-gilenhal-i-pityr-sarsgard.403501", "text": "Бохемският кафяв цвят е водещ в интериора на дома на творческата двойка Маги Гиленхал и Питър Сарсгард. Съпрузите живеят в това жилище в Бруклин от 2006 година насам. По това време сестрата на Джейк Гиленхал била бременна с по-голямата дъщеря на двойката.\r\n \r\nЧетириетажният им дом, в който те допускат изданието Architectural Digest, притежава няколко броя камини, но не е това основната причина той да е толкова уютен, приветлив и топъл. Както казва Питър: „Вкъщи има много места, където мога да се сгуша с книга в ръка“.\r\n \r\nМаги си спомня защо е избрала тази къща навремето: „Когато влязохме в тази къща, наистина се почувствахме като у дома. Светлината е красива и стаите са просторни, защото таваните са необичайно високи“.\r\n \r\nЧаст от предметите в дома на артистичната двойка са купени от антикварен магазин в Манхатън.\r\n \r\nРежисьорът и актрисата имат музикална стая с пиано в дома си, където често домашните им партита преливали в среднощни концерти.\r\n \r\nТе също така имат и салон в дома си, където организират киновечери за приятелите си от филмовата индустрия, като прожектират филмите от специален проектор.\r\n \r\nВ задния двор на къщата Сарсгард пък развива своето най-голямо хоби – градинарството. Южното изложение на двора, съчетано с умерените зими, му позволява да отглежда лалета, каскадни рози, жасмин и др.\r\n \r\n", "date": "2019.03.03", "title": "Зад вратите на бохемския дом на Маги Гиленхал и Питър Сарсгард"}
{"url": "https://www.dnes.bg/notifikacii/2019/03/03/kosmicheskiiat-korab-drakon-se-skachi-s-mks.403603", "text": "Космическият кораб \"Дракон\" на компанията \"Спейс Екс\" успешно се скачи с Международната космическа станция (МКС), съобщиха световните информационни агенции.\n\r\nПо този начин американската компания се доближи до целта си да изпрати хора в космоса.\n\r\nОт компанията на предприемача Илон Мъск оповестиха, че това успешно скачване е първото за космически кораб за търговски полети, проектиран за екипаж.\n\r\n\"Дракон\" бе изстрелян вчера с ракета \"Фалкон\" от космическия център \"Кенеди\" във Флорида. Мисията без екипаж дава възможност на \"Спейс Екс\" да покаже, че може да построи космически кораб, който да отведе хора в космоса.\n                \n                \r\nКорабът ще остане 5 дни скачен за орбиталната станция, преди да се върне на Земята следващия петък. \"Тестовият полет е много важен. Готвим се да изпратим американски астронавти с американски ракети в космоса от американска територия за пръв път, откакто бяха преустановени полетите на совалки през 2011 г.\", заяви наскоро директорът на НАСА Джим Брайдънстайн.\r\n \r\n/БТА/\n\r\n ", "date": "2019.03.03", "title": "Космическият кораб \"Дракон\" се скачи с МКС"}
{"url": "https://www.dnes.bg/obshtestvo/2019/03/03/ispanskiiat-mafiot-se-podvizaval-v-bylgariia-ciala-godina.403607", "text": "Близо една година наркотрафикантът Хорхе, който бе задържан вчера, е живял в България, съобщава в. \"Труд\". Той е разследван за трафик на наркотици и пране на пари.\n\n\r\nИспанецът влязъл на територията на страната с автомобил през ГКПП Видин-Дунав мост  на 28 април 2018. Това става ясно от делото му за екстрадиране, което  Варненският окръжен съд гледа на 26 февруари.\r\nОще в края на 2017 година, мъжът е обявен за международно издирване.\n\r\nВ Мадрид срещу него се водят няколко наказателни производства, тъй като в Испания той е играел важна роля в \"опасна и престъпна организация\", която доставяла огромни количества кокаин от Южна Америка из цяла Европа. Занимавал се и с пране на пари.\r\n                    \n                    \n                43-годишният трафикант е задържан от полицаи в морската столица. При проверка на документите му за самоличност е установено, че те са неистински.\r\nВарненският окръжен съд определи спрямо Хорхе мярка за неотклонение \"Задържане под стража\".\n\r\nНаказанието за престъплението, за което чужденецът се издирва, е наказуемо според испанския наказателен закон с лишаване от свобода до 13 години и 6 месеца. Деянието е наказуемо и по българското законодателството, посочиха от пресцентъра на ВОС.", "date": "2019.03.03", "title": "Испанският мафиот се подвизавал в България цяла година"}
{"url": "https://www.dnes.bg/notifikacii/2019/03/03/syvremenno-robstvo-1-dete-1-krava-jivotyt-im-ne-struva-nishto.403488", "text": "\n\r\nАдам не знае точната си възраст. Изглежда на около 12 години. Всеки ден, още преди изгрев слънце, той повежда група от малки деца към езерото Волта в Гана. Някои от тях са по-малки и от него. Те се качват на лодка и влизат навътре в мътните води, за да ловят риба. Ала не го правят доброволно.\r\nАдам и неговите пет момчета са собственост на мъж наречен Саймън. Те са роби, които прекарват всеки ден под горещото слънце на Екватора. Съдбата им е подобна на други 20 хиляди деца, които са продадени от бедните си родители на трафиканти на хора, за да изкарат малко пари, с които да преживеят. Те търгуват децата си понякога за изключително малки суми, като 250 долара. За толкова пари в Гана можеш да си купиш и крава.\r\n                \n                Момчетата наричат Саймън \"своя господар“. А CNN разказва как преминава един техен ден под жаркото слънце.\r\nОще преди слънцето да е изгряло Адам избутва лодката във водата. С момчетата влизат да приберат мрежите, след това се връщат до брега да извадят рибата, изчистват мрежите, за да ги опънат отново.\r\n\"Не искам да съм тук. Искам да съм на училище, но нямам друг избор“, казва Адам. Той работи за Саймън в продължение на 3 години. Когато господарят му вика от брега, момчето веднага съблича блузата си и влиза в мътната и мръсна вода.\r\n\"Когато Саймън ти каже да се гмуркаш, нямаш друга опция. Лошото е, че не знаеш дали ще изплуваш от водата. Можеш да се заклещиш долу, да се оплетеш в мрежите или водораслите и никой няма да те спаси. От това ме е страх най-много. За това не искам да работя тук“, обяснява Адам.\r\nДа се гмурнеш и да разплетеш мрежите от потъналите клони е изключително опасно.  Това е и една от главните причини възрастните да използват деца за тази работа. Малките им пръсти развързват възлите по-лесно. Но и малките им телца са предимство – така се събират по-лесно в лодката, а господарите им демонстрират надмощие. Те едва ли могат да се опълчат на своите робовладелци, когато не им платят за работата, което се случва абсолютно всеки път.\r\nЕзерото Волта е създадено през 1965 година, то е най-големият водоем творение на човешката ръка. Преди това там е имало гора, ала тя не е изсечена. Дърветата все още се издигат под повърхността му. \r\nКогато организациите за защита на човешките права разбрали за децата, мисълта им била само една - че ще е трудно да ги открият, тъй като езерото наистина е голямо. Но малчуганите били толкова много, че се появявали отвсякъде.\r\nСега организациите се опитват да спасят всяко дете, продадено като роб на Волта. Те им предлагат подслон и възможност да ходят на училище, като всичко това е финансирано от местните родители. Немислимо е малчуганите да бъдат върнати на собствените им семейства, тъй като те са били тези, които са ги продали на трафикантите, за да осигурят храна на другите си отрочета.\r\nНо преди да вземат децата, спасителите все пак говорят с робовладелците. \n\r\nМалко след като от CNN говорят с Адам, Джордж Ахибра, един от координаторите на спасителните акции, се среща със Саймън. Пред него, \"господарят“ казва: \"Посещавам семействата на тези деца и ги моля да дойдат да помогнат. Говоря с майката и бащата и определяме условията, при които синът им ще дойде при мен. Ако той работи повече от три години, родителите обикновено искат крава“.\r\nЗапитан за опасността, на която излага децата, Саймън отговаря: \"Ако някое от тях умре, отивам при родителите и говорим. Всички знаем, че в езерото е опасно, но ако не поставиш капан, няма да имаш храна. Трябва да намериш начин“.\r\nМалко по-късно Ахибра се връща с полиция и обяснява на господаря, че има две опции – да се договорят и да освободи децата мирно или да отиде в затвора и те да му бъдат отнети. Разбира се, Саймън не може да бъде лишен от бизнеса си. Той се съгласява да освободи Адам и още едно момче веднага, а останалите четири – в следващите дни, за да свършат малко повече работа. От своя страна Ахибра обещава да изгради фермерски заграждения около къщата на робовладелеца, за да се насочи към отглеждането на добитък и да спре с риболова.\r\n\"Ако го държим далеч от езерото, той няма да има нужда от роби повече“, обяснява спасителят, докато момчетата се качват с него в лодката, но този път без връщане назад. Те поемат към свободата си.", "date": "2019.03.03", "title": "Съвременно робство: 1 дете = 1 крава. Животът им не струва нищо!"}
{"url": "https://www.dnes.bg/obshtestvo/2019/03/03/zlato-za-3-mart-mavrodieva-pyrva-v-tlaskaneto-na-giule.403608", "text": "На 3 март, когато България празнува освобождението си, спортистката Радослава Марводиева спечели златен медал в тласкането на гюле от Европейското първенство по лека атлетика в зала в Глазгоу.\r\nТя постигна резултат от 19,12 метра и изпревари само с един сантиметър Кристина Шваниц от Германия. Трета остана унгарката Анита Мартон.\r\nТитлата е първа на закрито за България от 2005 година насам. Тогава в спринта на 200 метра триумфира Ивет Лалова.\r\nToва е най-големият успех в кариерата на Мавродиева до момента, а още по-специалното е, че той става факт именно на националния празник на България - 3-и март.\r\nТака Мавродиева попълни колекцията си от медали от континентални форуми в зала, след като беше втора в Белград преди две години и трета в Прага преди четири.\r\nОще спортни новини четете на сайта на", "date": "2019.03.03", "title": "Злато за 3 март! Мавродиева първа в тласкането на гюле"}
{"url": "https://www.dnes.bg/obshtestvo/2019/03/03/borisov-poklon-pred-podviga-na-geroite-postignali-svobodata-na-bylgariia.403587", "text": "Премиерът Бойко Борисов честити Трети март – националния ни празник, на всички българи. \n\r\nВ деня на Националния ни празник се прекланяме пред подвига на всички герои, които се бориха и постигнаха свободата на България. Почитаме паметта на нашите предци и поколения наред пазим яркия спомен за делото им, което е извор на национална гордост и чувство за дълг и отговорност към България. Саможертвата на нашите възрожденци никога няма да бъде забравена, защото носи в себе си българския дух, който е несломим и не спира да намира нови проявления на своята сила и непреходност, пише в поздравлението си Борисов.\n\r\nПоколения българи се бориха, за да си върнем свободата, независимостта, държавността, да заемем достойно място сред развитите демократични държави.\n\n\r\n                    \n                    \n                Днес, когато тези национални каузи са спечелени, продължаваме да отстояваме авторитета на България пред света. Няма как да не се чувстваме горди с постигнатото от всички нас заедно, когато виждаме уважението и признанието на нашите външнополитически партньори. Вековете чуждо управление са далеч в миналото и българската дума вече не само се чува, но се търси и цени, посочва премиерът.\n\r\nИдеалите на Възраждането са надградени със 141-годишните опит и мъдрост на българската нация. Днес съм убеден, че трябва да сме  повече оптимисти, защото реалните резултати от постигнатото са видими и имам вярата, че ще продължим да ги надграждаме заедно като народ. Защото неведнъж сме показали, че умеем да сме единни, особено пред трудностите. Защото можем да сме пример за етническа толерантност и знаем как да живеем в разбирателство. И най-вече защото ценим мира и просперитета.\n\r\nБъдете живи и здрави и нека бъдем горди, че сме българи, отправя пожелание Бойко Борисов.\r\n ", "date": "2019.03.03", "title": "Борисов: Поклон пред подвига на героите, постигнали свободата на България!"}
{"url": "https://www.dnes.bg/obshtestvo/2019/03/03/iotova-velichieto-i-edinenieto-na-bylgarskiia-narod-se-naricha-3-mart.403588", "text": "„Величието и единението на българския народ се нарича 3 март. Днес всички българи, независимо къде се намираме по света, мислено сме си подали ръце. Заедно сме!“ Това написа във Facebook вицепрезидентът Илияна Йотова по повод честването на националния празник на България.\n\n\r\n„Без Българското възраждане, без българската интелектуална мисъл, без ролята на Българската православна църква, без идеите на национално-освободителното ни движение Руско-турската освободителна война нямаше да се състои. Днес прекланяме глави пред всички, български и чуждестранни войници, сражавали се за свободата на България“, пише вицепрезидентът.\n                    \n                    \n                \r\n„141 години след Освобождението на България посланията на национално-освободителното ни движение, на Левски, на Ботев – изключително прогресивни за времето си, не са загубили своята актуалност. Трябва да разчетем посланията за свобода и мир, които ни изпраща 3 март днес, в този все по-несигурен и объркан свят. Да сме преди всичко свободни вътре в себе си! Заедно да работим за България – такава, каквато ни я завещаха славните ни герои! Честит празник!“, пише Йотова.\r\n\r\n \r\n", "date": "2019.03.03", "title": "Йотова: Величието и единението на българския народ се нарича 3 март!"}
{"url": "https://www.dnes.bg/obshtestvo/2019/03/03/predi-141-g-bylgariia-vyzkrysva-chestit-nacionalen-praznik-bylgari.403568", "text": "България чества днес националния си празник – Деня на освобождението.\n\r\nНа 3 март (19 февруари по стар стил) 1878 г. е подписан Санстефанският мирен договор между Русия и Османската империя, с който се слага краят на Руско-турската война от 1877-1878 г. Войната, която е десета в поредицата  от руско-турски войни, е наречена Освободителна, тъй като довежда до освобождаването на част от българите от Османската империя и създаването на Третата българска държава.\n\r\nСъс Санстефанския мирен договор България възкръсва отново на картата на Европа.\n\r\nОт 1888 г. 3 март се празнува като Ден на Освобождението на България от турско робство. Еднократно като официален празник е отбелязан през 1978 г. по повод 100-годишнината от Освобождението. 10 години по-късно става официален празник.\n                    \n                    \n                \r\nРуско-турската война започва на 12/24 април 1877 г. с издаден в Кишинев Манифест на император Александър Втори. Включено е и Българското опълчение (12 опълченски дружини), самостоятелна българска доброволческа войска, създадена по предложение на руския генерал Р. М. Фадеев с подкрепата на Българското централно благотворително общество и славянските благотворителни комитети в Русия, които закупуват със свои средства 12 оръдия и голям брой пушки и патрони и ги предоставят на опълченците.\n\r\nСпоред плана на руското командване от октомври 1876 г. първоначалното предназначение на Опълчението е да служи като \"пеши конвой на главнокомандващия княз Николай Николаевич\". Напливът от доброволци не престава и до обявяването на войната през април 1877 г. в Опълчението са зачислени 7444 бойци и 81 офицери в 6 дружини (3 бригади). Командир на българското опълчение е руският генерал Н. Г. Столетов.\n\r\nНа 6 май 1877 г. жителите на гр. Самара им подаряват бойно знаме. Самарското знаме е бойното знаме на Трета дружина от Българското опълчение, станало светиня за българския народ в борбата му за национално освобождение. Ушито е по време на Априлското въстание 1876 г. от жителите на руския гр. Самара (откъдето носи и името си), но междувременно въстанието е потушено.\n\r\nИзработено е от монахини от Самарския девически манастир. Направено е от двоен тънък копринен плат с червена, бяла и синя ивица с размери 185/190 см, с пришит в средата от двете страни черен кръст. На лицевата страна в кръста са изобразени славянските първоучители Св. св. Кирил и Методий, а на другата - Иверската Света Богородица.\n\r\nЗнамето участва във всички боеве на Опълчението. Под него падат 5 знаменосци и сам подполковник Калитин - един от най-способните офицери в руската армия. Самарското знаме е единственото бойно знаме, наградено с орден \"За храброст\" първа степен (30 август 1880 г.).\n\r\nБългарските опълченци проявяват особено голям героизъм при отбраната на Шипченския проход (9-11 август 1877 г.). В края на декември 1877 г. те вземат участие и в боевете при Шипка и Шейново. След подписването на Санстефанския договор (1878 г.) Опълчението е отделено от състава на руската армия и става основа за изграждането на младата българска войска, наречена Българска земска войска.\n\r\nШипченската епопея прави прелома на войната необратим. Боевете на Шипка се водят на най-високите точки на Шипченския проход - връх Шипка (до 1951 г. - Св. Никола, до 1977 г. Столетов) и Орлово гнездо от 9/21 до 11/23 август 1877 г. между войските на Сюлейман паша и руско-българския отряд на ген. Н. Г. Столетов.\n\r\nНа 3 март в малкото селце Сан Стефано (дн. Йешилкьой), разположено на 12 км от Истанбул, е подписан мирният договор между Русия и нейните съюзници Румъния, Сърбия и Черна гора, от една страна, и Османската империя, от друга. Санстефанският мирен договор е предварителен и подлежи на одобрението на останалите Велики сили.\n\r\nПостановленията за България се съдържат в членовете от 6 до 11 и в член 19. Съгласно тях България се учредява като автономна, но васална държава с граници, които обхващат с малки изключения почти всички земи в европейската част на Турция, населени с българи. Общата й площ възлиза на повече от 170 хиляди кв. км.\n\r\nСанстефанският мирен договор увенчава с успех многовековните борби на българите и довежда до възстановяване на българската държава.\n\r\nЧестит национален празник, България!\n\r\n ", "date": "2019.03.03", "title": "Преди 141 г. България възкръсва. Честит национален празник, българи!"}
{"url": "https://www.dnes.bg/obshtestvo/2019/03/03/prof-pantev-bylgariia-shte-ia-byde-ne-e-zastrashena-ot-zatrivane.403580", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария не е застрашена от затриване. Ще я бъде. Парвенюшката вълна от русофоби на 3 март не е комплимент за нас, комплексарщина е.\r\nТова заяви проф. Андрей Пантев в предаването \"Опорни хора\" по .\r\nТой посочи още, че към руснаците трябва да имаме признателност, не раболепие, не тарикатлък. \r\nВодещи при днешните политици са единствено интересът и парите. Нима Ботев и Левски са правили всичко за интерес, каза проф. Пантев.\r\n ", "date": "2019.03.03", "title": "Проф. Пантев: България ще я бъде, не е застрашена от затриване!"}
{"url": "https://www.dnes.bg/sofia/2019/03/03/zasileni-merki-za-sigurnost-shte-ima-v-sofiia-za-3-mart.403570", "text": "Засилени ще бъдат мерките за сигурност във връзка с Националния празник 3 март, като ограничения ще затруднят движението в центъра на София.\n\r\nЦеремонията по издигането на националното знаме ще започне в 11 ч. пред паметника на Незнайния воин.\n\r\nЩе бъдат изградени 6 пропускателни пункта. От 8 до 12,30 часа ще бъдат затворени за движение части от улиците \"Оборище\", \"Московска\", \"11 август\" и \"15 ноември\". От 14 ч. до 20 ч. ще бъдат затворени части от улиците около пл. \"Народно събрание\". Самите площади \"Народно събрание\" и \"Св. Александър Невски\" ще бъдат затворени от 7 до 21 ч.\n\r\nОт 12 ч. пред сградата на Администрацията на Президента на Република България Националната гвардейска част ще извърши смяна на почетния гвардейски караул. \n                    \n                    \n                \r\nОт 18.30 часа на пл. „Народно събрание“ ще се проведе тържествена проверка заря по повод честване на националния празник.\n\r\nЗа осигуряване на охраната на обществения ред и безопасността на официалните лица и гости ще бъдат изградени два кръга на охраната съвместно със служители на „Военна полиция”.\n\r\nГраждани ще бъдат допускани в обособения джоб на бул. „Цар Освободител”, откъм ул. „Г. С. Раковски”, както и по пътното платно на бул. „Цар Освободител” в отсечката от пл.„Народно събрание” до бул.”Васил Левски”, като районът ще бъде отцепен с полицейска лента и тежки парапети.\n\r\nПрез деня предстоят да се проведат множество различни по формат и сборни пунктове шествия и митинги по повод честванията на националния празник в района на паметниците на Незнайния войн, Цар Освободител и Българския Опълченец.\n\r\nОт СДВР напомнят на решилите да присъстват на събитията, че следва да спазват чл. 6, ал.1 от Закона за събранията, митингите и манифестациите и чл. 23, ал. 5 от Наредба № 1 за обществения ред и опазването на общинските имоти на територията на Столична голяма община, която гласи: „При провеждане на масови прояви на обществени места се забранява: внасянето на огнестрелно или хладно оръжие, както и на други предмети, предназначението или употребата на които би застрашило обществения ред, живота и здравето на присъстващите; забранява се посещението на лица в явно нетрезво или неадекватно състояние, както и ползването на предмети, предизвикващи силен шум”.\n\r\nНа 4 и 5 март на официално посещение в София ще пристигне делегация, водена от Председателя на правителството на Руската Федерация Дмитрий Медведев. На 4 март пред Паметника на Незнайния воин ще се състои церемония по официалното им посрещане. Предприети са всички необходими мерки за охраната на обществения ред и безопасността на движението по време на официалната визита. При необходимост поетапно ще бъдат затваряни улиците по маршрута на делегацията.\r\n ", "date": "2019.03.03", "title": "Засилени мерки за сигурност ще има в София за 3 март"}
{"url": "https://www.dnes.bg/notifikacii/2019/03/03/vashington-i-seul-spirat-syvmestnite-si-voenni-ucheniia.403582", "text": "Съединените щати и Южна Корея взеха решение да прекратят съвместните си командно-щабни учения \"Кий ризолв\" и полевите маневри \"Фоул ийгъл\" с цел ускоряване на процеса по денуклеаризация на Корейския полуостров. Това съобщи агенция Йонхап, като цитира южнокорейското министерство на отбраната, предаде ТАСС.\n\r\nРешението е взето в телефонен разговор вчера между южнокорейския министър на отбраната Джон Кьон Ду и и. д. министър на отбраната на САЩ Патрик Шанахан.\n\n\n\r\nТози ход бе направен, след като американският президент Доналд Тръмп си тръгна с празни ръце от дългоочакваната среща на върха със севернокорейския лидер Ким Чен Ун във Виетнам, отбеляза ДПА.\n                \n                \r\nПо думите на Тръмп Северна Корея иска пълно вдигане на санкциите, преди да започне ядреното си разоръжаване, а Пхенян отговори, че искането е било само за частично облекчение на санкциите.\n\r\nМаневрите \"Фоул ийгъл\", които се организират основно през пролетта, всяка година предизвикват гнева на Северна Корея, която ги смята за генерална репетиция за нахлуване на нейна територия, отбеляза Франс прес, цитирана от БТА.\n\r\nВ миналото в двете учения участваха 200 000 южнокорейски и около 30 000 американски войници.\n\r\n ", "date": "2019.03.03", "title": "Вашингтон и Сеул спират съвместните си военни учения"}
{"url": "https://www.dnes.bg/usa/2019/03/03/viarvame-v-amerikanskata-mechta-ne-v-socialisticheskiia-koshmar.403583", "text": "Американският президент Доналд Тръмп изнесе реч на голяма годишна среща на консерватори, в която изрази увереност, че социалистическият уклон на демократите ще доведе до преизбирането му на президентския пост през 2020 г., съобщи Франс прес.\n\r\nМилиардерът бе посрещнат с бурни одобрителни възгласи и аплодисменти на подиума на Конференцията за консервативно политическо действие (CPAC) в предградие на столицата Вашингтон.\n\r\n\"Бъдещето не принадлежи на тези, които вярват в социализма. То принадлежи на тези, които вярват в свободата. . . Съединените щати никога няма да бъдат социалистическа страна\", заяви президентът. \n\r\n\"Ние вярваме в американската мечта, а не в социалистическия кошмар\", каза Тръмп и изрази задоволство, че социализмът е на мода сред кандидатите на Демократическата партия за президент, тъй като това, по думите му, увеличава шансовете му да бъде преизбран през 2020 г.\n                    \n                    \n                \r\nСпоред него \"Зеленият нов курс\" (Green New Deal), проект на демократите за борба с климатичните промени, \"ще унищожи изцяло американската икономика\". \"Това просто е най-лудият план\", който някога е бил предлаган, добави Тръмп.\n\r\nТой каза, че предложенията на кандидати за първичните избори на Демократическата партия за всеобщо здравеопазване ще доведат до \"колосално повишаване на данъците\".\n\r\nПрезидентът защити постиженията си до момента, изтъквайки доброто състояние на американската икономика, наложените на Китай мита и припомни, че е напът да получи финансиране за своята \"стена\" по границата с Мексико.\n\r\nОбръщението му, продължило над два часа, беше едно от най-дългите, които Тръмп е правил, откакто обяви кандидатурата си за президент през 2015 г., пише БТА\n\r\nТръмп обаче не засегна нито веднъж една от най-горещите теми в САЩ от тази седмица, а именно изслушването в Конгреса на неговия бивш адвокат и довереник Майкъл Коен, който го нарече в сряда \"лъжец\", \"измамник\" и \"расист\". За другото голямо събитие от седмицата, срещата на върха със севернокорейския лидер Ким Чен Ун, той я определи като \"много продуктивна\".\n\r\n\"От време на време трябва да се ходи\", а не да се тича, каза той, коментирайки защо преговорите са приключили преждевременно, без обща декларация. Предложението на Ким \"не ми изглеждаше приемливо\", каза президентът.\r\n ", "date": "2019.03.03", "title": "Вярваме в американската мечта, не в социалистическия кошмар!"}
{"url": "https://www.dnes.bg/snimka-na-denia/2019/03/03/oblachno-no-bez-syshtestveni-valeji-v-praznichniia-den.403581", "text": "Днес облачността ще е разкъсана, често значителна, но без съществени валежи. \r\nВятърът ще е слаб от запад-северозапад, в източните райони от югоизток. \r\nТемпературите ще се понижат и минималните ще са предимно между минус 2 и 3 градуса, а максималните - между 5 и 10 градуса, в северозападните райони до 12-13 градуса, сочи  на НИМХ. \r\nНад Черноморието ще има разкъсана облачност. Вятърът ще е слаб, от югоизток. Максималните температури ще са 7 - 9 градуса. \r\nНад планините ще е предимно облачно. На отделни места ще превали слаб сняг. Ще духа умерен северозападен вятър. Температурите ще се понижат, максималната на височина 1200 метра ще е около 2 градуса, а на 2000 метра - около минус 5 градуса.\r\n ", "date": "2019.03.03", "title": "Облачно, но без съществени валежи в празничния ден"}
{"url": "https://www.dnes.bg/stranata/2019/03/03/specialna-organizaciia-na-dvijenieto-na-shipka-za-3-mart.403585", "text": "На 3 март транзитното движение през Шипка ще се пренасочва към Прохода на Републиката във връзка с тържествата за Националния празник на Република България, съобщиха от АПИ. До 18.00 часа ще бъде ограничено двупосочното транзитно преминаване на превозни средства през Шипченския проход по път I-5 (Е-85) Габрово – връх Шипка - Казанлък.\n\r\nТранзитният трафик ще се насочва по път II-55 през Прохода на Републиката по маршрута: Русе - Велико Търново - Дебелец - Проход на Републиката - Гурково - Казанлък и обратно.\n\r\nШофьорите от област Габрово и пътуващите от северозапад могат да ползват маршрута: Габрово - Трявна - Белица - Вонеща вода - Проход на Републиката и обратно.\n                    \n                    \n                \r\nЗа област Стара Загора движението ще преминава към Прохода на Републиката по маршрута: път I-6 Калофер - Казанлък - път II-55 - Гурково – Проход на Републиката - Велико Търново и обратно, като пренасочването ще става при пътен възел „Мъглиж“ (път I-5 с път I-6).\n\r\nОграничението не важи за организирания междуградски автобусен транспорт.\n\r\nЗа гостите на тържествата движението на 3 март ще се организира, както следва:\r\n- от 5.30 часа до 13.00 часа се осигурява еднопосочно движение на автомобилите от град Габрово към връх Шипка, като паркирането ще се извършва по разпореждане на органите на ОДМВР - Габрово;\r\n- от 13.00 часа до 18.00 часа автомобилите ще преминават еднопосочно от връх Шипка до град Габрово.\n\r\nОт 5.30 часа до 13.00 часа се осигурява еднопосочно движение на автомобилите от град Казанлък до връх Шипка;\r\n- от 13.00 часа до 18.00 часа автомобилите ще преминават еднопосочно от връх Шипка до град Казанлък.\n\r\nАлтернативен маршрут за връзка между Северна и Южна България е Троянският проход, през който е разрешено преминаването на превозни средства до 12 тона.\r\n ", "date": "2019.03.03", "title": "Специална организация на движението на Шипка за 3 март "}
{"url": "https://www.dnes.bg/obshtestvo/2019/03/03/postite-zapochvat-dnes-sa-mesni-zagovezni.403584", "text": "Днес е църковният празник Неделя месопустна, наричан още Месни заговезни.\r\nМесни заговезни е винаги в неделя - осем седмици преди Великден. \r\nПразникът получава названието си от традиционната вечеря с месни ястия, след която е забранено да се яде месо до края на Великия /Великденския/ пост. Думата \"заговезни\" идва от заговявам, започвам да постя.\r\nВ съботата преди Месни заговезни е Задушница, когато се прави помен за мъртвите. Седмицата между Месни и Сирни заговезни се нарича Сирница, защото е подготовка за Великия пост. \r\nДо Сирни заговезни трябва да приключат всички сватби, защото през Великия пост до вторник на Светлата седмица не се позволява венчаване.\r\nПрез тази година Великият пост, наричан още Света четиридесетница, започва от 11 март, понеделник, след Сирни Заговезни, които са на 10 март.\r\n ", "date": "2019.03.03", "title": "Постите започват: Днес са Месни заговезни "}
{"url": "https://www.dnes.bg/notifikacii/2019/03/03/bylgarin-kurier-na-5-5-kg-heroin-arestuvan-v-bolonia.403586", "text": "В Италия беше арестуван 36-годишен българин по обвинения за международен наркотрафик, съобщиха медиите на Апенините.\n\r\nБългаринът е бил задържан на летище “Maркони” в Болоня с 5,5 кг хероин. Той е бил скрит в двойно дъно на куфара му. Според медиите инициалите на българина са Д.А.Д., пише „24 часа“.\n\r\nПолицията на Болоня, координирана от Лука Армени, държала българина под око от дълго време заради непрекъснатите му пътувания напоследък в Италия. В Болоня българинът пътувал през юли миналата година. След проверка на последните му билети, купени от различни авиокомпании, италианските власти разбрали предварително за предстоящото му пристигане в Болоня от Варшава. \n                \n                \r\nВеднага щом стъпил на италианска земя, българинът бил проверен. Той се оправдал, че извършвал пътуване с туристическа цел, но теглото на куфара му не съответствало на съдържанието в него. \n\r\nВ двойно дъно на куфара полицията открила пакет с 5,5 кг хероин. Неговата стойност е над 60 000 евро и той трябвало да бъде разпределен в 40 000 дози. \n\r\nВсе още не се знае дали дрогата била предназначена за пазара на Болоня.\n\r\n ", "date": "2019.03.03", "title": "Българин куриер на 5,5 кг хероин арестуван в Болоня "}
{"url": "https://www.dnes.bg/kino/2019/03/03/da-ocenish-jivota-kato-sybirach-na-trupove.402217", "text": "Реверанс към хората, които живеят в \"периферията\" на обществото прави режисьора Димитър Димитров в дебютния си игрален филм \"Събирач на трупове\".\r\nГлавният му персонаж е Ицо (Стоян Радев) събиа тела на починали и ги кара към моргата. Макар и в средата на 30-те си години, героят е оставил живота му да се тътри сред покойниците. Всекидневието му разнообразяват две жени - едната метреса (Теодора Духовникова), а другата колежка от моргата (Лидия Инджова).\r\nГероят ще се изправи пред няколко противници и дилеми, които ще му посочат кои са хората, които наистина държат на него.\r\nФилмът може да се похвали с добра динамика, смислен диалог, а главният герой се оказва по-скоро събирач на \"мъртви души“, преоценили истински стойностното в живота.\r\nГледайте \"Събирач на трупове\" на 3 март от 23.00 часа по телевизия .", "date": "2019.03.03", "title": "Да оцениш живота като \"Събирач на трупове\" "}
{"url": "https://www.dnes.bg/balkani/2019/03/03/hiliadi-na-protest-v-cherna-gora-sreshtu-prezidenta-djukanovich.403589", "text": "Хиляди души протестираха вчера в черногорската столица Подгорица с искане за оставка на президента Мило Джуканович и неговото правителство заради предполагаема корупция, връзкарство и злоупотреба с власт, съобщи Ройтерс.\r\nДемонстрантите, организирани от активисти, блогъри и журналисти, които твърдят, че не са обвързани с никаква политическа партия, преминаха през центъра със скандирания \"Мило крадец\". Опозиционни политици се дистанцираха от протестите.\r\nТова е четвъртата подобна проява за последните четири седмици, припомня БТА.\r\nПротестите започнаха, след като бизнесменът Душко Кнежевич, бивш съюзник на Джуканович, обвини в корупция и нечисти финансови сделки президента и неговата Демократична партия на социалистите.\r\n ", "date": "2019.03.03", "title": "Хиляди на протест в Черна гора срещу президента Джуканович"}
{"url": "https://www.dnes.bg/obshtestvo/2019/03/03/izdignaha-nacionalnoto-zname-v-sofiia-po-sluchai-treti-mart.403597", "text": "\n\r\n \r\nТържествена церемония за издигане на националното знаме се състоя пред Паметника на Незнайния воин в София по случай 141 години от Освобождението на България.\n\r\nПрезидентът и върховен главнокомандващ на Въоръжените сили Румен Радев прие почетния строй на националната гвардейска част.\n\n\n\r\nПод звуците на българския химн тържествено беше издигнат националният трибагреник. \n\r\nПрезидентът положи венец на признателност пред Паметника на незнайния воин.\n\r\nСред присъствалите на тържествената церемония бяха началникът на отбраната генерал Андрей Боцев, представители на ръководния състав на Министерството на отбраната и висши офицери от Въоръжените сили.\n                    \n                    \n                \r\nПо-рано днес в патриаршеската катедрала \"Св.Александър Невски\" бе отслужена Архиерейска Света литургия за Националния празник на България и за църковния празник Неделя месопустна. След литургията патриарх Неофит отслужи и молебен за Националния празник.\n\r\nВ 12.00 часа по случай 3 март ще бъде извършена тържествена смяна на почетния гвардейски караул пред Президентството.\n\r\n ", "date": "2019.03.03", "title": "Издигнаха националното знаме в София по случай Трети март"}
{"url": "https://www.dnes.bg/stranata/2019/03/03/spirat-tirovete-po-magistralite-utre-ot-14-ch-do-20-ch.403590", "text": "Движението на камионите над 12 тона по автомагистралите и най-натоваренитe пътища се ограничава от 14.00 ч. до 20.00 утре - 4 март, съобщиха от Агенция \"Пътна инфраструктура\". Целта е повишаване на безопасността и увеличаване на пропускателната способност на инфраструктурата в края на почивните дни.\n\r\nОт Агенцията апелират шофьорите да карат разумно и със скорост, съобразена с метеорологичните условия, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата, посочват от пътната агенция.\n                    \n                    \n                \r\nСъвместната заповед за спиране на движението на камионите над 12 тона е на АПИ, ГД \"Национална полиция\" и ИА \"Автомобилна администрация\". Тя предвижда ограничаване на движението по следните участъци от републиканската мрежа: автомагистралите; с. Ребърково - Ботевград, като движението се пренасочва по пътя Ребърково - Своге - Софийски околовръстен път в посока София; Благоевград до ГКПП \"Кулата\"; п. в. \"Коритна\" - Велико Търново - Шумен; Русе - Велико Търново; ГКПП \"Калотина\" - София; Варна - Бургас; Околовръстен път на София; Бургас - Царево.\n\r\nЗабраната не важи за коли, превозващи бързоразвалящи се хранителни продукти и товари на температурен режим, живи животни и опасни товари.\n\r\nВ пиковите часове заради интензивният трафик е възможно по-бавно предвижване в района на тунел \"Витиня\" на АМ \"Хемус\", където движението се осъществява двупосочно в тръбата за Варна, както и на пътя Ботевград - София, в участъка при 210-ти км, в прохода \"Витиня\", където движението се осъществява в една лента поради ремонт на анкерната стена. Необходимо е шофьорите да карат със съобразена скорост, спазвайки правилата за движение.\n\r\nЗа улеснение на трафика през Владая и повишаване на пътната безопасност на 4 март, през светлата част от денонощието, ще има две ленти за влизащите в София по първокласния път. Временната организация е от км 278+910 до 282+038 и от пътен възел \"Даскалово\" до кръстовище \"Драгичево\". По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ \"Струма\" (в участъка с предишно наименование АМ \"Люлин\").\n\r\n\n\r\n ", "date": "2019.03.03", "title": "Спират тировете по магистралите утре от 14 ч. до 20 ч."}
{"url": "https://www.dnes.bg/obshtestvo/2019/03/03/hranite-na-edro-po-skypi-s-6-7-ot-nachaloto-na-godinata.403591", "text": "Индексът на тържищните цени /ИТЦ/, който отразява цените на хранителните стоки на едро, тази седмица се понижи с 1,23 на сто до 1,541 пункта, съобщава Държавната комисия по стоковите борси и тържищата /ДКСБТ/. От началото на годината ИТЦ се повиши с 6,7 на сто. Миналата година ИТЦ достига най-високото си ниво през април - 1,534 пункта. Базовото ниво на индекса - 1,000, е от 2005 година.\n\r\nДоматите от внос поевтиняват тази седмица с 4.3 на сто, до 2,20 лева за килограм, а цената на краставиците от внос пада с 4,4 на сто до 2,62 лева за килограм. Картофите се продават по 0,91 лев за килограм на едро. Морковите се търгуват по 1,08 лева за килограм. Зелето поскъпва с 2.7 процента, до 1,15 лева за килограм.\n                    \n                    \n                \r\nЯбълките поскъпват с 1,0 на сто, до 1,0 лв./кг. Цената на портокалите се повишава с 3,4 на сто, до 1,22 лева за килограм. Мандарините поскъпват с 11,1 на сто и се търгуват по 1,70 лева за килограм. Бананите поевтиняват с 1,4 на сто, до 2,10 лева за килограм. Лимоните поевтиняват с 2,9 на сто и се продават по 1,66 лева за килограм.\n\r\nКравето сирене поскъпва с 0,5 на сто и се търгува по 5,98 лв./кг; кашкавалът, тип \"Витоша\" се купува по 10,06 лв./кг, а олиото поскъпва с 2,6 на сто и се купува по 1,95 лева за литър. Каймата се търгува по 4,60 лева за килограм. Пакетче краве масло от 125 грама поскъпва с 3,6 на сто и се продава по 2,33 лева. \n\r\nПилешкото замразено месо поскъпва с 1,0 на сто и и се продава по 3,85 лева за килограм на едро в края на седмицата. Захарта се търгува по 1,15 лв./кг, а брашното, тип \"500\" поскъпва с 1,1 на сто и се продава по 0,91 лева. Яйцата се продават по 0,19 лева за брой.\n\r\n ", "date": "2019.03.03", "title": "Храните на едро по-скъпи с 6,7% от началото на годината"}
{"url": "https://www.dnes.bg/obshtestvo/2019/03/03/v-simitli-dadoha-bylgarsko-zname-na-vseki-da-go-sloji-na-kyshtata-si.403592", "text": "Хиляди знамена раздаде община Симитли в навечерието на националния празник на гражданите, за да го сложи всеки на къщата си на Трети март, съобщиха от общинския пресцентър. Освен тях пет знамена на високи пилони се развяват на входовете на град Симитли, на село Черниче и на село Полето.\r\nАвтобуси ще возят днес до село Ракитна родолюбци, които искат да се включат в традиционния вече поход към историческата местност \"Кръста\" за националния празник.\r\nВръх Кръста е мястото, където руско-турските войски са застигнати от вестта за Освобождението, припомнят от общината. Всяка година навръх Трети март обичта към България, благодарността и признателността води хората там, за да ги изразят пред паметника на освободителите. За всеки участник в похода е осигурен и български национален флаг.\r\n ", "date": "2019.03.03", "title": "В Симитли дадоха българско знаме на всеки да го сложи на къщата си "}
{"url": "https://www.dnes.bg/obshtestvo/2019/03/03/karaiancheva-treti-mart-ni-obediniava-i-ni-kara-da-sme-gordi.403593", "text": "Трети март е датата, в която България възкръсва. Това е ден на преклонение, почит и благодарност към воините, които извоюваха свободата ни, към бунтовниците, които участваха, към опълченците, хората, които осъзнаха, че свободата е по-свята от собствения им живот. Това каза за Радио „Фокус“ председателят на НС Цвета Караянчева. \n\r\nНе бива да имаме ниско самочувствие, защото освен че сме българи и имаме своите национални каузи, ние сме европейци и имаме своя принос към развитието на Европа, каза Цвета Караянчева и добави, че трябва да бъдем признателни на всички, които пожертваха своя живот, защото без тяхната саможертва днес нямаше да има възможност да живеем в тази България, в която живеем. \n                    \n                    \n                \r\n„Ние никога не трябва да забравяме историята. Трябва да учим децата си не само в училище, но и у дома, трябва да им показваме паметниците, останали от нашите деди. През ежедневието си да показваме символите на почит, която трябва да отдадем на всички загинали за свободата, но трябва да гледаме и напред. Трябва да завещаем на нашите деца и внуци ценностите – прословутата българска смелост, чест и достойнство, защото героите, които са умирали за Освобождението на България, не са били велики личности, те са станали такива, защото са смели и отдадени на мечтата си за свобода и са осъзнали че свободата е най-ценното нещо“, каза Караянчева.\n\r\nПредседателят на Народното събрание Цвета Караянчева пожела на всички да бъдат горди, да носят в сърцата си заветите на дедите си и винаги да се завръщат в България, защото това е тяхната родина.\n\r\n ", "date": "2019.03.03", "title": "Караянчева: Трети март ни обединява и ни кара да сме горди!"}
{"url": "https://www.dnes.bg/akoshtete-vqrvaite/2019/03/03/6-zodii-koito-se-otkroiavat-s-emocionalna-inteligentnost.403518", "text": "Те умеят да контролират емоциите и действията си. Емоционалната интелигентност е качество, което не всеки носи. Има 6 зодии, които се открояват с изявена емоционална интелигентност, която е от огромно значение за успеха им в личен и професионален план.\r\n\r\nЕмоционална интелигентност притежават хората, които умеят да разпознават, разбират и управляват собствените си емоции. Те могат и да анализират задълбочено емоциите и поведението на другите, както и да влияят върху техните чувства и нагласи.\r\nОбикновено емоционално интелигентните личности са съпричастни натури, способни на дълбока емпатия. Те са адаптивни и в повечето случаи общуването с тях е лесно и плавно. Тези личности винаги намират път за комуникация с хора с различни характери, ценности, социален статус.\r\n                    \n                    \n                \r\nДева\r\nДевите притежават невероятно аналитичен ум. Неслучайно те са на първо място сред зодиите с висока емоционална интелигентност, защото Девите умеят да анализират всичко и всички. Освен това в повечето случаи са на прав път. Те знаят как да правят разлика между онова, което искат и онова, от което се нуждаят.\r\nДевите винаги се опитват да разберат себе си и поради тази причина умеят така задълбочено да разбират и другите. Една Дева може да разбере всеки човек, независимо до каква степен мотивите му се различават от нейните. Девите контролират емоциите си по фантастичен начин, а когато се наложи да ги изразяват го правят зряло ирационално. Те никога не нараняват някого умишлено.\r\nВезни\r\nЕмоционалната интелигентност на Везните се изразява значително в способността им да четат хората като отворена книга. Те могат да усетят истинската им нагласа само по езика на тялото. Винаги разбират кога някой е искрен или не. Изключително интуитивни са. Те могат да разберат от какво се нуждае човекът срещу тях само от една негова дума или жест.\r\n\r\n ", "date": "2019.03.03", "title": "6 зодии, които се открояват с емоционална интелигентност"}
