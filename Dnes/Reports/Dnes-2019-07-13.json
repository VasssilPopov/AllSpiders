{"url": "https://www.dnes.bg/notifikacii/2019/07/13/obstrelvaha-sgradata-na-ukrainska-televiziia-s-granatomet.416387", "text": "Неизвестни лица са стреляли с гранатомет по сградата на украинска телевизия, съобщиха Асошиейтед прес и Ройтерс. Няма пострадали хора, но сградата е понесла щети.\r\nВластите определиха нападението като терористичен акт. Целта е била телевизионният канал \"112 Украйна\", сочен за проруски.\r\nПо-рано тази седмица главната прокуратура на страната заплаши телевизията с  правни действия, ако излъчи новия документален филм на режисьора Оливър Стоун, включващ интервю с руския президент Владимир Путин.\r\nФилмът, посветен на протестите на Майдана от 2014 година, е обект на критики в Украйна, тъй като според мнозина застава на страната на руското правителство.\r\nНовинарският канал \"112 Украйна\" е собственост на Тарас Козак, който е сред кандидатите за депутати от листата на проруската партия \"Опозиционен блок\", организирана от олигарха Виктор Медведчук.\r\r\n                \r\n                Медведчук е свързан с Путин и е включен в санкционния списък на САЩ от 2014 година.\r\nДен преди нападението телевизията поиска от полицията да защити журналистите й от заплахи, отправяни от \"радикализирани националисти\", които се опитват да повлияят на редакционните решения, допълва Ройтерс. (БТА)", "date": "2019.07.13", "title": "Обстрелваха сградата на украинска телевизия с гранатомет "}
{"url": "https://www.dnes.bg/notifikacii/2019/07/13/germancite-smiatat-zdraveto-na-merkel-si-e-neina-rabota.416379", "text": "Мнозинството германци са на мнение, че германският канцлер Ангела Меркел, която за един месец три пъти се разтрепери на обществени прояви, не трябва да обявява публично информация за здравословното си състояние, предаде ДПА.\r\nСпоред анкета, направена от института за проучвания Цивей (Civey), 59 процента от анкетираните казват, че здравето на Меркел е личен въпрос.\r\nОколо 34 процента посочват, че като човек, който е избран на държавен пост, Меркел трябва да информира обществеността за здравословното си състояние, а 7 процента не могат да решат.\r\nПо-рано тази седмица Меркел заяви, че е в добро здравословно състояние след пореден пристъп на треперене при посрещането на финландския премиер Анти Рине пред канцлерството в Берлин.\r\r\n                \r\n                Притесненията за здравето на Меркел започнаха в средата на юни след подобен пристъп на срещата с украинския президент Володимир Зеленски в Берлин. Тогава тя каза, че е била обезводнена, тъй като денят бе много горещ.\r\nДевет дни по-късно Меркел пак бе забелязана да трепери до президента Франк-Валтер Щайнмайер на официално събитие.\r\nТогава тя отбеляза, че треперенето се дължи на психологическо преодоляване на първия пристъп. (БТА)", "date": "2019.07.13", "title": "Германците смятат: Здравето на Меркел си е нейна работа"}
{"url": "https://www.dnes.bg/akoshtete-vqrvaite/2019/07/13/dyrzost-ili-tyrpenie-kakvo-motivira-vsiaka-zodiia.416315", "text": "Едни зодии се характеризират с увереност и дързост, други се отличават с търпение. Какво ги мотивира и вдъхновява и как постигат целите си?\r\nВижте мнението на астролозите.\r\n\r\n\r\nХората от тази зодия не обичат да чакат, а просто действат. Когато нещата са извън техния контрол, те се ядосват искрено и са изпълнени с взривоопасни емоции. Те се вдъхновяват от трудностите и се борят докрай, като почти никога не се отказват, дори каузата да не си струва.\r\nЧовекът Овен винаги има план, но понякога действа твърде импулсивно, без да слуша мъдрите съвети на близките си. Опитайте се да контролирате емоциите си, за да не допуснете груби грешки в плана си за постигане на целите и мечтите си. Ако го направите – ще успеете в начинанията си!\r\n                    \n                    \r\n                \r\nХората от тази зодия са горди, независими, но в действителност – уязвими за много неща. Те работят усилено и енергично за сбъдването на мечтите си и винаги искат правилните неща в живота. Лошото е, че понякога те се разпиляват в много посоки и/или пък се забиват в грешната посока. Работата е там, че те се мотивират от чувството на свобода – искат да дишат леко и да усещат, че никой не се опитва да ги спъва по пътя им. Внимавайте с поемането на непремерени рискове!\r\n\r\nМотивацията на хората от тази зодия се крие в желанието им да блестят и да имат всичко най-хубаво в живота. Това са хора на честта, които имат голямо его и искат да бъдат винаги на върха. Лъвовете умеят да се грижат сами за себе си, като не обичат да се ангажират с неща, които не са им приятни. Те трябва да се научат да обръщат внимание на подробностите в реализирането на плановете си, иначе може да изпуснат някои важни акценти, което може да доведе до лоши последствия.\r\n\r\n\r\nТези хора са супер работливи, чак работохолици. Те се стремят не толкова към върха, колкото към това да си извоюват престиж. Истинските Козирози имат много високи стандарти за почти всичко, като именно тези стандарти задвижват тяхната мотивация. Те са много упорити и упоритата им работа им се отплаща, но чак след време. Хората от този зодиакален знак трябва да се научат да бъдат малко по-импулсивни, ако искат успехът да ги споходи по-рано в живота.\r\n\r\nХората от тази зодия обикновено са личности, на които другите могат да разчитат. Те са като скала – непоколебими, твърди и постоянни. Освен това те са много прагматични и притежават стратегическо мислене – тоест, изчакват най-добрия момент, за да направят своя печеливш ход. Най-голямата мотивация за Телците са парите и материалните награди – те ги обичат и са готови да работят усилено, за да ги натрупат. Важно за тях е да се съсредоточат и върху нещата, които не са материални, ако искат да сбъднат всичките си мечти.\r\n", "date": "2019.07.13", "title": "Дързост или търпение? Какво мотивира всяка зодия?"}
{"url": "https://www.dnes.bg/notifikacii/2019/07/13/nameriha-kosti-do-razkopanite-grobove-vyv-vatikana.416383", "text": "Мистерията около изчезването през 1983 г. на 15-годишната Емануела Орланди - дъщеря на ватикански служител, отново се заплете днес след разравянето на два гроба в едно старо гробище на територията на минидържавата, предаде Асошиейтед прес. \nВатиканът разреши да бъдат отворени двата гроба, в които би следвало да се намират останките на две германски принцеси, погребани през 19 век, след получаването на сигнал, че Орланди може да е погребана там.\r\nСлед като преди 4 дни бе съобщено, че гробовете в малкото Тевтонско гробище край ватиканската базилика \"Свети Петър\" са се оказали празни, надеждите на близките на Орланди бяха отново попарени, но възникна въпросът: а къде са останките на двете принцеси? Днес дойде нова новина.\r\r\n                \r\n                След като разкопките са продължили и в съседните площи - вече на територията на Тевтонския колеж, в каменна ниша под плочника на няколко метри от гробовете на принцесите са били намерени два комплекта кости. Това съобщи лично говорителят на Ватикана Алесандро Джисоти, като добави, че районът незабавно е отцепен и ще бъде отворен в присъствието на съдебни медици на 20 юли.\r\nПоследните строителни и реставрационни работи по Тевтонския колеж и съседното гробище там са били извършени през 1960-те и 1970-те години, тоест преди изчезването на Орланди. Строителни работи на този терен е имало и през 19 век.\r\nОт Ватикана съобщиха че разследването ще продължи. (БТА)", "date": "2019.07.13", "title": "Намериха кости до разкопаните гробове във Ватикана"}
{"url": "https://www.dnes.bg/index/2019/07/13/problemyt-s-boklucite-na-turciia-desetki-smetishta-a-vnasia-smet.416270", "text": "\r\nИдилията в Афион, Западен Анадол, се разваля от гледката на десетки хиляди боклуци. Не навсякъде сметта се събира. \n\r\nИронията е, че именно тук се намира един от най-големите заводи за рециклиране на отпадъци в Европа, както твърди фирмата. \n\r\nТам се преработват по 10 000 тона пластмасови отпадъци месечно. Половината от тях обаче идват от чужбина. \n\r\nПотребностите на Турция от пластмаса са огромни, но страната не събира достатъчно отпадъци за рециклиране, с които да задоволи нуждите си от пластмаса. \r\n                \r\n                \r\n\"За да спрем вноса трябва правилно да делим отпадъците си в Турция. В момента компетентнотно министерство работи по този въпрос, но засега се налага да внасяме, за да си осигурим нужните количества\", обяснява пред  Енджън Игит. \n\r\nВсъщност, разделното събиране на отпадъци в страната би решило много проблеми. Проучване на WWF сочи, че огромна част от пластмасовите отпадъци, които замърсяват Средиземно море, идват от Турция. \n\r\n \r\n", "date": "2019.07.13", "title": "Проблемът с боклуците на Турция: Десетки сметища, а внася смет "}
{"url": "https://www.dnes.bg/notifikacii/2019/07/13/simona-halep-e-novata-kralica-na-uimbyldyn.416384", "text": "Румънката Симона Халеп е новата шампионка на Уимбълдън, след като на финала прегази с лекота американката Серина Уилямс след 6:2, 6:2 за 57 минути игра.\n\r\nТова е втори трофей от \"Големия шлем\" за румънската тенисистка, след като тя спечели \"Ролан Гарос\" през миналата година. Освен това титлата е първа за нея през сезона и 19-а през нейната кариера.\n\r\nПреди мача опитната представителка на САЩ бе сочена за фаворитка от букмейкърите, но въпреки това нейната съперничка показа фантастичен тенис и не и даде абсолютно никакви шансове на корта.\n\r\nВ първия сет Халеп проби в първия и третия гейм, а след това си спечели почти без проблеми всяко едно от своите подавания. Във втория сет двете започнаха равностойно до 2:2, а след това румънката влезе в серия от четири поредни гейма, два от които след пробиви, и така спечели и самия мач.\r\r\n                \r\n                \n\r\n\r\n ", "date": "2019.07.13", "title": "Симона Халеп е новата кралица на Уимбълдън"}
{"url": "https://www.dnes.bg/stranata/2019/07/13/dyjdyt-idva-pytnata-agenciia-karaite-vnimatelno.416385", "text": "Заради очакваните валежи утре на места в централните и източните райони от Южна България до 40 и 60 л/кв.м, от АПИ съветват шофьорите да карат с повишено внимание.\r\nОчаква се те да са съпътствани от гръмотевични бури и градушки.\r\nОт Пътната агенция припомнят, че е в сила забрана за движение на камиони над 12 тона в дните петък и неделя в най-натоварените часове - от 16 до 20 часа.\r\nНа магистрала \"Тракия\" има ремонт при Мухово, в посока Бургас. А движението в участъка Чирпан - Стара Загора осъществява с максимална скорост 90 км/ч и повишено внимание в двете посоки с цел осигуряване безопасността на движението поради неравности на пътната настилка. \r\nРемонтни работи има и на магистрала \"Хемус\" около Ботевград и тунелите около Вития, както и в участъка Повеляново - Слънчево, близо до Варна.\r\n ", "date": "2019.07.13", "title": "Дъждът идва, Пътната агенция: Карайте внимателно!"}
{"url": "https://www.dnes.bg/index/2019/07/13/ot-hds-pritesneni-za-zdraveto-na-merkel-da-predade-vlastta.416298", "text": "През 2021 година Ангела Меркел трябва да предаде властта на лидерката на Християндемократическия съюз Ангрет Крамп-Каренбауер, но това може и да се случи по-рано. Заради поредния тремор, който накара медиите да си задават въпроса влошено ли е здравето на канцлера, колегите й от ХДС призовават, предаването на властта да се случи по-рано, съобщава Reuters. \n\n\n\n\r\nСлед като тялото й се разтресе за трети път, протоколът бе променен и когато председателката на Дания Мете Фредериксен бе на посещение в Берлин двете жени изслушаха химните на държавите си седнали. Въпреки това след срещата Меркел не пропусна да отбележи, че е добре и се отнася отговорно към здравето си.\r\r\n                \r\n                \"Наясно съм с отговорността на моята професия. Аз се държа подобаващо, а що се отнася до здравето... аз се грижа за за него“, категорична бе тя.\r\nНо колкото и да уверява Меркел, че е добре, колегите й в ХДС не са напълно убедени.\r\n\"Треморът подхранва вътрешния дебат в ХДС за това дали постигнатото съгласие между Меркел и Крамп-Каренбауер за задържането на промените до 2021 г. ще се запази\", заяви представител на партията.\r\nДебатът е предизвикан от симпатизанти на Крамп-Каренбауер, според които все още не й е отстъпено пълното ръководство над ХДС. В консервативния лагер на Меркел обаче настроението е друго – според нейните привърженици нито една от двете жени не иска промяна в плана, защото ако канцлерката напусне по-рано, това най-вероятно ще доведе до нови избори.\r\nПред предаването на властта стои само една заплаха - Социалдемократическата партия (СПД). Тя може да се откаже от съюза си с ХДС, тъй като се очаква да понесе сериозни загуби след изборите през есента.\r\nМанфред Гелнер, шеф на агенцията \"Форса\", сподели, че Меркел трябва да бъде по-открита относно здравословното си състояние.\r\n\"Меркел е гарант за стабилността и много хора искат тя да завърши мандата си. Но не е достатъчно да говори, че \"работи по въпроса\". Изглежда наистина притеснително. Тя трябва да разкрие какъв е проблемът\", заяви Гелнер.\r\nМеркел е лидер на Германия от 2005 г. В края на 2018 г. тя обяви, че повече няма да се явява на нови избори след края на настоящия парламентарен мандат през 2021 г.  Канцлерът дълго мисли преди да се яви на изборите през 2016 година, като тогава заяви, че ще остане на власт, „ако здравето й го позволи“.\r\nПрез декември тя отстъпи председателското място на партията на Анегрет Крамп-Каренбауер - това бе възприето от мнозина за началото на предаването на властта.\r\n ", "date": "2019.07.13", "title": "От ХДС притеснени за здравето на Меркел: Да предаде властта!"}
{"url": "https://www.dnes.bg/notifikacii/2019/07/13/butilka-s-pismo-v-pamet-na-jertva-na-atentat-stigna-italiia.416382", "text": "Бутилка, хвърлена в морето от майката на жертва на атентата в Манчестър през 2017 г. с послание, с което се почита загиналата й 14-годишна дъщеря, бе намерена на плаж в Южна Италия, предаде Франс прес като цитира в. \"Кориере дела сера\".\r\nНа 22 май 2017 г. 22-годишният британец с либийски произход Салман Абеди взриви бомба на излизане от концертна зала, като причини смъртта на 22-ма души - 7 деца и 15 възрастни, а ранените бяха над 100.\r\nХвърлената в морето бутилка е с етикет със снимката на усмихнато младо момиче, над която има надпис \"В памет на Сорел Лечковски, 8 февруари 2003 - 22 май 2017\".\r\nБутилката бе намерена тази седмица на плаж в областта Пулия от кмета на градчето Морчано ди Леука. Той се е ангажирал да открие семейството и да го покани да дойде на място, за да му бъде предоставена бутилката.\r\r\n                \r\n                \"В мига на твоята смърт сърцето ми се раздели на две - едната част е изпълнена с болка, а другата умря заедно с теб\", пише в посланието. \"Събуждам се нощем, когато всички спят, и ходя просълзена по улиците на спомените. Лесно е да си спомня за теб. Правя го всеки ден, но ми липсваш, а болката в сърцето няма никога да ме напусне.\"\r\nБутилката съдържа също виолетова гривна, върху която е гравирано името на момичето. (БТА)", "date": "2019.07.13", "title": "Бутилка с писмо в памет на жертва на атентат стигна Италия"}
{"url": "https://www.dnes.bg/stranata/2019/07/13/naglo-35-godishen-blysna-patrulka-ne-spria-na-stop-palka.416386", "text": "35-годишен мъж с \"Мерцедес\" е блъснал патрулен автомобил на Областната дирекция на МВР-Кърджали. Преди това три пъти не се подчинил на подаден стоп сигнал за проверка.\r\nЛеко са пострадали двама пътни полицаи, които са преминали през прегледи в Спешното отделение на болницата. Инцидентът е станал малко след 16.30 часа днес на ул. ”Първи май” в Кърджали, съобщиха от полицията.\r\nВодачът на лекия автомобил не се подчинил на подаден сигнал за спиране на КПП \"Чилик\", след това на входа на града и за трети път на ул.\"Първи май\".\r\nПатрулният автомобил бил ударен от бягащия в посока към Момчилград лек автомобил \"Мерцедес\". Извършва се оглед на мястото на произшествието, движението се пренасочва в едната лента за движение.\r\nПри направена проверка е установено, че водачът на лекия автомобил не притежава шофьорска книжка.\r\nТестовете за алкохол и наркотици са с отрицателен резултат. Работата по изясняване на случая продължава.", "date": "2019.07.13", "title": "Нагло: 35-годишен блъсна патрулка, не спря на стоп-палка"}
{"url": "https://www.dnes.bg/stranata/2019/07/13/oblachna-i-dyjdovna-nedelia-s-buri-i-gradushki.416368", "text": "През следващото денонощие под влияние на добре изразен студен атмосферен фронт времето над България ще бъде много динамично.\n\r\nПрез нощта над Западна България валежите ще се усилват, ще има и гръмотевични бури, а до сутринта ще завали и в Централна България, сочи  на НИМХ. \n\r\nУтре над по-голямата част от страната ще е облачно и дъждовно. На места в централните и източните райони от Южна България количествата ще са между 40 и 60 л/кв.м, ще има и гръмотевични бури и градушки. Ще духа умерен до силен северозападен, в Източна България - югоизточен вятър. \n\r\nТемпературите ще се понижат и ще са предимно между 20 и 25 градуса.\n                    \n                    \r\n                \r\nПо Черноморието ще е ветровито, предимно облачно и с валежи от дъжд. На места по южното крайбрежие валежите ще са временно интензивни и придружени с гръмотевици. Ще духа до умерен вятър от юг-югоизток, но привечер ще се ориентира от запад-северозапад. Максималните температури ще са 22 - 24 градуса, малко по-ниски от температурата на морската вода. Вълнението на морето ще е 2 - 3 бала.\n\r\nВ планините няма да е подходящо за туризъм. Ще бъде предимно облачно, ветровито и дъждовно. На много места ще има гръмотевични бури, а в масивите от Централна и Източна България количествата ще са значителни. Ще духа умерен и силен северозападен вятър и с него ще нахлува студен въздух. Максималната температура на височина 1200 метра ще е около 15 градуса, на 2000 метра - около 8 градуса.\n\r\nВ понеделник ще духа предимно умерен северозападен вятър. Облачността ще е променлива, над източните, а след обяд и над планинските райони често значителна. На места отново ще превали краткотраен дъжд. Ще се задържи хладно за периода с максимални температури между 21 и 26 градуса. \n\r\nВъв вторник на много места, главно в Южна България ще има валежи от дъжд, значителни в Рило-Родопската област, където ще има и гръмотевични бури. Ще остане ветровито и хладно.\r\n ", "date": "2019.07.13", "title": "Облачна и дъждовна неделя, с бури и градушки"}
{"url": "https://www.dnes.bg/index/2019/07/13/syboten-bis-malkite-koteta-na-start-i-novata-rekolta-pleimeitki.416371", "text": "\n\r\nЛятото е в разгара си и вместо звездите да постват фотошопнати снимки от плажа - долитат лоши новини.\n\r\nНапомпаната сръбкиня Биляна Дол вече няма да брани Валери Божинов от настъпателни плеймейтки. Всички малки котета вече са в стартова позиция, дъртото коте абдикира от ложето на нападателя. Някога талант, на който се възлагаха надежди да се превърне в голяма звезда, сега Божинката е изпаднал до нивото на кифлите и бръмчалки. И след време ще остане в историята само с крилатите си лафове и похожденията.  \n\r\n\"Не става въпрос, че любовта помежду ни е изчезнала, а за болестния му нагон да я задоволява с други жени, от което ме боли\", обяви на раздяла 44-годишната Дол.\r\n                \r\n                \r\n\"Малко коте, секс искаш ли?\" отново става актуален въпрос сред селскостопанските труженички, които неуспешно се опитват да се влеят в родния шоубизнес. Има и една малка уловка. Най-вероятно на бъдещата държанка на Валери ще й се наложи да живее в Ню Йорк. Българският Ню Йорк. Защото футболните качества на Божинов най-вероятно пак ще го отведат в Ботев Враца.\n\r\nОще една раздяла е факт, макар че едва ли ще шокира някога. Софи и Гринго вдигнаха пищна сватба, занимаваха ни с намеренията си да си народят куп деца... Но сватбата им се оказа прибързана, връзката разбита, а Софи няколко седмици ходи с гипс. Според мълвата - след бойна среща между двамата уж обичащи се. Макар и непотвърдено от фолкпевицата и Гринго, източници твърдят, че двамата са се развели вече и документално.\n\r\nЗаговори се и за още една раздяла - на Сашка Васева и съпругът й Христо. Тя обаче отрече и заяви, че двамата дори наскоро празнували 20 години брак. \"Кой се интересува дали се развеждам или не?\". Ами ето заради това признание заслужава един бис. Да, никой не се интересува и най-важното е и че носещата някога прякора Дупнишка Мадона е наясно с това.\n\r\nМария Илиева отдавна се раздели с бащата на детето си, а той сякаш затвърди мнението, че е попаднал случайно в живота й. Георги Михайлов отведе пред олтара годеницата си Владислава в София, а церемонията е била скромна и пред най-близките им. \n\r\nТъй като обзорът няма как бъде само с раздели, нека преминем към новата реколта плеймейтки. Момичетата, които се надяват, че с явяването си в един конкурс ще могат да намерят мъжа на живота си, ще заплуват в пари и слава. Най-често мечтите им се разбиват бързичко, но това е друг въпрос. А и винаги могат да станат инфлуенсърки. Малко голи гърди, няколко хиляди последователи и току-виж някой се излъгал да им даде някой лев да рекламират евтини рокли, бански или съмнителна козметика.\n\r\nЧудото понякога става и някои от девойките наистина се реализират - най-често като държанка на някой бизнесмен, чийто бизнес е същият като по-горе описаната козметика.\n\r\nПобедителката щяла да стане ясна на 1 ноември. Датата е тъпо подбрана, защото тогава честваме народните будители, а повечето от тези момичета и ерекция не могат да събудят.\n\r\nКакво имаме тази година? Бъдеща учителка, политоложка, волейболистка, певица... Те вече дефилираха в София, Пловдив, а днес са във Варна.\n\r\nВижте всички претендентки в нашата галерия.", "date": "2019.07.13", "title": "Съботен бис: Малките котета на старт и новата реколта плеймейтки"}
{"url": "https://www.dnes.bg/index/2019/07/13/srybski-deputat-ni-zamesi-v-shpionaj-sreshtu-stranata-si.416389", "text": "Сръбският депутат Мирослав Дрецун замеси България в шпионски дейности срещу Сърбия, информира македонският телевизионен “Канал 5“.\r\nСръбските власти подозират, че страната се опитва да блокира процеса на намиране на решение на проблема между Сърбия и Косово, предаде \"Фокус\".\r\nТова е позицията на председателя на парламентарната комисия по Косово и Метохия в сръбския парламент, Мирослав Дрецун, който заяви в петък вечер по сръбската обществена телевизия РТС, че в Скопие действа разузнавателен център, който работи срещу интересите на Сърбия.\r\nСпоред Дрецун екипът на разузнавачите е сформиран преди два месеца и, както каза той, е бил маскиран като представителство на голям западен автомобилен производител в Скопие и е съставен от оперативни работници от Македония, Албания, България и Германия.\r\r\n                \r\n                Македония се превръща в център за активни разузнавателни действия срещу Сърбия, а Заев просто не е искрен, когато предупреждава за възможна дестабилизация на региона, смята той.\r\nВсяко постигане на компромисно решение е основен стълб на стабилизирането на този регион. А липсата на компромисно решение между Белград и Прищина е подготовка за нов спор в региона и за реализацията на Велика Албания. Според сръбския депутат Заев трябва да знае много добре това, ако вземе предвид интересите на собствената си страна, която представлява.\r\nОт македонското правителство отказаха да коментират твърденията на Дрецун. Те казват, че изявленията на премиера Зоран Заев по въпроса за Сърбия и Косово са за изграждане на приятелство чрез диалог и отхвърлят всякакви разговори за \"пакт срещу Сърбия\".\r\nАнализаторът Исмет Рамадани смята, че твърденията на Дрецун не издържат. Той каза, че е от интерес за Македония да се решат проблемите между Белград и Прищина и не изключи възможността зад обвиненията на Дрецун да стоят сръбските служби, подтикнати от руското влияние.\r\nТелевизията припомня, че преди две години, когато Белград изтегли целия персонал от сръбското посолство в Скопие, причината според сръбския президент Александър Вучич е била, че сръбските власти са установили, че срещу страната са извършвани разузнавателни действия.", "date": "2019.07.13", "title": "Сръбски депутат ни замеси в шпионаж срещу страната си"}
{"url": "https://www.dnes.bg/stranata/2019/07/13/4-godishno-v-bolnica-otnesyl-go-velosipedist-vyv-varna.416388", "text": "4-годишно дете е настанено в болница, след като беше блъснато от велосипедист в Морската градина във Варна.\r\nИнцидентът е станал пред аквариума.\r\nДетето е приведено в болницата \"Света Анна\", откъдето уточниха, че е без опасност за живота.\r\nПри друг случай 8-годишно дете беше блъснато от автомобил в Благоевград. То е със счупен крак и спешно е транспортирано в болница. \r\nИнцидентът е станал на булевард \"Джеймс Баучер\". Момчето е карало тротинетка и е пресичало.\r\nИзненадващо преминаващият лек автомобил го блъска и детето пада.\r\nПолицията в Благоевград разследва пътния инцидент.", "date": "2019.07.13", "title": "4-годишно в болница, отнесъл го велосипедист във Варна"}
{"url": "https://www.dnes.bg/zvezdi/2019/07/13/serina-uiliams-nikoga-ne-mi-e-bilo-lesno.416310", "text": "Серина Уилямс украси корицата на американското модно списание Harper’s Bazaar. За изданието професионалната тенисистка направи фотосесия и даде интервю.\r\nНа една от снимките Уилямс позира, обърнала се в профил пред обектива, в златен тоалет на Ralph Lauren, който плътно е прилепен по тялото и задните ѝ части.\r\nОбразът на тенисистката е допълнен от змийска гривна на Bvlgari, златни сандали Christian Louboutin и гривна на Серина Уилямс на крака. Автор на снимките е британският фотограф Алекси Любомирски, който снима годежа и сватбата на принц Хари и Меган Маркъл.\r\nЗвездата разказва пред изданието за началото на кариерата си, когато печели за първи път на 17 години и осъзнава, че има нещо повече в нея.\r\n                    \n                    \r\n                „Бях толкова уверена, че напуснах дома на баща си, за да се преместя при сестра ми и му казах, че може да запази моя трофей на US Open. Не се притеснявай, уверих го аз. Ще си взема още един за вкъщи. Това беше увереност. Аз продължих да печеля US Open не един или два, а шест пъти“, разказва Уилямс.\r\nСерина си спомня трудни моменти, когато се е завръщала в дома си във Флорида и се е борила да заспи, след като са я измъчвали нерешени по време на кариерата ѝ въпроси.\r\n„Въртях се изтощена от липса на сън. Не можех да изразя разочарованието си“.\r\nВ един момент тя просто спряла и си казала: „Преживяла съм толкова много, времето ще ми позволи да се излекувам, и скоро това ще бъде просто още един спомен, който ме прави силна жена, спортист и майка, която съм днес.“\r\nСерина допълва, че още от времето, когато е била малко момиче чувства, че има нужда да изразява мнението си и да бъде чута. „Израснала съм като най-малката сред пет момичета и се научих, че трябва да се боря за всичко, което искам. Никога няма да спра да говоря срещу несправедливостта.“, отсече тя и си припомни трудни моменти, когато се е чувствала засрамена заради формата на тялото ѝ. Била е недобре платена заради пола си, била е наказана за мач на финала, заради това, че е изразила мнението си.\r\n„И това са само нещата, които се виждат от публиката. Накратко, никога не ми е било лесно“,  категорично обяснява  звездата.\r\n\r\n ", "date": "2019.07.13", "title": "Серина Уилямс: Никога не ми е било лесно"}
{"url": "https://www.dnes.bg/science/2019/07/13/otkriha-disk-ot-prah-obgryshtasht-planeta-v-dalechna-sistema.416370", "text": "С помощта на мрежата от радиотелескопи АЛМА (ALMA - Atacama Large Millimeter/submillimeter Array) в Чили учени за пръв път откриха обгръщащ планета диск от прах и отломки в далечна звездна система, съобщи ЮПИ.\n\r\nБил идентифициран формиращ луни диск, който кръжи край екзопланета в орбита около PDS 70 - звезда с малка маса от клас Т-Таури, която е на разстояние 370 светлинни години от Земята. Звездите от клас Т-Таури са млади и се отличават със своята оптична вариабилност.\n\r\nВ рамките на предишно изследване с помощта на телескопа VLT (Very Large Telescope) на Европейската южна обсерватория в Чили бяха открити две подобни на Юпитер планети, орбитиращи около PDS 70.\n\r\nСега учените изследвали слаби радио вълни, излъчени от малки частици газ, който обгръщат най-отделеченото тяло в системата PDS 70. Наблюденията разкрили наличието на диск, който може да \"произведе\" много луни.\n                    \n                    \r\n                \r\n\"За пръв път виждаме признаци за съществуване на обгръщащ планета диск, които подкрепят много от сегашните теории за формиране на планети - заяви астрономът Андреа Изела от университета Райс в Хюстън. - Като сравняваме наблюденията си с инфрачервени снимки с висока резолюция, можем да заключим, че загадъчната концентрация от малки частици прах всъщност е опасващ планета диск от прах.\"\n\r\nБила забелязана също опашка от прах, която сякаш влачи след себе едната от двете подобни на Юпитер планети. Анализът на учените навежда на мисълта, че масата на най-отдалечената планета са равнява на 1-10 маси на Юпитер. Възможно е край планетата да се формират луни с нейните размери, ако масата й е около 10 пъти по-голяма от тази на Юпитер.\r\nРезултатите от изследването са публикувани в Astrophysical Journal Letters. \r\n \r\n/БТА/\r\n ", "date": "2019.07.13", "title": "Откриха диск от прах, обгръщащ планета, в далечна система"}
{"url": "https://www.dnes.bg/notifikacii/2019/07/13/mikrobus-potegli-sam-izgoria-sled-udar-v-stylb-v-smolian.416366", "text": "Микробус Форд Транзит изгоря напълно, след като потегли на собствен ход и се блъсна в електрически стълб в Смолян. \r\nИнцидентът е станал в крайната Станевска махала. \r\nБусът бил паркиран на банкета на пътя Смолян-Турян, обърнат надолу.\r\n\"Около 23.15 часа е подаден сигнал, че има пожар в буса, на място вече е установено че е напълно изгорял. Бусът е стар и се предполага, че причината да тръгне на собствен ход е техническа неизправност\", заявиха от ОД на МВР в Смолян. \r\nВ момента полицаи правят оглед на място. Не е изяснено чия собственост е микробуса.По случая е образувано досъдебно производство.\r\n ", "date": "2019.07.13", "title": "Микробус потегли сам, изгоря след удар в стълб в Смолян "}
{"url": "https://www.dnes.bg/notifikacii/2019/07/13/jena-navi-volana-i-kolata-uvisna-ot-most-v-dupnica.416372", "text": "Сериозен пътен инцидент стана при бившата Транспортна болница в Дупница, пише Struma.bg.\r\nЖена, управляваща Ситроен, за да избегне удар с друг автомобил, навила волана, ударила се в оградата на болницата и автомобилът увиснал от мост. \r\nЗа щастие при инцидента няма пострадали хора. \r\nПробата за наличие на алкохол на шофьорката е отрицателна.\r\n ", "date": "2019.07.13", "title": "Жена нави волана и колата увисна от мост в Дупница"}
{"url": "https://www.dnes.bg/sport/2019/07/13/moje-li-da-prekalite-s-trenirovkite.416321", "text": "Няма спор в това, че задължително трябва да отделяме време за упражнения. Заседналият начин на живот води до сериозни здравословни проблеми и наднормено тегло, които никой не желае. Стресът в модерното ни ежедневие подсилва тези негативни ефекти и допринася за появата на опасни процеси в клетките и тъканите.\r\n\r\nСредностатистически човек се нуждае от около 150 минути аеробни (кардио) упражнения или 75 минути интензивни кардио тренировки на седмица. Не е лесно да се спазват тези цифри, особено от онези, на които спортът не е любимото занимание, а го правят по задължение.\r\nТези от вас обаче, които са силно съсредоточени в постигането на резултати, са склонни да прекалят неусетно в количеството и интензитета на тренировките, което има своите не толкова безобидни странични ефекти.\r\n                    \n                    \r\n                \r\nНедостатъчното количество течности е показател за злоупотреба с упражненията. Когато тялото изразходва големи обеми течности и не успява да ги възстанови, значи тренировките ви може да са в основата на проблема. А той не е никак малък, защото може да доведе до загуба на важни електролити в организма, последвани от срив в нервната система в по-тежки мащаби, замаяност, повръщане, мускулни крампи, главоболие.\r\n\r\nЗастоят в резултатите е много характерен белег на прекаляването с тренировките. Тялото изпада в състояние на силен стрес, което го кара да запазва мазнини, за да си осигури енергия, което пречи на вашия прогрес.\r\n", "date": "2019.07.13", "title": "Може ли да прекалите с тренировките? "}
{"url": "https://www.dnes.bg/balkani/2019/07/13/albaniia-stranata-koiato-tolkova-mnogo-hora-iskat-da-napusnat.416316", "text": "\r\nОт 150-те семейства, които някога са живели в село Зимай, в подножието на планината Лежа, днес има само 3. \n\r\n86-годишната Мара Боци е свидетел на запустяването на селото.\n\n\n\r\n\"И едно време едно хората имаха грижи, но си живееха заедно. Имаше любов между тях. Всичо сме създали сами, без чужда помощ\", спомня си албанката пред . \n                    \n                    \r\n                \r\nСърцето й се къса, когато гледа пустеещите къщи на приятелите си. \n\r\nОт шестте деца на 86-годишната албанка само едно живее в Зимай. Пренг работи по полята или се грижи за добитъка. \n\r\nНеговите деца са далеч - в чужбина, а той също мисли да напусне Зимай. \n\r\n\"За какво да стоиш между празните стени. Улици няма, училища също, а болница никога не е имало\", обяснява Пренг. \n\r\nМиграцията и имиграцията тежко засягат жителите на окръг Унгрей. В началото на 90-те там живеят 7 000 души, обяснява Джин Николи от Службата по гражданското състояние в Унгрей. \n\r\nДнес има само 3000, но много от тях са в чужбина - избягали, заради липсата на работа и лошата инфраструктура.\r\n", "date": "2019.07.13", "title": "Албания – страната, която толкова много хора искат да напуснат"}
{"url": "https://www.dnes.bg/index/2019/07/13/s-niakolkostotin-mln-evro-turciia-dyrpa-pred-bylgariia-za-vw.416369", "text": "Предимствата на Турция пред България за построяването на нов завод на Volkswagen са на стойност няколкостотин милиона евро, съобщи „Ханделсблат“. \n\r\nТурция може да предложи безплатни терени, собствени инвестиции и държавна финансова помощ за построяването на завода, като за размера на тази помощ няма горна граница, докато страните от ЕС като България трябва да спазват европейските правила и да не дотират производство, а помощите от страна на държавите имат горна граница, пише \r\n\r\n                \r\n                \r\nТурция имаше няколко минуса в сравнение с България като място, на което германския концерн да отвори нов завод. Едно от тях е политическата обстановка и проблемите, които турският президент Ердоган създава на ЕС.\n\n\r\nГерманското правителство обаче дало да се разбере, че няма да се намесва в избора и няма да го критикува, ако той падне върху Турция.\n\r\nОстава да се реши последният проблем в сравнение с България – правната рамка. Като член на ЕС България предлага по-добри правни условия и по-голяма сигурност за инвестицията. Концернът се опитва в момента да получи същите правни гаранции и от Турция и с договор да си гарантира условия, равни на тези, които би имал в държава от ЕС.\n\r\nОстаналите предимства на Турция пред България са огромният вътрешен пазар, опитът в автомобилостроенето, наличието на предостатъчно работна ръка, по-дългото работно време и по-кратките отпуски в сравнение с членките на ЕС.\r\n ", "date": "2019.07.13", "title": "С няколкостотин млн. евро Турция дърпа пред България за VW"}
{"url": "https://www.dnes.bg/obshtestvo/2019/07/13/trevojno-vse-poveche-hora-vyv-varna-posiagat-na-jivota-si.416373", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n \r\nВсе повече стават хората, които посягат на живота си, през последната година във Варна. Негативната тенденция сочи още, че все повече хора използват за целта медикаменти. \n\r\nПроблеми в семейството, несподелена любов и конфликт с родители са основните причини, подтикващи хората към самоубийство. \n\r\n70% от пациентите, попаднали във Варненската клиника по токсикология, са жени. 9 на сто от суицидните опити са на непълнолетни. Най-висок е процентът във възрастовата група от 36 до 65 години – 50 на сто. Нито един от всички случаи не е бил фатален, разказва в репортаж . \n                    \n                    \r\n                \r\nОт началото на годината образуваните досъдебни производства за самоубийства във Варна са 105. Голяма част от делата касаят естествена смърт или смърт вследствие на заболяване, но се образуват по същия текст от Наказателния кодекс, тъй като често няма свидетели. \n\r\nЧесто на живота си посягат пациенти с психични заболявания. В практиката има случаи и на хора, които не желаят смъртта си, а чрез опит за отнемането му алармират за своята депресия, безпомощност и тревога. Това е начинът, по който те приканват близките си да им обърнат внимание.\n\r\n\n\r\n ", "date": "2019.07.13", "title": "Тревожно: Все повече хора във Варна посягат на живота си"}
{"url": "https://www.dnes.bg/notifikacii/2019/07/13/chetirima-zadyrjani-v-ihtiman-ne-se-podchinili-na-policaite.416376", "text": "Четирима души са задържани за неподчинение на полицейски служители в Ихтиман, съобщиха от МВР.\n\r\nОколо 5.30 часа тази сутрин в РУ-Ихтиман е постъпил анонимен сигнал, че в двора на къща в града е поставена озвучителна уредба, от която се чува силна музика. \n\r\nНезабавно на адреса е изпратен автопатрул, който установил трима души в двора. \n\r\nВъпреки многократните разпореждания да прекратят силната музика, те не се подчинили и започнали да отправят закани и заплахи спрямо униформените. \n\r\nСлед като полицаите иззели уредбата, на място се струпала тълпа от около 20 живеещи наблизо, които са се опитали да осуетят изпълнението на служебните им задължения.\n\r\nСлед овладяване на ситуацията и възстановяване на обществения ред била предприета специализирана полицейска операция за установяване на всички участници в инцидента.\r\n                \r\n                \r\nС полицейска мярка за 24 часа са задържани мъж и три жени. По случая е образувано бързо производство, пише в съобщението.\n\r\n ", "date": "2019.07.13", "title": "Четирима задържани в Ихтиман, не се подчинили на полицаите"}
{"url": "https://www.dnes.bg/sofia/2019/07/13/promiana-na-dvijenieto-zaradi-remont-na-asen-iordanov.416374", "text": "Въвежда се нова организация на движение във връзка с рехабилитация на бул. \"Асен Йорданов\" от бул. \"Шипченски проход\" до бул. \"Христофор Колумб\", съобщиха от Столична община.\r\nОт 14.07.2019 г. до 14.09.2019 г. се забранява влизането на пътни превозни средства по бул. \"Асен Йорданов\" в участъка от ул. \"Кап. Д. Списаревски\" до бул. \"Христофор Колумб\". \r\nЗабраната важи за ул. \"Искърско шосе\" в участъка от ул. \"Илия Бешков\" до ул. \"Димитър Пешев\", допълниха от общината.\r\nОт 14.07.2019 г. до 29.07.2019 г. се забранява влизането на превозни средства по южното пътно платно на ул. \"Искърско шосе\" в участъка от бул. \"Христофор Колумб\" до ул. \"Туше Делииванов\". \r\nВ този участък движението се извършва двупосочно по северното пътно платно на улицата в същия участък, пише в съобщението.\r\n ", "date": "2019.07.13", "title": "Промяна на движението заради ремонт на \"Асен Йорданов\" "}
{"url": "https://www.dnes.bg/stranata/2019/07/13/protest-v-elin-pelin-sreshtu-trafika-i-lipsa-na-voda.416375", "text": "Жители на Елин Пелин протестираха срещу увеличаващия се тежкотоварен трафик заради изграждането на логистичните бази в района. \n\r\nТе настояха за изграждане на околовръстен път на населеното място, за да се изведе тежкотоварния трафик от улиците на селото, предаде .\n\r\nПроект имало, но не и реални действия, а ТИР-овете разбили и ремонтирания преди три години жп надлез.\n\r\nХората изразиха недоволството си и от честата липса на вода. Според кмета ремонта на водопреносната мрежа е част от ангажиментите на местното ВиК, защото общината няма пари за подобни проекти. \n                    \n                    \r\n                \r\nЖителите се притесняват и от новоизградена инсталация за преработка на пластмаса, според тях тя е построена незаконно и не е имало обществено обсъждане. \n\r\nВ знак на своето недоволство хората на няколко пъти пресичаха продължително през пешеходна пътека, което затрудни трафика.\n\r\n\r\n ", "date": "2019.07.13", "title": "Протест в Елин Пелин срещу трафика и липса на вода"}
{"url": "https://www.dnes.bg/akoshtete-vqrvaite/2019/07/13/kak-da-pazaruvate-izgodno-v-golemi-kolichestva.416320", "text": "Когато влезем в хипермаркет, където сме заобиколени от всевъзможни стоки, изкушението е огромно. Много често отиваме за хляб, сирене и яйца, а си тръгваме с пълна количка с продукти, повече от които купени именно заради изкушението. \r\nСъответно харчим и много излишни пари, за което съжаляваме впоследствие. Още повече съжаляваме, когато се наложи да изхвърлим някои от развалилите се продукти, защото сме ги купили в момент на еуфория, а не сме направили обмислен избор на покупка.\r\nЗа да пазаруваме разумно и да не харчим пари за продукти, от които нямаме нужда, трябва да използваме някои полезни трикове.\r\n\r\nКаталозите са полезен инструмент на веригите магазини. В тях можете да откриете полезна информация за текущите намаления и да обмислите какво точно ви трябва от тези продукти. Даже можете да се подсетите за някои полезни продукти, вещи, предмети за дома и градината, които да си купите изгодно. Така ще можете да пресметнете предварително и бюджета си.\r\n                    \n                    \r\n                \r\nПазарувайте само по списък. Така ще ви е по-лесно да се придържате към нуждите и бюджета си. Предварително определете от какво имате нужда, какво смятате да приготвяте през следващата седмица горе-долу, за да знаете какви продукти да купите. Разделете списъка си на трайни и нетрайни продукти. По този начин ще ви е още по-лесно да пазарувате разумно, без да се налага след това да изхвърляте развалени храни.\r\n", "date": "2019.07.13", "title": "Как да пазарувате изгодно в големи количества? "}
{"url": "https://www.dnes.bg/stranata/2019/07/13/speshna-proverka-rushat-li-belogradchishkite-skali.416378", "text": "Спешна проверка на дейностите, които се извършват върху Белоградчишките скали, нареди министърът на културата Боил Банов.\r\nПричината са публикации за дейности, които се извършват върху природния феномен, съобщиха от Министерството на културата.\r\nГлавна дирекция \"Инспекторат за опазване на културното наследство\", съвместно с Националния институт за недвижимо културно наследство, ще провери на място получения сигнал за нерегламентирани намеси върху Белоградчишката крепост, паметник на културата и в района на Белоградчишките скали.\r\nОбектите са предоставени за управление на община Белоградчик.\r\nРезултатите от проверката ще бъдат оповестени незабавно.", "date": "2019.07.13", "title": "Спешна проверка: Рушат ли Белоградчишките скали?"}
{"url": "https://www.dnes.bg/mish-mash/2019/07/13/po-malko-kalorii-po-zdravo-syrce-zashto-e-taka.416380", "text": "Специалисти от университета Дюк в Северна Каролина установиха, че ако ежедневният калориен прием се намали с около 300 калории, се подобрява функционирането на сърцето и се намалява рискът от сърдечносъдови болести, съобщи сайтът MedicalXpress.\r\nИзследването обхванало 218 здрави участници под 50-годишна възраст. През първия месец от изследването доброволците се хранели 3 пъти дневно. Това позволило калорийният им прием да се намали с една четвърт.\r\nПри това те избрали един от 6 хранителни режима, изхождайки от културните си предпочитания и потребностите си. След това на участниците било предложено да се придържат две години към въпросния хранителен режим. Те ограничили приема на калории със средно 12 процента.\r\n                    \n                    \r\n                Резултатите показали, че участниците намалили телесното си тегло с около 10 процента, като отслабването било до голяма степен свързано с намаляване на мастната тъкан.\r\nОсвен това бил намален броят на биомаркерите, свързани с риск от метаболитни заболявания и хронични възпаления, допринасящи за развитие на рак, сърдечносъдови болести и намаляване на когнитивните функции.\r\nПо мнението на учените, дори хората със здравословно телесно тегло или с няколко килограма излишно тегло могат по този начин да нормализират кръвното си налягане, нивото си на холестерола и кръвната захар. (БТА)", "date": "2019.07.13", "title": "По-малко калории - по-здраво сърце. Защо е така?"}
{"url": "https://www.dnes.bg/mish-mash/2019/07/13/resursite-bez-koito-chovechestvoto-ne-moje-no-te-izchezvat.415784", "text": "Човечеството използва ресурсите си 50% по-бързо от скоростта, с която те могат да се възстановят. На всички ни е ясно, че рано или късно запасите от нефт и метал ще се изчерпат, но има и други материали, които могат да бъдат заплашени от изчезване. А тяхната липса може да доведе до необратими промени в живота ни, пишат от RT.\r\nЕдин от тези елементи е хелият. Макар той да е изобилен във Вселената, тук на Земята е изключително рядък. И хората не могат да започнат просто да го произвеждат, когато осъзнаят, че почти се е изчерпал.\r\nХелият, елемент, който позволява на човечеството да поддържа температури близки до абсолютната нула (-273,15 градуса), няма и свой заместител. Той е от съществено значение за науката, както и за промишлените и медицински изследвания. Използва се в ядрено-магнитния резонанс, създаването на свръхпроводници, оптични влакна, ракети с управление и дори в Големият адронен колайдер.\r\n                    \n                    \r\n                Макар да имаме такава голяма нужда от хелий, почти нищо не е направено за това да сме сигурни, че ще има как да се справим с липсата му, когато се изчерпа. Елемента се образува при разпадането на радиоактивни материали като уран и торий и често може да се открие в резервоари за природен газ, но отделянето му по този начин е изключително скъпо. В резултат на това, цената на хелия се увеличава с 250% през последните години.\r\nТой е толкова важен, че влиза и в списъка на министерството на вътрешните работи на САЩ за елементи, които са от изключителна важност за националната сигурност.\r\nМатериал, който никога не сте предполагали, че може да изчезне, е пясъкът. Той е основен компонент на бетона, асфалта и стъклата, както и други строителни материали. Петролната и газовата промишленост, както и електронната индустрия, също имат голяма нужда от пясък.\r\nСлед водата, това е вторият най-използван ресурс на планетата.\r\nСпоред данните на ООН, до 2050 година почти цялото население на Земята ще живее в градовете, което ще доведе до още строене на сгради и нова инфраструктура. А те от своя страна ще имат нужда от много пясък.\r\nПокачването на нивото на световния океан също може да доведе до по-голяма нужда от пясък, тъй като чувалите, пълни именно с него, са най-добрата барикада срещу прииждаща вода. Но понякога пясъкът се извлича от речните корита и морските брегове, увеличавайки опасността от наводнение, а това води до един порочен цикъл.\r\nФосфатната скала може да бъде открита само в шепа държави – САЩ, Китай и Мароко. Тя си използва при създаването на торове, от които зависи сигурността на бъдещия ни запас от храни. Но се изчерпва.\r\nСамо в Мароко се намират три четвърти от оставащите резерви от фосфат. А пикът на използването му се очаква да настъпи между 2035 – 2070 година. Засега няма заместител на фосфата в производството на храна. Той не може да бъде произведен в лаборатория. Резкият скок на цената му от 800% през 2008 година, доведе до множество бунтове и дори самоубийства на фермери.", "date": "2019.07.13", "title": "Ресурсите, без които човечеството не може... Но те изчезват"}
{"url": "https://www.dnes.bg/obshtestvo/2019/07/13/hotelieryt-napadnal-turistkite-ot-izrael-s-obvinenie.416381", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Повдигат обвинение срещу хотелиера Иван Тодоров за нападение над израелските туристи.\n\n\nСкандалът в Слънчев бряг стана водеща тема в Израел.\r\nЗаснетото видео бързо придоби популярност в социалните мрежи, предаде .\r\nСпоред версията на израелските туристи - причина за скандала е това, че са запазили и платили стая с две легла за възрастни и за две деца, но след като пристигат в хотела, им е била предложена стая само с три легла.\r\nОт хотела твърдят, че гостите са пристигнали около единайсет часа и поискали да бъдат настанени тогава, без да изчакат определения за настаняване час, който е два следобед. \r\nСпоред доцент Румен Драганов от Националния борд по туризъм - скандалът няма да повлияе на потока от туристи от Израел.", "date": "2019.07.13", "title": "Хотелиерът, нападнал туристките от Израел - с обвинение "}
{"url": "https://www.dnes.bg/stranata/2019/07/13/turistka-ot-izrael-napadnaha-me-v-syshtiia-hotel-dni-sled-drugite-jeni.416363", "text": "Израелска туристка се оплака, че дни след инцидента с нейните две съгражданки в „Слънчев бряг” е била нападната от служител в същия хотел. \n\r\nЕден Доквин разказа пред  bTV, че не знае защо е станала обект на агресия от страна на мъжа. Предполага, че е заради националността й.\r\n\n\r\n„Служителят ме следеше, псуваше и ме обиждаше. Заплаши ме, че ако ме види сама, ще ме пребие. Дори си купих лютив спрей, защото ме е страх. Дойде полиция и записа показания. Те бяха нападнати на 5 юли, а аз на седми”, разказа момичето.\n\r\n                    \n                    \r\n                Еден Доквин призова управителят на хотела да излезе публично и да се извини на двете жени.\n\r\nХотелът в „Слънчев бряг” работи на франчайз със световна верига. 60% от туристите там са израелски граждани. Срещу управителя на хотела Иван Тодоров е образувано досъдебно производство за хулиганство.\n\r\nГюл Кисмети, която е туроператор, заяви, че това е първи подобен инцидент. Тя защити Иван Тодоров с думите, че е добър човек, който работи много.\n\r\n ", "date": "2019.07.13", "title": "Туристка от Израел: Нападнаха ме в същия хотел дни след другите жени"}
{"url": "https://www.dnes.bg/stranata/2019/07/13/testvat-peti-blok-na-aec-kozlodui.416359", "text": "Тест на готовността за работа на повишена мощност до 104 процента на Пети блок на АЕЦ \"Козлодуй\" ще бъде извършен днес и утре, съобщиха от пресцентъра на централата.\n\r\nПо време на плановия годишен ремонт на енергоблока тази година са завършени успешно последните модернизации от проекта за повишаване на мощността на Пети блок. \n\r\nПредстоящите тестове целят да се потвърди готовността на системите и съоръженията за работа в условията на повишена мощност в различни експлоатационни режими, допълват в съобщението.\n\r\nПрограмата за изпитанията е съгласувана с главния конструктор ОКБ \"Хидропрес\" и с Агенцията за ядрено регулиране, а товаровият график за дните на провеждането е предоставен на Електроенергийния системен оператор. \n                    \n                    \r\n                \r\nИзпълнението е предвидено за почивните дни в края на седмицата с оглед намаленото търсене на електроенергия в този период, уточняват от пресцентъра.\n\r\nПо време на изпитанията е планирано мощността на блока последователно да бъде понижена до 60 на сто и до 40 на сто. На 14 юли /неделя/ турбогенераторът ще бъде изключен за няколко часа, след което в рамките на същия ден ще бъде включен и ще започне повишаване на мощността в съответствие с графика.\n\r\nСъщата програма за изпитания е била изпълнена на Шести блок на АЕЦ \"Козлодуй\" през 2017 г., припомнят от централата. Сега този блок работи с пълно натоварване на мощността от 1040 мегавата.\n\r\n ", "date": "2019.07.13", "title": "Тестват Пети блок на АЕЦ \"Козлодуй\""}
{"url": "https://www.dnes.bg/akoshtete-vqrvaite/2019/07/13/kakvi-zdravoslovni-problemi-izdavat-noktite.416272", "text": "Много преди да разберете какъв здравословен проблем имате, тялото вече започва да ви дава някакви сигнали. Например, кожата ви става по-суха и раздразнена, косата ви - по-рядка и загубва блясъка си, ноктите ви се чупят по-лесно и т.н. Ноктите са свързани с много здравни проблеми, затова не ги подценявайте. Ето и какво издават те.\r\n1. Сухи, разслоени нокти\r\n \r\nУстановено е, че един от пет възрастни има сухи, тънки, разслоени и чупливи нокти. Това традиционно се дължи на приема на вода. Нокътната плоча трябва да съдържа 18% вода, когато това количество падне на под 16% - ноктите започват да стават сухи и да се чупят много лесно. Това е още една причина да пиете 2 литра вода на ден. Липсата на цинк също може да доведе до лошо състояние на ноктите. Ако е така, хапвайте говеждо месо, тиквено семе, леща.\r\n \r\n2. Меки нокти\r\n \r\nАко ноктите ви са меки, много лесно се извиват и прегъват, вероятно ви липсва протеин. Той прави ноктите по-здрави и твърди. Уверете се, че ястията, които хапвате през деня съдържат протеин. Хубаво е и да поемате достатъчно продукти, които съдържат витамин А и витамин D. За витамин D - яжте риба 3 пъти седмично и прекарвайте повече време на слънце, а за витамин А - заложете на зелени и оранжеви зеленчуци - моркови, спанак, сладки картофи и др.\r\n\r\n\r\n ", "date": "2019.07.13", "title": "Какви здравословни проблеми издават ноктите?"}
{"url": "https://www.dnes.bg/stranata/2019/07/13/turistkite-ot-izrael-chuvstvahme-omraza-kym-nas-kazvaha-ni-stisnati-izraelki.416348", "text": "Двете израелски туристки, чийто клип със скандала им с българския хотелиер нашумя както в социалните мрежи, така и в израелските медии, разказаха за настаняването си в хотел на Черноморието у нас и за целия си престой в България.\n\r\n„Чувствахме омраза към нас, защото сме израелки”, каза Керен Хазас пред bTV.\r\n\n\r\n„Там повече няма да се върнем”, допълни Гила Акав.\n\r\n„На пешеходната зона ни крещяха „стиснати израелки\". Наричаха ни „израелска мафия\", разказа Керен Хазас.\n\r\n                    \n                    \r\n                „Като пътувахме с такси ни взимаха по 25лв., не ни даваха квитанция. Не беше приятно да се чувстваш по този начин в държава, в която си дошъл да се забавляваш. Седмица преди екскурзията купих книга за детето, исках да научим повече за Бургас, за България. След това преживяване нямам много какво да кажа на детето си”, сподели Гила Акав.\n\r\nКерен Хазас каза, че „собственикът на хотела има снимка, когато е бил в Израел и се усмихва, а когато ние бяхме в България, плакахме”.\n\r\n„Не ни гледайте с омраза, все едно искате да ни пребиете, защото вярвам, че българите идват в Израел и получават добро отношение”, заяви Гила Акав.\n\r\n ", "date": "2019.07.13", "title": "Туристките от Израел: Чувствахме омраза към нас, казваха ни \"стиснати израелки\""}
{"url": "https://www.dnes.bg/stranata/2019/07/13/preporychvat-ni-bylgariia-nai-evtinata-destinaciia-za-alkoholna-vakanciia.416347", "text": "Вестник \"Сън\" препоръчва България като най-евтината дестинация за \"алкохолна ваканция\" в Европа това лято.\n\r\nВ същото време британският таблоид съветва своите читатели да избягват Франция, където бирата струва над три пъти по-скъпо, отколкото в България.\n\r\nЗа британците, които търсят алкохолна ваканция, Слънчев бряг е мястото, където да отидат, пише авторката на статията Цин Се. \n\r\nТя отбелязва, че там не само са едни от най-ниските цени на бирата и виното сред европейските морски курорти, но и тази година е с близо 14 процента по-евтино в сравнение с миналото лято.\n\r\nЗа сравнение бирата е с 342 процента по-евтина в Слънчев бряг, отколкото в Ница, а виното - с около 238 процента. \n                    \n                    \r\n                \r\nПри това положение не е изненада, че Слънчев бряг се превърна в новия Магалуф, популярен курорт на испанския остров Майорка, за обичащите купона британци, пише Цин.\n\r\nТя отбелязва също, че българският курорт е изгоден за семейни ваканции, а цените на храната по заведенията са едни от най-ниските, пише БТА.\n\r\n\r\n ", "date": "2019.07.13", "title": "Препоръчват ни: България - най-евтината дестинация за алкохолна ваканция "}
{"url": "https://www.dnes.bg/notifikacii/2019/07/13/silno-zemetresenie-razliulia-iaponiia.416350", "text": "Земетресение с магнитуд 6,1 стана днес край Южна Япония, близо до остров Окинава, предадоха Ройтерс и ТАСС, като се позоваха на Геоложкия институт на САЩ.\r\nСилният трус е бил регистриран на голяма дълбочина, 257 километра, на около 346 километра северно от Наха, главния град на префектура Окинава.\r\nНяма данни за пострадали хора и нанесени материални щети, нито е издадено предупреждение за вълни цунами, пише БТА.\r\nЗеметресение с магнитуд 5,8 разтърси и Филипините, предадоха Ройтерс и ТАСС, като се позоваха на Геоложкия институт на САЩ.\r\nТрусът е ударил северната част на остров Минданао, в южната част на архипелага, като е станал на дълбочина от 12 километра.\r\nТам също няма данни за пострадали хора и нанесени материални щети, нито е издадено предупреждение за вълни цунами.\r\n ", "date": "2019.07.13", "title": "Силно земетресение разлюля Япония"}
{"url": "https://www.dnes.bg/notifikacii/2019/07/13/tenis-klasika-federer-nadvi-nadal-na-uimbyldyn.416349", "text": "Осемкратният шампион на Уимбълдън Роджър Федерер се класира на финала срещу Новак Джокович, побеждавайки големия си съперник през годините Рафаел Надал със 7:6 (3), 1:6, 6:3 и 6:4 в пореден епичен сблъсък.\n\r\nМаестрото беше на ниво през целия мач, като изключим втория сет, в който той пропусна няколко възможности за пробив и след това се срина напълно. Швейцарецът обаче набързо влезе в познатия ритъм и до края на тенис класиката имаше леко предимство срещу Надал.\n\r\nРафа спаси цели четири мачбола в деветия и десетия гейм на четвъртия сет, но при петата си възможност Федерер се справи и подпечата участието си на 12-ия си финал на Уимбълдън. В неделя той ще се изправи срещу шампиона от миналата година Новак Джокович.\r\n                \r\n                \r\nСрещата продължи 3 часа и 2 минути и беше под номер 40 между двамата титани в турнирите на АТР. За Федерер това е 16-а победа по между им. До момента двамата големи съперници три пъти бяха играли на финал на Уимбълдън.\n\r\nПобедата днес беше под номер 101 за Федерер на Уимбълдън и се явява най-добър резултат на каквито и да е турнири от Шлема. Предишният рекорд принадлежеше на впечатляващия Джими Конърс с 98 победи на US Open.\n\r\n\r\n ", "date": "2019.07.13", "title": "Тенис класика: Федерер надви Надал на Уимбълдън"}
{"url": "https://www.dnes.bg/obshtestvo/2019/07/13/anketa-shte-nishti-ima-li-korupciia-po-granicata.416291", "text": "Вътрешното министерство пуска анкета за корупционни практики по граничните пунктове (ГП). Официално началото на кампанията се поставя в Русе, като  предстои инициативата да се организира и на останалите ГП. Партньори са антикорупционните служби от балканските държави,  както и университети.\r\nВчера сутринта се организира анкета с преминаващите МПС-та през ГКПП \"Дунав мост\" при Русе. Инициативата е част от кампанията \"Остани чист, кажи НЕ на корупцията\" на дирекция \"Вътрешна сигурност\" на МВР, съобщи на граничния пункт директорът на \"Вътрешна сигурност\" старши комисар Румен Ганев.\r\nПреминаващите граждани получават информационни и рекламни материали с логото на кампанията, както и анкетен лист с няколко въпроса на български, английски и на румънски език.\r\n                    \n                    \r\n                На част от тях гражданите могат да отговорят дали са спирани за проверка от органите на реда по време на пътуването, да оценят какво е било отношението на длъжностното лице, извършило проверката, и ако е било установено нарушение, станало ли е ясно какво е то и какви са последствията.\r\nАнкетираните могат да споделят мнения, препоръки, оплаквания.\r\nПопълнените анкети ще бъдат предадени отново на граничния пункт, когато пътуващите напускат страната, а отговорите ще бъдат анализирани.\r\n\"Така ще имаме допълнителна информация какво се случва на територията на нашата страна, какви са настроенията и очакванията на гражданите, дали са били евентуално обект на корупционни действия\", обясни Ганев, цитиран от БТА.\r\nТой каза още, че за последните 10 години има 700 присъди на служители на МВР. Те са за различни престъпления, част от които са свързани с корупция. За първите шест месеца на тази година са образувани 45 досъдебни производства срещу служители на МВР по сигнали и вътрешни разработки.", "date": "2019.07.13", "title": "Анкета ще нищи има ли корупция по границата"}
{"url": "https://www.dnes.bg/stranata/2019/07/13/slyncheva-i-malko-po-topla-sybota-mejdu-26-i-31-gradusa.416354", "text": "Днес ще преобладава слънчево време. Ще духа до умерен вятър от южната четвърт и дневните температури слабо ще се повишат. \n\r\nМаксималните ще са предимно между 26 и 31 градуса, в София - около 26 градуса, съобщиха от Националния институт по метеорология и хидрология.\n\r\nЩе има и временни увеличения на облачността, по-значителни в следобедните часове над Западна България, и на отделни места, главно в Рило-Родопската област, ще превали и прегърми. \n\r\nПрез нощта валежите ще обхванат по-голямата част от страната, като в Западна България ще са значителни и придружени с гръмотевични бури.\n\r\nАтмосферното налягане е по-ниско от средното за месеца и през деня ще се понижава.\n                    \n                    \r\n                \r\nНад Черноморието ще бъде предимно слънчево. Увеличение на облачността ще има чак по-късно през деня, но ще остане почти без валежи. Ще духа слаб до умерен вятър от юг-югоизток. Максималните температури ще са 25-26 градуса, близки до температурата на морската вода. Вълнението на морето ще бъде 2-3 бала.\n\r\nНад планините ще има променлива, по-често значителна облачност. След обяд на места, главно в Рило-Родопската област, ще превали и прегърми. Ще духа слаб западен вятър, който след обяд ще се усили и ще се ориентира от юг. През нощта срещу неделя в масивите от Западна България валежите ще са значителни и с гръмотевици. Максималната температура на височина 1200 метра ще е около 18 градуса, на 2000 метра - около 11.\r\n ", "date": "2019.07.13", "title": "Слънчева и малко по-топла събота – между 26 и 31 градуса"}
{"url": "https://www.dnes.bg/football/2019/07/13/sagata-prikliuchi-barsa-nai-posle-privleche-grizman.416355", "text": "Сагата около преминаването на Антоан Гризман приключи, след като от Барселона най-после обявиха официално идването на нападателя. \n\r\nКаталунците плащат неустойката по договора му с Атлетико Мадрид от 120 милиона евро, а французинът ще се обвърже с шампиона на Испания до лятото на 2024-а година. Ако някой поиска да го купи преди това, ще трябва да плати астрономическите 800 милиона евро!\n\r\n„Барса привлече Антоан Гризман, след като плати клаузата за освобождаването му от 120 милиона евро на Атлетико Мадрид. Той ще подпише с нас до 30 юни 2024, а неустойката по контракта му е 800 милиона евро. Скоро ще съобщим подробностите относно представянето му“, пише в официалното съобщение. \n                    \n                    \r\n                \r\nСветовният шампион с Франция съобщи още в средата на май, че ще напусне Атлетико, но това стана едва 2 месеца по-късно след доста перипетии и изостряне на отношенията между двата клуба. \n\r\n28-годишният футболист направи впечатление още в Реал Сосиедад, след което Атлетико го купи за 30 милиона през 2014-а, за да се утвърди като един от най-добрите нападатели в света. \n\r\n„С идването си в Барселона французинът прави още една стъпка напред в кариерата си и се утвърждава като един от най-добрите в света“ пише още в сайта на Барса.\n\r\n\n\r\n ", "date": "2019.07.13", "title": "Сагата приключи: Барса най-после привлече Гризман "}
{"url": "https://www.dnes.bg/kino/2019/07/13/za-onezi-chiito-jivot-e-bil-tvyrde-kratyk-balada-za-voinika.414841", "text": "Във времето на Великата Отечествена война ни връща класиката на Григорий Чухрай \"Балада за войника\" от 1959 г. Историята ни среща с младия 19-годишен войник Альоша Скворцов, извършил подвиг, обезвреждайки два германски танка. Вместо почетен орден, героят иска да получи отпуск да види  майка си.\r\nПо пътя към дома, Чухрай ни повежда към действителността извън фронтовата линия, срещайки героя с различни персонажи. Историята ни потапя в мрачната реалност, която обаче не е успяла да убие човечността.\r\nВ контекста на сътресенията от войната, филмът разказва за различни  видове любов – романтичната любов на млада двойка, утвърдената любов на  семейна двойка, майчината любов на майка към нейния син.\r\n                    \n                    \r\n                Младежът със светло лице и детски поглед става еталон за смутното време, в което много млади хора губят живота си. Срещата с майка му, макар и кратка, ще бъде последна в живота му, мимолетното запознанство с момичето Шура  (Жана Прохоренко) ще бъде неговата първа и единствена  любов.\r\nЧрез неговата съдба, Чухрай улавя трагедията на всеки дом в страната, който едва ли се е разминал без поне една жертва. \"Той би могъл да стане прекрасен гражданин. Той би могъл да строи, да отглежда земята. Но той завинаги ще остане в паметта на нашите войници. Руските войници\", гласят заключителните фрази на \"баладата\", почитаща онези, чиито живот  е бил твърде кратък и който е можел да бъде изживян по съвсем друг начин.\r\nВ ролите ще видим още Владимир Ивашов, Антонина Максимова, Николай Крючков, Евгений Урбанский и др.\r\n\"Балада за войника\" е с множество отличия:Специална награда на журито от Международния кинофестивал в Кан, Франция (1960), Награда Златна врата за най-добър филм от Международния кинофестивал в Сан Франциско, САЩ (1960), Награда Златна врата за най-добра режисура на Григорий Чухрай от Международния кинофестивал в Сан Франциско, САЩ (1960), Награда БАФТА за най-добър чуждестранен филм (1962) и Награда Бодил за най-добър европейски филм от (1961).\r\nГледайте \"Балада за войника\" на 13 юли от 22.30 часа по телевизия .\r\n ", "date": "2019.07.13", "title": "За онези, чийто живот е бил твърде кратък: \"Балада за войника\" "}
{"url": "https://www.dnes.bg/notifikacii/2019/07/13/moshtna-tropicheska-buria-vryhlita-luiziana.416357", "text": "Мощната тропическа буря Бари връхлита Луизиана, предаде Асошиейтед прес.\n\r\nХората в южния американски щат укрепват вратите на къщите си с торби с пясък, а туристите, опитващи се да се евакуират от Ню Орлиънс, задръстиха летището на града.\n\r\nОчаква се Бари да навлезе над сушата рано тази сутрин местно време близо до Морган сити като първия ураган за сезона. Той ще бъде от най-слабата, първа категория, със скорост на съпътстващите ветрове от малко над 119 км/ч - прага, над който една тропическа буря бива класифицирана като ураган.\n\r\nВластите взеха безпрецедентни мерки за сигурност, като бързат да затварят шлюзове и да укрепват дигите в района на Ню Орлиънс, където живеят 1,3 милион души, опасявайки се от катастрофално наводнение. \r\n                \r\n                \r\nЗадължителни евакуации не бяха предприети, но местните жители бяха предупредени да намерят подслон.\n\r\nОчаква се Бари да нанесе най-много щети в Луизиана и части от щата Мисисипи, като вятърът и дъждът ще засегнат около 3 милиона човека.\n\r\nМощната буря може да послужи като тест колко добре е укрепил Ню Орлиънс защитата си срещу наводнения - 14 години след преминаването на опустошителния ураган Катрина.\n\r\nМетеоролозите прогнозират от 25 до 50 сантиметра дъжд до неделя в район, който обхваща парче от Луизиана, включително Ню Орлиънс и Батън Руж, и югозападната част на съседния щат Мисисипи. На отделни места се очаква да паднат до 63 сантиметра валежи.\n\r\nУраганът Катрина предизвика катастрофално наводнение в Ню Орлиънс през август 2005 г. Според някои оценки той е причинил смъртта на над 1800 души в Луизиана и други щати, отбелязва АП, цитирана от БТА.\r\n ", "date": "2019.07.13", "title": "Мощна тропическа буря връхлита Луизиана"}
{"url": "https://www.dnes.bg/stranata/2019/07/13/pss-dobri-sa-usloviiata-za-turizym-v-planinite.416360", "text": "Добри са условията за туризъм в планините, съобщиха от Планинска спасителна служба (ПСС) към Българския червен кръст. Очаква се след обяд на места да се заоблачи и да превали. \r\nТемпературите се движат между 10 – 12 градуса. Облачността е разкъсана. \r\nЛифтовите съоръжения работят на Пампорово и Боровец.\r\nНяма регистрирани инциденти с туристи за изминалото денонощие.\r\nИнформация за обстановката в планините може да намерите на адреса на ПСС в интернет.\r\nТелефоните на ПСС са: 02/ 9632000 и 088 1470\r\n ", "date": "2019.07.13", "title": " ПСС: Добри са условията за туризъм в планините"}
{"url": "https://www.dnes.bg/politika/2019/07/13/liubcho-neshkov-dachich-ne-se-izvini-na-borisov-a-pusna-snimka.416339", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        „Няма изненада от скандалното поведение на Ивица Дачич\", каза в предаването \"Брюксел 1\" Любчо Нешков, основател на БГНЕС.\r\n\"Става въпрос за политик от отиващия си националистически елит в Сърбия. Човек, който в продължение на 10 години беше дясната ръка на сръбския диктатор, което предизвика всички тези кръвопролития. Само вчера беше годишнината от Сребреница и по това време той беше говорител на този човек. От друга страна, има логика в неговото поведение. Дачич е човек, който влиза във война с Черна Гора, а да не говорим за Косово...Изненадата е, че за първи път българското общество и българският политически елит реагира.\n\r\n                    \n                    \r\n                Само преди година имаше нота на българското външно министерство срещу едно поредно изказване на Ивица Дачич срещу България и то остана малко незабелязано. Тук говорим за една идеология, от която самият Дачич и политическият елит, на който принадлежи, те не могат да се отърсят. Това е доминиращата идеология, те са факторът. Те решават съдбата на всяка една от страните около Сърбия. Виждате и какъв е краят. Той не се извини, а пусна една снимка. Обвини мен, вас, както и другите колеги журналисти (сръбските журналисти). Отново виждаме едно извън времето и пространството безперспективно поведение. Не може журналистите да са виновни за собственото ти поведение. Кой е виновен, че той унищожаваше чужди банкноти преди две седмици и се разписваше публично пред камерите. Става въпрос за едно изкривено политическо минало и мислене, което е опасно в днешно време.“\r\n", "date": "2019.07.13", "title": "Любчо Нешков: Дачич не се извини на Борисов, а пусна снимка"}
{"url": "https://www.dnes.bg/zvezdi/2019/07/13/aleks-syrchadjieva-se-zavryshta-na-ekran.416362", "text": "Актрисата Алекс Сърчаджиева ще се завърне на екран през новия телевизионен сезон. Тя ще води чисто новия риалити формат \"Игри на волята\", който стартира тази есен и трябва да се конкурира с \"Фермата\".\r\nШоуто за оцеляване ще бъде нещо средно между \"Сървайвър\" и \"Фермата\", като голямата награда е 200 000 лева.\r\nТо се снима на родното Черноморие, а в първия сезон на надпреварата няма да участва нито едно популярно лице.\r\nАлекс Сърчаджиева има опит като тв водеща, след като няколко сезона партнираше на Ники Кънчев в Big Brother.\r\nСлед загубата на мъжа до себе си – Иван Ласкин, Алекс излезе за малко от светлините на прожекторите.", "date": "2019.07.13", "title": "Алекс Сърчаджиева се завръща на екран"}
{"url": "https://www.dnes.bg/index/2019/07/13/v-pensionniia-fond-na-norvegiia-ima-tolkova-mnogo-pari-kakvo-shte-gi-praviat.416352", "text": "Норвегия е една от най-богатите страни в света. Алкохолът и цигарите са скъпи, но пък останалите цени са съвсем нормални. А в Държавния пенсионен фонд има толкова много пари, че се чудят за какво да ги харчат.\n\r\nТри електрически автомобила \"Тесла\" вече са паркирани край тротоара. Изведнъж към тях се присъединява и четвърти. От колата слиза Руне Фарбьорг, който от две години е пенсионер. Но може ли един пенсионер да си позволи толкова скъп електрически автомобил? \"Да, установих, че мога. Тук, в Норвегия, токът е евтин\", обяснява Руне и влиза в супермаркета.\n\r\n\n\r\nНо и бензинът в Норвегия не е толкова скъп - на фона на високия стандарт на живот, пише . Норвежците плащат (статистика от 2017) около 1,60 евро за литър дизел и близо 1,65 евро за литър супер. В  супермаркета Руне Фарбьорг също няма да похарчи кой знае каква голяма сума, имайки предвид размера на пенсията му. В повечето магазини в Норвегия литър мляко струва 1,90 евро, килограм картофи - 2,45 евро, един хляб - около 3,50 евро. Цигарите обаче са доста скъпи - 12,50 евро за кутия. Високите са цените и на алкохола.\r\r\n                \r\n                А колко струва паркирането в Осло? Половин час - 3 евро, един час - 6 евро, два часа - 14 евро. Още в началото на 1990-те години норвежката столица започна да се пази от наплив на прекалено много автомобили - именно с високите такси за паркиране. Но иначе токът наистина е много евтин - факт, който радва собствениците на електрически автомобили. Евтин е и градският транспорт, а социалната система е изключително щедра. Средният доход на глава от населението в страната възлиза на 70 000 евро. За сравнение: в Германия е 36 000 евро, около два пъти по-малко.\n\r\nНорвегия се смята за една от най-богатите страни в света. Държавата отдавна вече се старае да оползотвори по най-добрия начин огромните приходи от петрол, газ и ток от ВЕЦ. Нагледно доказателство намираме на уебсайта на Държавния пенсионен фонд. Там цъка електронен брояч, който показва нарастването на парите във фонда. В момента те са над 9 314 807 748 613 крони - или близо един трилион евро. Норвегия, която няма почти никакви външни дългове, се оказва в една много луксозна дилема: какво да прави с толкова много пари?\n\r\n\n\r\nПрез 1990 година, когато беше поставено началото на Държавния пенсионен фонд с 200 милиона евро, никой не можеше и да мечтае за такъв успех. През 2008 година, когато избухна световната финансова криза, фондът вече разполагаше с много повече пари - цели 200 милиарда евро. По онова време много държави по света се бореха с големи дългове, така че с изобилието от пари Норвегия се превърна във важен политически фактор. А Държавният пенсионен фонд можеше да си позволи лукса да инвестира своите натрупвания където пожелае. И започна да изтегля инвестициите си от акции за ядрени оръжия, от тютюневи изделия и от производства, които вредят на природата или пък за които се използва детски труд.\n\r\nНаскоро норвежкото правителство реши постепенно да се изтегли и от добива на въглища, петрол и газ. Това означава, че и Държавният пенсионен фонд ще изтегли инвестициите си от такива браншове, където дивидентите са особено привлекателни. На пръв поглед такъв ход се вписва в онази \"морална инвестиционна политика\", която фондът провежда след 2008 година. Всъщност обаче правителството твърди, че решението е взето не толкова заради опазването на климата и световните климатични цели, колкото по чисто прагматични причини: инвестициите във фосилни горива в бъдеще ще стават все по-несигурни.\n\r\nНезависимо от това Държавният пенсионен фонд има чудесен имидж по цял. И дали се изтегля от пазарите на фосилни горива само заради стратегическите финансови оценки на правителството, или пък заради благородната идея за опазване на климата - това сякаш няма значение.\n\r\n \r\n", "date": "2019.07.13", "title": "В пенсионния фонд на Норвегия има толкова много пари, какво ще ги правят?"}
{"url": "https://www.dnes.bg/notifikacii/2019/07/13/indiia-se-gotvi-za-ogromen-skok-v-kosmicheskata-si-programa.416353", "text": "Индия се готви да направи огромен скок в космическата си програма и да затвърди мястото си сред водещите космически сили в света с втората си непилотирана мисия до Луната, съобщават Асошиейтед прес и Франс прес.\n\r\nТози път целта на Индия е да позиционира луноход близо до неизследвания Южен полюс на естествения спътник на Земята.\n\r\nИндийската организация за космически изследвания планира да изстреля апарата \"родно производство\" \"Чандраян-2\" в понеделник. По график кацането на Луната трябва да се осъществи на 6 или 7 септември. Целта на мисията на стойност 141 милиона долара ще бъде да анализира минерали, да картографира лунната повърхност и да търси вода.\r\n                \r\n                \r\n\"Дръзката ни цел е да стигнем там, където не е успявала никоя друга страна\", се посочва в изявлението, направено от Индийската организация за космически изследвания.\n\r\nАмбициозният план на страната във възобновената космическа надпревара ще бъде задействан пет дни преди САЩ да отбележат 50-годишнината от стъпването на хора на Луната с мисията \"Аполо 11\". Понастоящем САЩ работят над плановете си да изпратят пилотирана мисия до лунния Южен полюс през 2024 г.\n\r\nПрез април тази година израелският космически апарат \"Берешит\" се разби на Луната при опит да осъществи първото частно финансирано кацане на повърхността й.\n\r\nВ първата си лунна мисия Индия изпрати през 2008 г. апарата \"Чандраян-1\" в орбита около естествения спътник на Земята. Мисията помогна да се потвърди наличието на вода. В първата си междупланетна мисия през 2013-2014 г. страната изведе спътник в орбита около Марс, припомня Асошиейтед прес, цитирана от БТА.\n\r\nМисията \"Чандраян-2\" включва орбитиращ апарат, спускаем модул (лендър) и луноход (роувър) с общо тегло 3,8 тона.\n\r\nЮжният полюс на Луната е особено интригуващ за учените, тъй като по-голяма част от него в сравнение със Северния се намира в сянка, предлагайки по-голяма възможност за наличието на вода.\n\r\nМисията \"Чандраян-2\" ще стартира от космодрума на остров Шрихарикота в понеделник в 2,51 часа местно време (неделя в 21,21 часа по Гринуич). Орбитиращият апарат, спускаемият модул и луноходът ще бъдат изстреляни с най-мощната индийска ракета-носител GSLV-MkIII - еквивалент на европейската \"Ариана 4\".\n\r\nПетнадесетте минути от финалното спускане на лендъра \"Викрам\", който трябва да се позиционира върху високо плато между кратерите Манцини С и Симпелий N, ще бъдат \"най-инфарктни\", тъй като страната досега не е предприемала толкова сложна мисия, отбелязва директорът на Индийската организация за космически изследвания К. Сиван.\n\r\nНа лунната повърхност ще работи захранваният със слънчева енергия 27-килограмов роувър \"Прагиян\".\n\r\nАко осъществи успешно кацане на Луната, Индия ще стане едва четвъртата страна в света след Съветския съюз, САЩ и Китай с подобно постижение.\n\r\n ", "date": "2019.07.13", "title": "Индия се готви за огромен скок в космическата си програма"}
{"url": "https://www.dnes.bg/obshtestvo/2019/07/13/knsb-danychnata-sistema-v-bylgariia-edna-ot-nai-nespravedlivite-v-es.416351", "text": "Данъчната система в България е една от най-несправедливите в ЕС, където косвените данъци са около две трети от общите приходи в бюджета. Това каза президентът на КНСБ Пламен Димитров на журналистически семинар \"Жизненият стандарт - във фокуса на медиите\". По думите му по този начин основната данъчна тежест се понася от потребителите.\n\r\nСпоред КНСБ е необходимо преструктуриране на цялата данъчна система, за да има повече справедливост за хората с по-ниски доходи, т.е. всички субекти да се облагат съобразно техния принос в БВП на страната. Това предполага поетапна и постепенна промяна на цялата данъчна философия в България, добави главният асистент и доктор по икономика към КНСБ Любослав Костов, цитиран от БТА.\n                    \n                    \r\n                \r\nЗатова от синдиката като първо и основно предложение заявиха, че настояват за въвеждане на необлагаем минимум, който да съответства на установената минимална работна заплата /МРЗ/ за страната. Доходите, които превишават установената МРЗ, да бъдат облагани с досегашната ставка от 10 процента, като данъчната основа се образува от разликата между получаваната работна заплата и установената минимална работна заплата. По този начин се формира двустепенна система на данъчно облагане (0 и 10 процента), което е добра основа за провеждането на социална и икономическа политика от страна на правителството през елементите на данъчния инструментариум.\n\r\nВ ЕС има общо 16 страни-членки, в които има въведен необлагаем минимум или някаква форма на приспадане на данъчна основа. Това са Австрия, Франция, Германия, Испания, Великобритания, Гърция, Исландия, Кипър, Ирландия, Италия, Малта, Нидерландия, Дания, Полша, Словакия и Швеция. В същото време, в страни като Белгия, Хърватия, Чехия, Литва, Люксембург, Португалия и Словения няма необлагаем минимум, но там няма и пропорционална система на облагане. \n\r\nЕдинствените страни, в които има действащ \"плосък данък\" без необлагаем минимум, са България, Естония, Унгария, Латвия и Румъния, допълни Костов.\n\r\nВторото предложение е за поетапно увеличаване на максималния осигурителен доход до сума, равна на 10 пъти установената МРЗ за страната. Колкото повече работната заплата нараства над определения максимален осигурителен доход (3000 лв.), толкова повече делът на данъчноосигурителните вноски клони към 10 на сто и толкова повече се увеличава доходът, върху който не се заплащат осигуровки. \n\r\nТова означава, че лицата с високи доходи не са ангажирани със социалната система, както останалите. Тук е важно да се отбележи, че нарастването на осигурителния доход не означава нарастване на данъците на хората, а напротив - този ръст се изразява в повече права за обезщетения при безработица, по-високи пенсии и по-високи нива на заплащане за майчинство, отбелязаха от КНСБ. \n\r\nТази цел трябва да се изпълнява поетапно. В тази връзка предложението на КНСБ е нарастването на максималния осигурителен доход да се изчислява чрез конкретна методика, а именно т. нар. швейцарско правило, при което се използват 50 процента от нарастването на средния осигурителен доход и 50 на сто от промяната на ИПЦ през предходната календарна година. Този подход ще осигури освен автоматизъм, но и прозрачност.\n\r\nСледващото предложение е за интегриране на елементи на семейно подоходно облагане като цялостен модел на прилагане в данъчната политика. Този подход на облагане финансово би стимулирал семействата и би насърчил раждаемостта и отглеждането на деца. По този начин могат да се подпомогнат семействата, като се увеличи техния разполагаем месечен общ доход, а освен това подобни мерки биха имали силно въздействие върху демографската характеристика на населението.\n\r\nКонкретна мярка в тази насока би могла да бъде необлагаем минимален първоначален доход за млади семейства. По този начин ще се стимулира сключването на граждански брак, раждаемостта и потреблението. Примерно, ако бъде въведен минимален първоначален общ доход на семейство от 24 000 лв. с натрупване, то това би струвало около 50 млн. лв. на държавния бюджет, са пресметнали от синдиката.\n\r\nКъм това предложение е и идеята за данъчни кредити за семейства на млади работещи хора до определена възраст (35 г.), с осигурителен стаж поне 7 г., родили поне едно дете до 20 месеца след брака. Кредитът да се диференцира в зависимост от равнището на трудовото възнаграждение и броя на децата, като се следват принципите - кредитът се предоставя на единия от родителите; 100 процента от внесения годишен данък се възстановява с натрупване при 3 деца, като диференциацията от първо до трето дете е 45 на сто за първо, 75 при второ и 25 при трето; процентът на възстановяване в зависимост от заплатата на родителя е с падащ дял от 100 до 15 на сто, а максималната сума, до която се възстановява платеният годишен ДОД е равна на 6 МРЗ за страната (за 2020 г.); в случай, че първото дете се роди преди да се е реализирала мярката по 3.1, семейството има право да избере, кой от двата стимула желае да ползва. \n\r\nДанъчният кредит се предоставя до навършване на 16-годишна възраст на детето/децата. На лицата, отговарящи на условията (възраст, осигурителен стаж, брак, дете/деца), се предоставя безлихвен кредит за покупка или обзавеждане на жилище, при условие, че двамата съпрузи поемат ангажимент да живеят и работят в страната минимум 15 години след получаване на кредита.\n\r\nОт КНСБ предлагат и въвеждане на данък \"богатство\" по отношение на допълнителни жилища, скъпи автомобили, скъпи вили, яхти и др. Подобна форма на облагане съществува в повечето развити европейски икономики.\r\nВъвеждане на данък върху финансовите транзакции, който да бъде равен на 0,1 процента при обмяната на акции и облигации и 0,01 процента за договори на дериватни инструменти, ако една от финансовите институции е в страна-членка на ЕС е шестото предложение на синдиката. \n\r\nСпоред КНСБ такъв налог съществува в редица държави от ЕС като Гърция, Полша, Италия, Белгия, Австрия, Франция, Германия, Италия, Португалия, Словакия, Словения и Испания. Подобен данък би повишил допълнително доверието във финансовите институции.\n\r\nПредлага се и повишаване на данъка върху приходите от дивиденти от 5 на 10 процента, за да може да се следва еднаква логика с тази на корпоративното облагане. По този начин би се постигнало по-ефективно преразпределяне на средства във финансовия сектор, предвид огромните печалби и липсата на реинвестиция, отбелязаха от синдиката. В досегашната система на облагане на бизнеса, много често печалбата се разпределя под формата на дивидент в края на годината и ставката в България е едва 5 процента, казаха от КНСБ. Това е една от най-ниските ставки на данък върху приходите от дивиденти в целия ЕС (Чехия - 15 процента, Естония - 20 процента, Финландия - между 25 и 27 процента, Франция - 30 процента, Германия - 25 процента, Италия - 26 процента, Полша - 19 процента и т.н.), посочиха от синдиката.\n\r\nВъвеждане на принципи на данъчно облагане за цифрово присъствие или т. нар. дигитален данък е друго предложение на синдиката. Според КНСБ единният пазар на ЕС, от който е част и България, се нуждае от стабилна данъчна рамка, която да е в крак с цифровите бизнес модели.\n\r\nКНСБ предлага въвеждането на допълнителни данъчни стимули, което да става през елементите на прякото данъчно облагане. При наличието на значим процес в тази посока предложението е 10 процента от корпоративния данък за бизнеса и 10 на сто от подоходния данък за гражданите да бъде приспадан.\n\r\n\"Считаме, че потребителската данъчна тежест към момента е твърде висока, а общата такава е непропорционално разпределена\", допълниха от КНСБ. Затова синдикатът иска промени, насочени към възстановяване на справедливостта и атакуване на бедността. Според КНСБ по отношение на ДДС единствената правилна стъпка в тази посока е намаление на общата ставка, а не неговото диференциране.\n\r\nИзчисленията на КНСБ сочат, че реализацията на предлаганите мерки ще струва на държавния бюджет 1,6 млрд. лв.\n\r\nОчакваните общи допълнителни приходи от различните видове фискални инструменти, които предлага КНСБ, са в размер на 2,05 млрд. лв. Това ще компенсира изцяло негативния ефект от предложените данъчни промени и ще генерира допълнителни 450 млн. лв. извън предвидения механичен ръст в държавния бюджет вследствие от нарастването на реалния БВП. Освен по-справедливо преразпределяне, предлаганите мерки ще подобрят съотношението между преките и косвените данъци като приходи в държавния бюджет, добавиха още от КНСБ. \r\n ", "date": "2019.07.13", "title": " КНСБ: Данъчната система в България - една от най-несправедливите в ЕС!"}
{"url": "https://www.dnes.bg/notifikacii/2019/07/13/rekordno-globa-ot-5-miliarda-za-facebook.416358", "text": "Компанията Facebook ще бъде глобена с рекордните 5 милиарда долара от регулаторните органи в САЩ след разследване за неуспехите на най-голямата социална медия в света да защити личните данни на своите потребители, съобщи в. \"Уолстрийт джърнъл\", цитиран от ДПА.\n\r\nАмериканският ежедневник се позова на добре осведомени източници, че миналата седмица Федералната търговска комисия (ФТС) е взела съответното решение с 3 на 2 гласа. Не е ясно след колко време ще бъде обявена глобата.\n\r\nРазследването срещу Facebook започна миналата година, след като бе разкрито, че базираната в Лондон консултантска компания Cambridge Analytica е получила достъп до данните на до 87 милиона потребители. Кембридж Аналитика е работила за предизборната кампания на президента на САЩ Доналд Тръмп през 2016 г.\r\n                \r\n                \r\nФедералната търговска комисия и Facebook отказаха да потвърдят информацията на \"Уолстрийт джърнъл\".\n\r\nМинистерството на правосъдието на САЩ сега прави преглед на споразумението, но обикновено не променя решения на ФТС, пише още изданието.\n\r\nFacebook е най-голямата социална медия в света с 2,7 милиарда активни потребители месечно, отбелязва Франс прес, цитирана от БТА.\n\r\nГлобата не е особено голяма за компанията, която миналата година обяви печалба от 22 милиарда долара при оборот от 55 милиарда долара.\r\nВ последно време обаче се надигнаха гласове за разделяне на гиганта, който е критикуван, че не се справя достатъчно добре при защитата на личните данни и в борбата срещу фалшивите новини.\r\n ", "date": "2019.07.13", "title": "Рекордно! Глоба от $5 милиарда за Facebook"}
{"url": "https://www.dnes.bg/zvezdi/2019/07/13/andrea-i-kubrat-slojiha-krai-na-vryzkata-si.416367", "text": "Андреа и Кубрат явно са сложили и официално края на своята връзка. Двамата бяха дълги години заедно и когато въпросите към тях бяха свързани със сватба и деца - всичко се е разпаднало.\n\r\nПевицата за първи път потвърди многобройните слухове за раздялата с пост в Instagram.\n\r\n\"Твърде съм млада за сватба и съм твърде стара, за да участвам в детински игри. Наслаждавам се на живота като необвързана\", написа тя.\n\r\nФеновете веднага започнаха с коментарите, като някои още не вярват, че връзката й с Пулев вече е скъсана. Други пък я поздравяват за смелото решение.\n\r\nЗа раздялата на Кубрат и Андреа се заговори отдавна, а различни източници са категорични, че двамата не са гаджета вече повече от година и половина. Но пък са запазили добрите си отношения. И затова блондинката застана до него по време на скандала с американската репортерка Джени Суши.\r\n                    \n                    \r\n                \r\n \r\n ", "date": "2019.07.13", "title": "Андреа и Кубрат сложиха край на връзката си?"}
{"url": "https://www.dnes.bg/notifikacii/2019/07/13/turciia-s-400-ne-promeniat-strategicheskata-ni-orientaciia.416361", "text": "Купуването на руски зенитно-ракетни комплекси С-400 не означава промяна в стратегическата ориентация на Турция, увери турският министър на отбраната Хулуси Акар своя американски колега Марк Еспър, предаде Ройтерс.\n\r\nВ телефонен разговор с Еспър вчера Акар казал още, че тази покупка е необходима, съобщи турското министерство на отбраната в комюнике.\n\r\nТурция все още преценява офертата за придобиване на американски зенитно-ракетни системи \"Пейтриът\", заявил още нейният министър на отбраната. \r\n\r\n                \r\n                \r\nАкар предупредил, че влошаването на турско-американските отношения няма да послужи на интересите на нито една от двете страни.\n\r\nПентагонът потвърди, че изпълняващият длъжността министър на отбраната на САЩ Марк Еспър е разговарял вчера по телефона с турския си колега Хулуси Акар около 30 минути, предаде още Ройтерс, цитирана от БТА. Той не даде никакви подробности за съдържанието на разговора.\n\r\nПентагонът отложи за неопределено време предвиден за вчера следобед пресбрифинг за продажбата на С-400 от Русия на Турция.\n\r\nВчера Турция, член на НАТО, получи първите компоненти от модерните руски зенитни комплекси.\n\r\nАнкара и Вашингтон възнамеряват да обсъдят следващата седмица създаването на зона за сигурност в Северна Сирия, съобщи още турското министерство на отбраната, цитирано от ТАСС.\n\r\nЗа целта американска делегация ще пристигне в Турция.\n\r\nАнкара смята кюрдските милиции в Северна Сирия, ключови съюзници на коалицията начело със САЩ в борбата с джихадистите от \"Ислямска държава\", за терористични организации.\r\n ", "date": "2019.07.13", "title": "Турция: С-400 не променят стратегическата ни ориентация"}
{"url": "https://www.dnes.bg/stranata/2019/07/13/spirat-dvijenieto-mejdu-49-i-i-53-ti-km-na-hemus-za-chas.416365", "text": "От 23.00 ч. до 24.00 ч. днес, 13 юли, ще бъде спряно движението в двете посоки по АМ \"Хемус\" в участъка между 49-ти до 53-ти км, съобщиха от АПИ. \r\nЗа да не се затруднява трафикът през деня, късно вечерта ще се монтира рамка на изграждащата се тол системата, уточниха от пътната агенция.\r\nПо време на ограничението трафикът ще се пренасочва от пътен възел \"Ботевград\" по обходния път на Ботевград и път I-3 към с. Трудовец - с. Разлив - пътен възел \"Правец\" - АМ \"Хемус\" и обратно. \r\nНеобходимо е шофьорите да карат внимателно, със съобразена скорост и да спазват стриктно пътната сигнализация, призоваха от АПИ.\r\nВсички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, както и по всяко време от денонощието на тел. 0700 130 20 в АПИ, се посочва в съобщението.\r\n ", "date": "2019.07.13", "title": "Спират движението между 49-и и 53-ти км на \"Хемус\" за час"}
{"url": "https://www.dnes.bg/stranata/2019/07/13/otnovo-pryskat-sreshtu-komari-po-dunav-idnata-sedmica.416364", "text": "От следващата седмица - вторник, 16 юли, продължават инсектицидните обработки чрез авиационно третиране срещу комари на засегнатите площи по поречието на река Дунав. Това съобщават от Българската агенция по безопасност на храните (БАБХ).\n\r\nЩе бъде обхваната ивица от приблизително 2 км южно от брега на река Дунав от сръбската граница до Никопол. \n\r\nЗа 17 юли, сряда, е планирано да бъдат третирани площите от село Сомовит до сухоземната ни граница с Румъния. Графикът ще бъде коригиран при промяна в метеорологичните условия.\n\r\nПлощите, които ще бъдат обработвани, са определени от съответните общини.\n\r\nПрепаратът, с който ще се извършат третиранията, е от семейството на пиретроидите - Ефциметрин 10 ЕК.\n                    \n                    \r\n                \r\nТретиранията ще се извършат при спазване разпоредбите на Наредба номер 13 от 26 август 2016 г. за мерките за опазването на пчелите и пчелните семейства от отравяне и начините за провеждане на растителнозащитни, дезинфекционни и дезинсекционни дейности.\n\r\nБАБХ напомня на пчеларите да предприемат мерки по опазване здравето на пчелите, като стопаните на пчелините, разположени между село Сомовит и град Никопол, следва да имат предвид, че там пръсканията ще са и двата дни.\n\r\nПовече и по-подробна информация може да се получи от съответната община, се уточнява в съобщението.\r\n ", "date": "2019.07.13", "title": "Отново пръскат срещу комари по Дунав идната седмица"}
{"url": "https://www.dnes.bg/politika/2019/07/13/vyzmojno-li-e-ursula-fon-der-laien-da-ne-poeme-ek.416338", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        „Избирането на председател на ЕК започна доста конфликтно“, каза в предаването „Брюксел 1“ Зинаида Златанова, бивш представител на ЕК в България и бивш вицепремиер.\r\nОчаква се във вторник да се гласува кандидатурата на Урсула фон дер Лайен. Възможно ли е обаче да не бъде избрана? Какво следва от всичко това – нова процедура, нови кандидатури, нови преговори между лидерите в ЕС и политическите групи?\n\r\n„Всичко е възможно, когато имаме вот. Разбира се, нито една възможност не е изключена, но нека да отбележим и нещо друго. Тя беше силно подкрепена от държавните и правителствените ръководители от Европейския съвет. Това беше кандидатурата, в която съветът се обедини, след като пропадна тази на господин Тимерманс“, коментира Зинаида Златанова. Според нея, много от държавните и правителствени представители, които заседават в Европейския съвет, са и партийни началници на голяма част от депутатите, които седят в ЕП“. Тя даде пример: „както е и в нашия случай – Бойко Борисов е премиер и в същото време е председател на управляващата партия. Не може да няма и определено влияние от тази гледна точка върху някои членове на ЕП по линия на партийната дисциплина. Ще бъде интересно и предстои да видим“, уточни Зинаида Златанова.\r\n                    \n                    \r\n                Какво следва, ако се стигне до ситуация, в която не бъде избрана тази кандидатура?\r\n„Европейският съвет има тридесет дни да предложи друга на Европейския парламент и всичко тръгва отначало. Ще се загуби доста ценно време в този казус“, заяви Зинаида Златанова, бивш представител на ЕК в България.\r\n", "date": "2019.07.13", "title": "Възможно ли е Урсула фон дер Лайен да не поеме ЕК?"}
{"url": "https://www.dnes.bg/index/2019/07/13/konspiraciiata-sreshtu-naukata-naistina-li-sa-bili-na-lunata.416356", "text": "Никакви американци не са стъпвали на Луната, всичко е измислица, твърдят мнозина. Кацането на Луната било просто инсценировка, заснета в телевизионно студио - и то при лошо осветление. А какво казва науката?\n\r\nПреди 50 години за първи път на Луната стъпват хора: американските астронавти Нийл Армстронг и Едуин Олдрин. След тях на Луната са били още 10 американци. Само че мнозина твърдят, че всичко това е измислица.\n\r\nНима кацането на Луната е било само инсценировка, заснета в телевизионно студио - и то при лошо осветление? Пък и тези дилетантски грешки - например това, че американският флаг се развява, въпреки че на Луната, както е известно, няма атмосфера. Пълен абсурд! Нима всичко е било политически заговор на американците, само за да натрият носа на руснаците и да им кажат \"Ето, че ние успяхме, а вие - не\"? В годините на Студената война подобни методи си бяха в реда на нещата, пише .\r\n                \r\n                \r\nА машините за земетръси и кемтрейлс?\n\r\nИ понеже сме на тази вълна, нека споменем и още нещо: в пустошта на Аляска се намирала тайнствената изследователска станция HAARP, която можела да предизвиква земетресения. Тя била в състояние да манипулира световния климат и по този начин да тероризира целия свят. Нанесете в Гугъл името HAARP и вижте само колко много попадения ще излязат.\n\r\nИскате ли още една подобна история? Ето Ви: кемтрейлс - онези бели линии по небето, които се опитват да ни продават за безобидни следи от кондензирала пара. В действителност обаче самолетите изпълнявали тайна заръка да пръскат отгоре с химикали, за да променят климата и времето, а и да тровят хората.\n\r\nМнозина обичат конспиративните теории\n\r\nНяма точни данни за броя на хората, които вярват на подобни абсурдни теории. Нито пък за това дали днес те са повече, отколкото едно време. Интернет и социалните медии обаче извадиха на показ голям брой абсурдни заговорнически теории, чиито привърженици се чувстват разбрани и имат усещането, че вече не са някакво незначително малцинство.\n\r\nНаучни експерименти показват, че привържениците на подобни теории са обзети от маниакалното убеждение, че принадлежат към някакъв малък, но много елитен кръг от посветени.\n\r\nПример за това е книгата на американеца Бил Кейсинг, публикувана през 1976 година под заглавие \"Ние никога не сме били на Луната\". Кейсинг не е учен, инженер или техник. Темите, по които е писал като автор, са били свързани със селското стопанство, кулинарното изкуство, данъците. Ето кои са четирите най-популярни \"доказателства\", които той привежда в подкрепа на своята теза за (не)кацането на Луната:\n\r\n1. Развяващият се флаг: Твърди се, че американският флаг, забит по повърхността на Луната от Нийл Армстронг и Едуин Олдрин, не е можел да се развява от вятъра, защото на Луната няма атмосфера.\n\r\nНауката отговаря: Знамето не се е развявало от вятър. То се е движело, само когато двамата астронавти са го докосвали и забивали по лунната повърхност. А липсата на атмосфера на Луната запазва движенията на знамето за много по-дълго време, отколкото на Земята. Освен това флагът е бил фиксиран с помощта на напречна спица, която да го показва като развято.\n\r\n2. На снимките не се виждат никакви звезди: Твърди се, че липсата на звезди е доказателство за това, че снимките са били направени в студио.\n\r\nНауката отговаря: Липсата на атмосфера на Луната действително дава възможност за фантастична гледка към звездното небе. Но по времето, по което американските астронавти са били на лунната повърхност, там е било ден. Освен това повърхността на Луната, спускателният апарат и самите астронавти са били толкова силно осветени от Слънцето, че слабата светлина на звездите не се е забелязвала.\n\r\n3. Снимките са твърде перфектни: Твърди се, че фотоапаратите \"Hasselblad\", които астронавтите носели със себе си, не са имали оптичен визьор. Как тогава са могли да направят толкова перфектни снимки?\n\r\nНауката отговаря: Не всички снимки са били перфектни. В архивите на НАСА има безброй нефокусирани снимки. Публикувани са били само най-добрите.\n\r\n4. Сенките падат косо: На някои снимки се вижда, че сенките не са паралелни на самите обекти. Тъй като Слънцето е било единствен източник на светлина, би трябвало всички сенки да са паралелни, а щом като не са, значи е имало някакви прожектори.\n\r\nНауката отговаря: Паралелността винаги е въпрос на перспектива. Да вземем за пример железопътните релси. Имаме чувството, че те се сливат в далечината, макар че със сигурност продължават да са паралелни. Това важи не само на Земята, но и на Луната.\n\r\nСъществуват и други конспиративни теории, според които американците всъщност никога не са били на Луната. Всички те обаче са оборени от науката. Така че можем да твърдим, че американците действително са стъпили на Луната. В крайна сметка по онова време дори СССР не постави под въпрос американския успех в Космоса, а знаем, че в годините на Студената война двете държави се надпреварваха да се обвиняват в какво ли не.\n\r\nИ още нещо: общо 400 000 души са работили по подготовката на лунните мисии \"Аполо\". Следователно има предостатъчно свидетели, които все някога щяха да се разприказват, ако действително бяха видели нещо съмнително.\n\r\n \r\n", "date": "2019.07.13", "title": "Конспирацията срещу науката: Наистина ли са били на Луната?"}
{"url": "https://www.dnes.bg/akoshtete-vqrvaite/2019/07/13/djapanki-banski-kakvo-oshte-da-slojite-v-kufara-za-moreto.416308", "text": "Остават ви броени дни до началото на дългоочаквания отпуск. Ако вече си мислите как пътувате за морето и се отбелязвате във Facebook, честито! Много работещи ще ви завидят. Но преди да заминете си подгответе добре багажа, за да не пропуснете нещо стягайки го в последния момент.\r\nНякои хора са много подредени. Винаги когато стигнат в хотела, отварят куфара и знаят кое и къде са сложили. Ако вие не сте от тях и винаги нахвърляте всичко буквално преди да тръгнете, променете това. Започнете със списък с основните неща, които не бива да пропускате.\r\n\r\n\r\nМоже би жените са онези, които са си купили бански няколко месеца преди почивката или пък до последно търсят най-добрия, за да си вземат още парео, плажна чанта, джапанки и шапка. Дори и да ви се струва, че не може да си забравите банския, никога не се заричайте, защото често се случва. Може да е взет отдавна, но в бързината да пропуснете да го сложите в багажа. Затова той трябва да е на челно място в списъка.\r\n                    \n                    \r\n                Тръгвайки на море може да отделите банския в отделна чанта, например плажната или най-отгоре в куфара, за да може да ви е подръка щом пристигнете.\r\n\r\nДруго важно нещо, без което не бива да тръгвате. Ако сте на хотел, няма как в него да не ви предлагат кърпи и да ги сменят поне два пъти в седмицата. От хигиенична гледна точка е добре да си носите свои за къпане. Отделно си сложете кърпи за плаж – на вас, половинката, децата... Така в плажната чанта може да сложите банските и кърпите, които да са готови за плажа.\r\n\r\nЗакъде сте без тях? Дори и да ги забравите, винаги може да си купите такива от мястото, където сте отседнали. Ако това ви се наложи, може да няма вашия размер или избор на цвят. Добре е да имате и едни джапанки, които да ползвате само в хотела/квартирата.\r\n\r\n ", "date": "2019.07.13", "title": "Джапанки, бански... Какво още да сложите в куфара за морето?"}
