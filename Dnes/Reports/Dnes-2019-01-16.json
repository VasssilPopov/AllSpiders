{"url": "https://www.dnes.bg/notifikacii/2019/01/16/trymp-moje-da-e-ruski-agent-kremyl-pylni-gluposti.399397", "text": "Кремъл окачестви днес като \"абсурдни\" и\"глупави\" твърденията на някои американски медии, че президентът на САЩ Доналд Тръмп може да е работил за Русия, предаде Асошиейтед прес, цитирана от БТА.\n\n\r\n\"Това са пълни глупости, какво има да се коментира тук?\", каза в отговор на журналистически въпрос Юрий Ушаков, помощник на руския президент Владимир Путин, цитиран от АП и ТАСС.\n\r\n\"Нещата вече отиват толкова далече, че е даже неудобно да се говори. Как може президентът на САЩ да бъде агент на друга държава?\", попита с недоумение той.\n\r\nПо-рано днес същата тема бе засегната и от руския външен министър Сергей Лавров на обзорната му пресконференция в Москва. Той бе запитан дали Русия би публикувала протокола от разговора на четири очи между президентите Доналд Тръмп и Владимир Путин при първата им официална двустранна среща в Хамбург през 2017 г. Лавров отхвърли идеята, като каза, че това противоречи на основните правила на дипломацията.\r\n                \n                Според него подобни искания са израз на незаконна намеса в конституционните правомощия на президента на САЩ да провежда външната политика на страната. \n\r\nА по повод самата поява на предположения, че Тръмп може да е действал като руски агент, Лавров отбеляза, че те свидетелстват за срива на журналистическите стандарти в американските медии.\n\r\n\r\n ", "date": "2019.01.16", "title": "Тръмп може да е руски агент? Кремъл: Пълни глупости!"}
{"url": "https://www.dnes.bg/politika/2019/01/16/bsp-upravliavashtite-iskat-prazen-chek-za-iztrebitelite.399400", "text": "След бурни дебати парламентът одобри Министерският съвет да подготви международен договор и да проведе преговори с правителството на Съединените щати за придобиване на нов тип боен самолет F-16V Block 70.\n\r\nПроекторешението бе прието с гласовете на 130 народни представители, 84 бяха \"против\" и нито един \"въздържал се\". 94 народни представители от ГЕРБ подкрепиха предложението, 66 народни представители от БСП гласуваха \"против\".\n\n\n\n\r\n\"Не бих се наел на обсъждам качествата на F-16. Днес в НС станахме свидетели на яростна лобистка атака със споменаването на новите бойни самолети, че започнах да си мисля дали това не е някакъв \"коктейл\", коментира в студиото на \"Денят ON AIR\" депутатът от БСП Славчо Велков.\n                    \n                    \n                \r\nТой бе категоричен, че опозицията не е недоволна от избора на нов тип изтребител, а е гласувала против предложението за промяна на задължителните условия, приети на 8 юни 2018 г.\n\r\nДнес БСП обвини управляващите, че разиграват парламента и всъщност искат празен чек за изтребителите.\n\r\n\"Искахме просто да бъде направен избор, който в най-голяма степен да отговаря на нуждите на Българската армия\", отбеляза още  Велков..\n\r\nПред  Славчо Велков заяви, че днешното решение ще доведе до последващи действия и изрази съмнение, че страната ни ще успее да се вложи в поставената финансова рамка.\n\r\n\"В момента офертата на рекламирания изтребител възлиза на над 500 млн. лева над зададения таван от 1,5 млрд. лева. Това е и отклоняване от интересите на българите\", допълни той.\r\n ", "date": "2019.01.16", "title": "БСП: Управляващите искат \"празен чек\" за изтребителите"}
{"url": "https://www.dnes.bg/sofia/2019/01/16/fandykova-vdigame-s-10-zaplatite-na-avtobusnite-shofiori.399366", "text": "Заплатите на работещите в градския транспорт на София ще бъдат увеличени средно с 10%. Това каза кметът на София Йорданка Фандъкова при проверка на готовността за пускане на нови автобуси в столицата.\r\n\"Внасяме проектобюджета в Столичния общински съвет. След много тежки преговори със синдикатите стигнахме до решението, че в проекта за бюджета ще увеличим средствата, които Столична община отделя за транспортните оператори с 10 млн. лева, за повишаване на заплатите на всички работещи в 4-те транспортни дружества на София\", обясни тя.\r\nПовишението влиза в сила от 1 февруари и засяга всички работещи в  общинските транспортни дружества - \"Столичен автотранспорт\", \"Столичен  електротранспорт\", \"Метрополитен\" и Центъра за градска мобилност, каза директорът на \"Столичния автотранспорт ЕАД“ Слав Монов\r\n                    \n                    \n                По думите на Фандъкова една от причините за искането за увеличение на работните заплати е именно проблемът с недостига на работна ръка.\r\n\"Проблемът с кадрите е навсякъде във всички сфери, в това число и в сферата на транспорта по отношение на шофьорите. Това е един от аргументите, с който се договорихме за увеличение на заплатите, за да може хората, които работят, да останат. Разбира се, освен заплатите, те получават и различни социални придобивки, които са част от колективния трудов договор“, коментира още кметът.\r\n\"Шофьорите са доста конвертируема професия, цяла Европа изпитва недостиг на шофьори“, допълни Монов. По думите му страни от Западна Европа предлагат доста примамливи оферти и голяма част от водачите приемат предложения да работят извън страната.\r\n\"България е част от Европейската общност, всички работещите се и трудещи се, могат да се предлагат на чуждия пазар. Това е една от причините за недостига на работна ръка в градския транспорт“, коментира Монов. Той посочи, че в столичния автотранспорт работят над 2000 души, от които 1200 са водачи. „Всички ще получат увеличение. При нас средната брутна заплата е около 1700-1800 лв. Увеличението ще бъде средно с 10%.“, допълни директорът на Столичния автотранспорт.\r\nНови 30 автобуса пуска Столична община от утре по линиите 72 и 84, каза още Фандъкова. Те са нископодови, с климатик и видеонаблюдение.\r\n\"В изпълнение на нашата визия за развитие на София като зелен град, за подобряване качеството на атмосферния въздух предприехме в последните години изключително мащабна програма, която с десетилетия не се е случвала в града. Утре сутринта се пускат нови 30 автобуса, очакваме до края на годината да пуснем още 82 автобуса. 22 от тях вече са налични, оборудват се и може би до края на месеца, най-късно до началото на другия месец ще бъдат пуснати по други линии на градския транспорт“, коментира Фандъкова.\r\n\"Започнаха да пристигат и съчленените автобуси, те са 60, които Столичният автотранспорт закупува. Очакваме 11 нови трамвая и пускането на първия участък на линиите на метрото до края на годината“, обясни още тя.\r\nС въвеждането на новите автобуси кметът се надява повече хора да използват обществения транспорт в града. \"Това са огромни инвестиции. Целта ни е в столицата да не се движат  30-годишни автобуси, да има повече удобство и сигурност за пътниците и  повече хора да се придвижват с градски транспорт, за да имаме по-чист  въздух\", подчерта тя.", "date": "2019.01.16", "title": "Фандъкова: Вдигаме с 10% заплатите на автобусните шофьори"}
{"url": "https://www.dnes.bg/politika/2019/01/16/atlanticheskiiat-klub-v-ekstaz-ot-izbora-za-f-16-mechtae-za-f-35.399370", "text": "Решението на парламента за придобиване на F-16V Block 70, което виждаме като прелюдия към F-35, има значимостта на решенията за присъединяване към НАТО или към антитерористичната коалиция след 9/11. Това се чете в Декларация на Атлантическия клуб в България, получена в БТА. \n\n\nРешението има ключова роля не само за националната, а и за регионалната сигурност. Отваря възможности - в най-високи технологични орбити - на българската военна промишленост и авио-космическа наука с водещи партньори от САЩ и страните от НАТО, се посочва в декларацията.\n\r\nДнес България влиза в ексклузивния световен клуб на операторите на F-16. Поредна тежка битка с проруската пропаганда у нас е спечелена в името на националната сигурност, отчитат от организацията.\n                    \n                    \n                \r\n„Обективността изисква да поздравим правителството и парламентарното мнозинство, приели решението, което прави България независима, Западна и глобалн.\n\r\nОчакваме бързото формиране на квалифициран преговорен екип и незабавно начало на преговорите, с цел придобиване, при оптимални условия, на доказано най-добрия многоцелеви изтребител“, се казва още в декларацията от Управителния съвет на Атлантическия клуб в България.\r\n ", "date": "2019.01.16", "title": "Атлантическият клуб в екстаз от избора за F-16, мечтае за F-35"}
{"url": "https://www.dnes.bg/notifikacii/2019/01/16/100-mln-podkup-ot-narkobos-za-bivsh-prezident-na-meksiko.399343", "text": "Свидетел в процеса срещу мексиканския наркобос Хоакин Гусман (Ел Чапо) заяви, че наркотрафикантът е давал подкуп на бившия президент на Мексико Енрике Пеня Нието, който може би е достигал 100 милиона долара, предадоха Франс прес и Асошиейтед прес.\n\r\nНа процеса в Ню Йорк свидетелят Алекс Сифуентес заяви, че Ел Чапо се е хвалил, че е подкупил бившия държавен глава.\n\r\nНа въпрос на защитата дали Гусман е дал на Пеня Нието 100 милиона долара Сифуентес отговори утвърдително, макар и впоследствие да добави, че не е сигурен в точния размер на сумата на подкупа, нито кога е бил даден. \n\r\nЗащитата твърди, че Пеня Нието отначало е искал 250 милиона долара, но Ел Чапо е смъкнал сумата до 100 милиона.\n                \n                \r\nСифуентес е бивш колумбийски наркотрафикант, близък до Ел Чапо от 2007 г. до арестуването си през 2013 г. През 2016 г. той започна да съдейства на американските власти.\n\r\n\"Значи посланието е било, че на Гусман не се е налагало да се крие?\", запита адвокатът. Свидетелят отново отговори утвърдително, уточнявайки, че това му е казал Ел Чапо.\n\r\nГоворител на бившия президент заяви, че това твърдение е невярно и клеветническо.\n\r\nСпоред властите на САЩ между 1989 и 2014 г. Ел Чапо е внесъл в страната над 154 тона кокаин на стойност 14 милиарда долара. Той може да получи доживотна присъда, пише БТА.\n\r\n ", "date": "2019.01.16", "title": "$100 млн. подкуп от наркобос за бивш президент на Мексико"}
{"url": "https://www.dnes.bg/obshtestvo/2019/01/16/ne-sme-romi-v-evropa-imame-prava-a-v-bylgariia-ni-prezirat.399324", "text": "Да ги наричаш роми е обида: те са общност, която се определя като мюсюлманска. Не колят петли за Банго Васил, говорят турски и български, празнуват мюсюлманския Байрам. А Европа осезаемо ги променя. публикува репортаж от Кърджали.\n\r\nТашие Ахмедова Петкова върви по тясна уличка в кърджалийския квартал „Боровец“. През смях обяснява бъркотията с имената си: „Нали ни ги сменяха, но вече няма значение“. Синовете, снахите и внуците живеят от десет години в Копенхаген. \n\r\nСамата тя се е върнала за довършителни работи по къщата. „Най-големият ми син е готвач, другият работи в италианска пицария, а третият ще го женим за това красиво момиче\", казва с широка усмивка жената и представя годеницата. От четири години съпругът ѝ работи като тираджия в Дания. И понеже печели много добре, самата тя не работи.\n                    \n                    \n                \r\n\n\r\n„В България за нас работа няма, никой не обръща внимание на младите, а пенсионерите трябва да оцеляват със 180 лева. Тук ни дискриминират, не ни смятат за хора, а там сме наравно с всички. В Европа имаме права, а в България ни презират, сякаш не сме граждани на тази страна\", възмущава се жената. И добавя, че в Дания никой не ги гледа накриво, цялото семейство се труди, внуците ходят на училище, има пари за всичко.\n\n\n\n\r\nНадя Боянова също си е дошла за кратко заради ремонта на къщата. Пристигнала е от Виена заедно със сина си Алпай, който е на 19 години. В България Алпай не успял да завърши средно образование, но във Виена наваксва и дори смята да учи за стилист-коафьор. Баща му е служител по чистотата на летището.\n\r\nХора като тях, намерили препитание в Европа, променят облика на кърджалийския квартал „Боровец“: усилено строят големи къщи с магазини в партера, без да жалят средства за скъпи материали и луксозно обзавеждане. Кварталът е станал неузнаваем, старите порутени постройки се броят на пръсти, само тесните стръмни улички напомнят за миналото. Именно тук се намира най-голямата строителна площадка в Кърджали.\n\r\nКметският наместник Юсеин Караахмед е от половин година на поста. Има трима синове, двама от които живеят в чужбина. Най-големият проблем в квартала са нотариалните актове за къщите, но вече над 60% от жителите ги имат, обяснява кметският наместник.\n\r\nНаселението наброява около 8 000 души, все местни хора. А 1970-те години отдавна са забравени - тогава било забранено да се строят къщи по тези терени, разказва Алтънай Халил, общински съветник от доминиращата в региона партия и представител на кварталната общност. Халил помни и до днес как булдозери дошли да разрушат къщата на чичо му.\n\r\n\n\r\n„Да, всяко стадо си има мърша. Не казвам, че всички сме перфектни, но като цяло хората са мирни и добронамерени. Безработицата вече е много ниска, всички работят, жените са в текстилните фабрики, а мъжете - в чужбина или по строителните обекти. Откъде да дойдат иначе тези големи къщи с всичкия лукс вътре\", обяснява Халил и добавя, че някогашните свади и мелета по сватбите са вече минало: „Младежите, видели Европа, попиват чуждата култура и манталитет, а това очевидно им харесва\".\n\r\nМалкият му син е в Холандия със семейството си. Купил е голям апартамент в Хага, работи като дистрибутор на сухи плодове, а внукът учи в спортна академия. Големият му син е готвач в Дания - и също е подредил живота си. \n\r\n„Защо това е невъзможно в България?\" - пита Халил. И не крие радостта си от факта, че внуците му се учат и развиват в среда, която е толкова по-различна от „гетото\". Липсват му много, но поне е спокоен за живота и бъдещето им.\n\r\nРодителите на гурбетчиите виждат децата си само през летните отпуски. Тогава ходят заедно на море и на минерални бани. „Вече нищо не е като преди. А парадоксът е, че точно ние най-силно усетихме ползите от членството в ЕС. За жалост, в България национализмът набира скорост и дори в града ни има хора, които ни смятат за втора ръка. Сякаш сме програмирани да бъдем ненужни и неуспешни“, казва Халил и добавя, че за да грейне кварталът, трябва да се регулират улиците, да се направят тротоари, младежки клубове, детски площадки. Новите къщи вече настъпват към двете съседни села Царевец и Енчец. „Ще ги интегрираме\", шегува се Халил.\n\r\n\n\r\nВъпреки цялото обновление един стар проблем си остава нерешен: близо 2 000 младежи не могат да си издадат лични карти поради липса на адресна регистрация. Причината: не покриват изискването за 10 кв.м. жилищна площ на човек, обяснява общинският съветник. Затова често родителите са регистрирани на един адрес, а децата са „разхвърляни\" при роднини и познати из града. Ако в дом от 70 кв.м. живеят десет души, трима не могат да получат лични документи. А и често там са регистрирани напълно непознати хора.\n\r\nДублираните номера на улиците също представляват проблем. Улица “Морава“ например има №1 и в двата си края, което неизменно предизвиква хаос. Кметският наместник Юсеин Караахмед разказва, че едната му внучка е регистрирана в село Островец, а втората - в друг квартал на Кърджали. Оказало се, че на адреса му са регистрирани 18 души, които той не познава. „Това в Европа не може да се случи. Тук трябва промяна и ще я направим\", уверява Караахмед.\r\n \r\n", "date": "2019.01.16", "title": "Не сме роми... В Европа имаме права, а в България ни презират!"}
{"url": "https://www.dnes.bg/stranata/2019/01/16/gripna-vakanciia-za-niakoi-obshtini-vyv-varnensko.399399", "text": "Грипна ваканция е обявена за учениците от общините Провадия, Долни чифлик, Суворово, Девня и Аврен. Това Венцеслава Генова, началник на Регионалното управление на образованието във Варна. \n\r\nЗаради висока заболеваемост и над 30% отсъстващи по болест ученици дните от 16 до 20 януари, включително са обявени за неучебни във всички училища на територията на общините Провадия, Долни чифлик, Суворово, Девня и Аврен. \n\r\nВ отговор на постъпили в Регионалната здравна инспекция докладни от директорите на училища до 20 януари учебните занятия са прекратени още в СУ „Климент Охридски“ в Дългопол, СУ „Васил Левски“ в община Вълчи дол, ОУ „Св. Св. Кирил и Методий“ в село Езерово, община Белослав, отбеляза Венцеслава Генова пред \"Фокус\".\n                    \n                    \n                \r\nПо думите й след ежедневния мониторинг в тези учебни заведения са установени над 30% отсъстващи по болест ученици.\n\r\n„В момента приемам заповедите на директорите за обявяване на неучебни дни, което предстои да представя с доклад на министъра на образованието. Заповедите на директорите ще бъдат публикувани на сайта на Регионалното управление на образованието, както и на сайтовете на съответните училища. \n\r\nПредприети са мерки до края на деня да бъдат уведомени семействата на учениците от тези училища“, заяви Венцеслава Генова. Учителите ще преструктурират учебното съдържание, но не за сметка на нов учебен материал, добави Венцеслава Генова. \n\r\n„Преструктурираното учебно съдържание ще бъде предоставено на директора за утвърждаване“, каза още тя.", "date": "2019.01.16", "title": "Грипна ваканция за някои общини във Варненско"}
{"url": "https://www.dnes.bg/zvezdi/2019/01/16/djon-lenyn-labirint-ot-protivorechiia-razdirali-go-strahove.399361", "text": "Джон Ленън е известен с твърдия си характер – бунтарът, който тръгва от улиците на Ливърпул и се превръща в една от най-големите рок звезди, които света някога е познавал.  Между 1960 и 1970-година, самочувствието на Ленън расте, но само за пред пресата. Оказва се, че подобно на много гении, дори Бийтълса се чувствал несигурен в себе си, въпреки успеха.\r\nВ 60 минутно интервю, Пол Маккартни, който сега обикаля света с поредния си фантастичен албум, споделя, че страхове раздирали душата на близкия му приятел. А най-големият от тях бил, как ще бъде запомнен от хората. \r\nМакар армия от фенове да преследва Бийтълс през тези 10 години, Джон се обърнал към Пол един  ден и му казал: \"Притеснявам се, как ще ме запомнят.“\r\n                    \n                    \n                Рядко се случвало Ленън да прояви слабост, дори и пред най-близките си. И до този момент, Маккартни остава трогнат от ситуацията. В онзи ден, Пол му отговорил: \"Джон, чуй ме, погледни ме. Ще бъдеш запомнен като един от най-великите хора, живели някога.“ А после гласът му пресипнал в опит да не се разплаче и добавил: „Защо ти си... ти си фантастичен.“\r\nИ докато за повечето фенове изглежда странно, че човек като Ленън може да се притеснява за мнението на другите, то според Маккартни, тази несигурност идва с кариерата на музикант.\r\n\"Според мен, ако наистина ти пука за това, което правиш. Ако наистина искаш да го правиш като хората, то трябва да преодолееш несигурността. Няма значение колко известен ставаш или колко добра е репутацията ти – продължаваш да се притесняваш за някои неща.“\r\nА Джон Ленън бил лабиринт от противоречия. Той не искал да е просто поредната рок звезда. Всъщност, дори връзката му с Йоко Оно подсказва за това. Амбициите му като дете били \"да напише \"Алиса в страната на чудесата“ и да бъде Елвис Пресли“. Думи, с които някак предсказва успеха на Бийтълс, но и намеква за огромните амбиции, които се крият в него.\r\nЧисто психологически, няма как човек с толкова големи надежди за бъдещето си, да не страда от съмнения. И именно желанието да се докаже може да стои зад титаничните му постижения в музиката, психеделията и дори движението за мир в света.", "date": "2019.01.16", "title": "Джон Ленън – лабиринт от противоречия, раздирали го страхове!"}
{"url": "https://www.dnes.bg/obshtestvo/2019/01/16/prevozvachi-na-bezsrochen-protest-iskat-speshni-merki.399349", "text": "На 18 февруари ще обявим протестни действия, в случай, че исканията ни не бъдат чути и не бъдат взети мерки. Това заяви председателят на Браншовия съюз за стопанска инициатива в транспорта (БССИТ) Магдалена Милтенова. \n\n\n\n\r\n\"Вече нямаме друг избор - или проблемите ни да бъдат решени, или да бъдат обявени безсрочни протести\", заяви тя. \n\r\n\"Браншът е обединен около проблемите си. Време е да ги поставим на дневен ред\", изтъкна Милтенова. \"Основно наше искане е криминализиране на нерегламентираните превози. Надяваме се този път да бъдем чути. Битката, която започваме сега, ще бъде докрай. Няма да отстъпим от нито едно наше искане\", заяви още председателят на БССИТ.\r\n                    \n                    \n                Тя уточни, че протестът няма да е антиправителствен..\n\r\nПредставители на превозвачите също така предлагат тол системата за автобусите да отпадне и да останат винетките.  \n\r\nОсновният аргумент против ТОЛ системата е, че четири месеца преди стартирането й превозвачите нямат яснота за това колко ще им струва и как ще се отрази на крайната цена за потребителите. Договорите за обществен превоз са сключени основно по реда на ЗОП и са с фиксирана цена до края на изпълнението им, което не подлежи на промяна.\n\r\nПри непредвиден разход за плащане на ТОЛ системата изцяло ще се нарушат клаузите по изпълнение на сключените договори.\n\r\nАвтобусните превозвачи заявиха още, че е крайно време нерегламентираният превоз, от който държавата годишно губи по 300 млн. лева, да бъде криминализиран. Те припомниха, че в България се движат около 3000 осемместни микробуса, които се водят леки автомобили, предава БТА. Години наред същите автобуси извършват нерегламентиран превоз, въпреки че това е известно на всички институции по места. \n\r\nДруг сериозен проблем на бранша е недофинансирането на сектора, което е в огромните размери - от 50-60 на сто за последните две години. В резултат на това повече от 60 български общини са без превозвачи. Общините не заделят никакви средства от бюджетите си за финансиране на бранша, а в същото време превозвачите са задължени да издават билети с намаление, а ако не го правят, глобата е 1500 лева.\r\n ", "date": "2019.01.16", "title": "Превозвачи на безсрочен протест! Искат спешни мерки"}
{"url": "https://www.dnes.bg/mish-mash/2019/01/16/kakva-karma-vi-ochakva-prez-novata-godina-2-chast.399388", "text": "В превод от санскрит, думата карма означава действие. Хората, които вярват в кармата, смятат, че всяко действие си има своето последствие или противодействие. След като ви представихме каква карма да очакват първите шест знаци от зодиака, ето и останалите: 7. Везни През тази година трябва да вземете важно решение за вашата любов. Бъдете търпеливи и продължете да работите върху връзката си, за която мечтаете. Така ще достигнете до някакъв вътрешен мир. Ще имате леки смущения в ритъма на работното място, но те няма да бъдат сериозни. 8. Скорпион Внезапните промени в началото на годината ще ви объркат плановете и ще ви накарат да преосмислите някои отношения. Не прибързвайте с необмислените действия, изчакайте да минат още няколко месеца и сами ще откриете как да се справите. Мислете по-оптимистично и годината ви ще бъде идеална. 9. Стрелец Годината ще е напрегната, затова се отпуснете. Имате много идеи. Насочете цялата си енергия към тяхното осъществяване и ще успеете. ", "date": "2019.01.16", "title": "Каква карма ви очаква през новата година? (2 част)"}
{"url": "https://www.dnes.bg/stranata/2019/01/16/jena-zagina-pri-pojar-plamnal-v-karavana.399389", "text": "Възрастна жена е загинала при пожар в Сливен.\r\nТова съобщи говорителят на областната полиция Първолета Мандинска пред БТА.\r\nСигналът за пожара е подаден в 9.52 часа днес, като огънят е пламнал в каравана на дворно място в града.\r\nНа мястото са пристигнали екип на \"Пожарна безопасност и защита на населението\" и дежурна група на ОДМВР, които са извършили оглед. Те са открили починалата 74-годишна жена.\r\nИзясняват се причините за индицента.", "date": "2019.01.16", "title": "Жена загина при пожар, пламнал в каравана"}
{"url": "https://www.dnes.bg/obshtestvo/2019/01/16/istorichesko-postijenie-2018-g-s-nai-nisyk-broi-bezrabotni.399342", "text": "Изминалата 2018 г. бележи исторически най-ниските стойности на броя регистрирани безработни в България. Административната статистика на Агенцията по заетостта показва, че средномесечният им брой през миналата година е бил 202 995 – с 33 757 по-малко в сравнение с 2017 г. Така средногодишната безработица през 2018 г. се установява на равнище от 6,2%, като спрямо предходната година коефициентът се е понижил с един процентен пункт, съобщават от Агенцията по заетостта.  \n\r\nНай-съществено е снижението в броя на продължително безработните. За година техният брой е намалял с 19 247 лица или с 26%. Средномесечният им брой на годишна база за 2018 г. е 65 074 лица, което е 32,1% от средногодишния брой безработни през годината. Така средната продължителност на регистрацията в бюрата по труда намалява от 5,8 месеца през декември 2017 г. на 4,8 месеца през декември 2018 г.\n                    \n                    \n                \r\nВ резултат на интензивната работа на екипите на Агенцията по заетостта по прилагане на активната политика през годината, повече хора с увреждания са потърсили посредническите услуги на бюрата по труда за достъп до трудовия пазар. На годишна база броят на регистрираните хора с увреждания е нараснал с 12,3% от 12 878 лица в края на 2017 г. на 14 460 в края на 2018 г. В същото време преходите в заетост при тази група са се увеличили с 2,2 пр.п. от 5,7% през 2017 на 7,9% през 2018 г.\n\r\nПрез декември 2018 г. броят на регистрираните безработни е 201 466. Равнището на безработица е 6.1% - с 1 процентен пункт по-ниско в сравнение със същия месец на 2017 г. Спрямо ноември броят на безработните се е повишил с малко над 3 500 души. Лекият ръст е сезонно обусловен от понижената икономическа активност на бизнеса в края на годината.\n\r\nНоворегистрираните лица през декември са 25 562, като от тях 1 036 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са активирали 69 239 лица чрез организиране на трудови борси, информационни събития, срещи със завършващите образование на кариерните центрове, както и чрез работата на младежки, ромски и трудови медиатори и др.\n\r\nОсвен към безработните, дейността на бюрата по труда е насочена също към заети, учащи и пенсионери. Като търсещи работа през месеца са били регистрирани 372 души от тези групи.\n\r\nПрез декември общо 15 322 лица са постъпили на работа, като 79.5% от тях са устроени в реалната икономика.\n\r\nВ резултат от изпълнението на активните мерки за насърчаване на заетостта сред безработните, в субсидирана заетост са включени 3 139 лица: 3 069 – по схеми на Оперативна програма „Развитие на човешките ресурси”, 43 – по програми и 27 по мерки за обучение и заетост.\n\r\nОт началото на годината общо 16 119 безработни са включени в обучения за придобиване на нова квалификация и ключови компетентности, а завършилите успешно са 14 489.\n\r\nЗаявените работни места на първичния пазар на труда през декември са 7 526, като 80.4% от тях са в частния сектор. Най-голям дял свободни работни места са заявени в преработващата промишленост (31.0%), търговията, ремонта на автомобили и мотоциклети (15.2%), хотелиерството и ресторантьорството (7.8%), административните и спомагателните дейности (7.7%), строителството (5.6%), и др.\n\r\nНай-търсените групи професии през месеца са: оператори на стационарни машини и съоръжения; продавачи; работници в добивната и преработващата промишленост, строителството и транспорта; работници по събиране на отпадъци и сродни на тях;  стопански и административни техници и приложни специалисти; персонал, зает в сферата на персоналните услуги (бармани, сервитьори, готвачи, камериери и др.); квалифицирани работници по производството на храни, облекло, дървени изделия и сродни; металурзи, машиностроители и сродни на тях и занаятчии; водачи на МПС и подвижни съоръжения и др.", "date": "2019.01.16", "title": "Историческо постижение: 2018 г. с най-нисък брой безработни"}
{"url": "https://www.dnes.bg/obshtestvo/2019/01/16/shte-se-spravim-li-nai-nakraia-s-domashnoto-nasilie.399398", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Само преди няколко дни правителството прие нова Национална програма за превенция и защита от домашното насилие. В документа са посочени мерки за обучение и квалификация, за защита, възстановяване и реинтеграция на пострадали от домашно насилие, както и такива за контрол и оценка. Националната стратегия предвижда затвор за домашно насилие над дете.\n\n\n\r\nСпоред статистика от миналата година всяка трета жена в България е жертва на домашно насилие, а 70% от децата се възпитават с шамари. На фона на това не е и изненада, че в страната ни има и немалко смъртни случаи. \n\r\nКакво ще се промени и доколко мерките ще решат големия проблем - коментар в предаването \"Директно\" по телевизия  на Надежда Стойчева от Фондация \"Асоциация Анимус\".\n                    \n                    \n                \r\nДанни на асоциацията показват, че жертвите на домашно насилие просто не вярват на институциите. Статистиката показва, че всяка трета българка е жертва на насилие у дома, а това в цифри означава 1 милион души. \n\r\n\"Тази програма за пръв път се взима в началото на годината от правителството. Разликата тази година е, че структурите на МВР решително са започнали да действат срещу домашното насилие\", заяви Надежда Стойчева \n\r\nПо думите и проблемите с убитите жени е цялата реакция на българското общество и неглижирането на програмата. Така то се увеличава и достига до безобразия и абсурди, коментира още тя. \n\r\n\"Насилието трябва да се идентифицира и институциите да отговарят по-рано, за да не се стига до това. Те трябва да реагират навреме. През последните две седмици имаме брилянтни реакции\", сподели Стойчева. \r\n ", "date": "2019.01.16", "title": "Ще се справим ли най-накрая с домашното насилие?"}
{"url": "https://www.dnes.bg/zvezdi/2019/01/16/shterkata-na-djako-nestabilna-vleze-v-bolnica.399387", "text": "Дъщерята на Майкъл Джексън – Парис, е приета в болница. Причината е емоционалната ѝ нестабилност през последните няколко месеца.\r\nСпоред източник, близък до нея, цитиран от Mirror, тя ще бъде подложена на специален уелнес план, с който да подобри не само физиката си, но и психиката.\r\n \r\n20-годишната Парис Джексън е споделила, че в продължение на няколко години ту изпадала в депресия, ту се избавяла от нея. Освен това имала ниско самочувствие и изпитвала омраза към себе си. Целта ѝ е в болницата да се откъсне от забързания начин на живот и да добие увереност и спокойствие.\r\n \r\nПо-рано Парис разкрива в няколко интервюта, че твърде бързо е искала да порасне и още на 13 е започнала да прави неща, които другите ученици не са познавали. С течение на времето започнала да се самонаранява, а на 15 направила опит да се самоубие.\r\n \r\n", "date": "2019.01.16", "title": "Щерката на Джако нестабилна, влезе в болница "}
{"url": "https://www.dnes.bg/sofia/2019/01/16/myj-udushi-priiatelkata-si-posle-opita-da-se-samoubie.399401", "text": "Мъж удуши приятелката си в столичния квартал \"Банишора\", след което опита да се самоубие. Драмата се е разиграла около 18 часа днес, предава \"24часа\".\r\nПредполага се, че 23-годишното момиче е било удушено, тъй като по трупа й няма огнестрелни или прободни рани.\r\nУбиецът, с когото тя живеела на семейни начала опитал да се самоубие. Той е на 26 г. и е откаран в \"Пирогов\", където лекари се борят за живота му.\r\nЗасега мотивите за убийството не са ясни.", "date": "2019.01.16", "title": "Мъж удуши приятелката си, после опита да се самоубие"}
{"url": "https://www.dnes.bg/akoshtete-vqrvaite/2019/01/16/semeistvoto-kultyt-koito-ot-omraza-trovi-jeni-deca-s-lsd.399292", "text": "Когато си сред семейството си, се чувстваш най-безопасно. Било то породено от кръвна връзка или тесен приятелски кръг, то винаги представлява опора за човек. Опора бил и \"Семейството\", култът, който харизматичната Ани Хамилтън-Бърн създава, за недоволните от брака си жени. По-късно се разраства в нещо наистина плашещо – място, където всеки е инжектиран с LSD, а крехката Ани се превръща в Месията за обърканите хора.\r\nДетството на Ани не е никак лесно, а животът й след това също. Родена под името Евелин Едуардс през 1921 година, тя трябва да се справя с параноидната шизофрения на майка си и липсата на баща. След години трябва да преживее и смъртта на съпруга си, който загива в катастрофа.\r\n                    \n                    \n                Така, в началото на 60-те, всичко започва. Вече с ново име, Ани открива йогата и започва пламенно да я практикува. В зората на феминизма отваря и студио, в което води курсове предимно за жени на средна възраст – всички те, водещи скучен живот и мразещи съпрузите си.\r\nХаризматичната Ани се възползва от възможността – тя убеждава всички тях да напуснат ужасните си мъже и да я последват. Превръща се в тяхна опора в трудните моменти. И те, разбира се, й вярват... безрезервно.\r\nНещата се заплитат още повече, когато Едуардс среща Рейнър Джонсън, физик, преподаващ в колежа в Мелбърн.\r\nНауката не е единственото нещо, което интересува мъжа. Той се захласва също така по окултното и често ходи на уроци по йога при Ани. А със себе си винаги води още и още хора, които жената да заплени с чара си. И не само това – Джонсън й предлага собственото си жилище, в което да провеждат сеанси. Те включвали употреба на LSD.\r\nПод влиянието на тежкия наркотик, Ани си втълпила, че е женската версия на Исус. Вярвала, че Третата световна война идва и ще бъде толкова опустошителна, че \"Семейството\" било единственото, което може да помогне на шепа хора да оцелеят. \r\nКогато връзката й с Рейнър се разпаднала, Ани веднага открила своят нов съпруг – Бил. Те променили името си на Хамилтън-Бърн и започнали още по-драстични действия по спасяването на човечеството. Отново под въздействието на LSD, харизматичната жена решила, че трябва да \"събира\" деца, веднага след тяхното раждане.\r\nНякои от членовете на култа дали своите новородени на новия си Месия, други, Ани и Бил осиновили легално.  Всички доктори и социални работници, които били част от сектата, помогнали на семейството процесите по приемане на нови деца да минават леко.\r\nБъдещите членове на култа се раждали в болници, притежавани от \"Семейството\", от съпруги, част от \"Семейството\", а сертификатите за раждане на всички от тях били преправени, за да носят името Хамилтън- Бърн. Целта била Ани да предаде знанието на всички тези малки деца, които по-късно да обучат оцелелите от Армагедона.  \r\nНо уроците за справяне с Края на света включвали драстични мерки. Всички 28 деца, които Ани и Бил успели да осиновят, получили своето бойно кръщение на 14-годишна възраст. Тогава за пръв път им било дадено LSD. А след това всяко едно от тях редовно получавало огромни дози от наркотика. Те били лишени от щастие, любов и грижа, но най-вече – от правилно и нормално семейство. \r\nЧесто били оставяни гладни. Били пребивани, а мозъците им – промивани. Носели почти еднакви дрехи, косите им били боядисвани, за да приличат на истинско семейство. Всички деца вярвали напълно, че Ани е тяхната биологична майка. А истинските майки, малчуганите наричали \"лелички\". Те изпълнявали всяка заповед на госпожа Хамилтън-Бърн, дори когато ги карала да наказват децата с бой, докато слушала писъците им по телефона.\r\nПочти всички наследници на Хамилтън-Бърн отраснали белязани от травма, която допринесла за появата на депресия и тревожност през тийнейджърските им години. Ала нито едно от тях не помислило да избяга. Нито едно, освен Сара – любимото дете на Ани.\r\nТя се опълчила срещу култа и на 17 години била отлъчена от него. Грешка, която жената, провъзгласила се за Исус не трябвало да допуска. До този момент нямало никакви доказателства срещу сектата, ала Сара веднага се свързала с частен детектив, който поел случая й. Той разкрил пред нея кои са истинските й биологични родители и как те са станали част от \"Семейството\".\r\nБлагодарение на Сара, полицията организирала акция и успяла да изведе всички деца от нездравословния начин на живот сред \"Семейството\". Бил и Ани Хамилтън-Бърн обаче успели да избягат в САЩ, където отворили нов клон на култа си и продължили да вербуват нови хора. Някои от тях са част от групата и до днес.\r\nПрез 1993 година, Ани е арестувана. Обвиненията срещу нея обаче не са тежки и тя успява да излезе на свобода. На преклонната възраст от 98 години, жената все още живее в старчески дом в Мелбърн, Австралия, а вредата, нанесена на десетки деца, никога няма да изчезне, дори и след нейната смърт. ", "date": "2019.01.16", "title": "\"Семейството\" – култът, който от омраза трови жени, деца с LSD"}
{"url": "https://www.dnes.bg/temida/2019/01/16/sydyt-kategorichen-sgradata-na-alabin-pred-srutvane.399362", "text": "Сградата на столичната ул. “Алабин” 39 е била пред срутване, не е имало рязане на колони, преди фасадна стена да се сгромоляса върху колата на две млади жени на 19 септември 2006 г.. Това пише съдия Величка Маринкова в мотивите към оправдателните присъди по делото, публикувани вчера, съобщава \"\". \n\n\n\r\nНа 14 ноември м.г. 3-членен състав на Софийския градски съд, председателстван от Маринкова, оневини 4-ма души, обвинени за смъртта на 26-годишната Деница Ченишева и Петрина Христова, на 24 г. \n\r\nПричината за аварийното състояние на сградата - паметник на културата, строена през 1914 г., било погрешно проектиране и строителство на южната фасадна стена. Сградата била в окаяно състояние и не е била поддържана, сочи съдът, позовавайки се на тройно строително-техническа експертиза.\n                    \n                    \n                \r\nСпоред съда не е имало рязане на носещи релси или колони по нареждане на собственика Кирчев или инженера Петър Петров.\n\r\nЕксперти твърдели, че дори да са махнати 2 преградни стени, това няма особено значение, защото те били твърде тънки и нямали функция да държат фасадната стена. Според вещите лица извършваните тогава ремонтни работи можело да спомогнат за срутването, но не и да го причинят. Сградата паднала чак когато работниците са си тръгнали.\n\r\nПричината за срутването остава загадка, защото след инцидента “сградата не е била огледана, а останките не били заснети от експерти на място”, посочва съдът.\n\r\n“Не са събрани доказателства сградата на “Алабин”, която е паметник на културата, да е съборена умишлено, за да се освободи теренът. Има само недомлъвки, слухове и предположения”, пише Маринкова.\n\r\nСофийският апелативен съд тепърва ще решава дали да потвърди оправдателните ѝ присъди.", "date": "2019.01.16", "title": "Съдът категоричен: Сградата на \"Алабин\" – пред срутване! "}
{"url": "https://www.dnes.bg/zvezdi/2019/01/16/po-stypkite-na-daiana-megan-neobichaino-cvetna.399382", "text": "Меган Маркъл отдаде почит на любимата смела цветова палитра на покойната си свекърва – принцеса Даяна.\r\nПо време на един от последните си официални ангажименти херцогинята на Съсекс избра да облече дрехи в необичайно цветово съчетание – пурпурно-лилаво и яркочервено.\r\n \r\nПищната цветова комбинация беше една от любимите на покойната майка на принцовете Хари и Уилям.\r\n \r\nМеган, от своя страна, е известна с любовта си към едноцветните дрехи в по-ненатрапчиви нюанси, затова тя изненада модните експерти с този ансамбъл, с който се появи в понеделник.\r\n \r\n37-годишната бременна съпруга на принц Хари носеше червено палто от камилска вълна на канадската марка Sentaler, червени обувки на висок ток и лилава рокля на Aritizia.\r\n \r\nПринцесата на Уелс за пръв път се появи с тези екзотични цветове по време на държавна вечеря в Тайланд през 1988 г.\r\n \r\nСлед това тя носеше този ансамбъл и за една от най-емблематичните си фотосесии пред Тадж Махал през 1992 г. (на снимката долу)\r\n \r\nИзглежда, че Меган е вдъхновена от любовта на свекърва си към ярките тонове.\r\n \r\n", "date": "2019.01.16", "title": "По стъпките на Даяна: Меган – необичайно цветна!"}
{"url": "https://www.dnes.bg/obshtestvo/2019/01/16/vdignaha-zaplatata-na-shefkata-na-nap.399359", "text": "Правителството определи ново възнаграждение на изпълнителния директор на Националната агенция за приходите (НАП).\r\nОсновната месечна заплата на Галя Димитрова вече ще е 5 000 лева.\r\nОтчетен е водещият принос на изпълнителния директор за успешното изпълнение на основните стратегически и оперативни цели на НАП за 2018 г., свързани със събираемостта на приходите, доброволното изпълнение на задълженията и предоставяните електронни услуги.\r\nУвеличението е свързано и с повишаването на разходите за персонал в бюджетните организации, считано от 01.01.2019 година, съобщават от МС.", "date": "2019.01.16", "title": "Вдигнаха заплатата на шефката на НАП "}
{"url": "https://www.dnes.bg/stranata/2019/01/16/byrzi-i-iarostni-selska-gonka-s-patrulka.399337", "text": "В 20:00 ч. във вторник в с. Самоводене служители на Пътна полиция предприели проверка на лек автомобил. Те подали сигнал със стоп палка, но водачът не изпълнил полицейското разпореждане и продължил движението си. \nСлед кратко преследване на пътя между селата Самоводене и Хотница той е спрян. При извършената проверка е изяснено, че зад волана е бил 31-годишен мъж от с. Водолей.\r\nМъжът е задържан с полицейска мярка за 24 часа. Работата по случая продължава.\r\nДосъдебно производство за престъпление по чл. 270, ал. 1 от НК е започнато в РУ – Велико Търново, съобщи полицията.", "date": "2019.01.16", "title": "Бързи и яростни – селска гонка с патрулка "}
{"url": "https://www.dnes.bg/akoshtete-vqrvaite/2019/01/16/skandalna-reklama-na-gillete-na-ryba-na-feministkata-propaganda.399280", "text": "Новата реклама на Gillette е в духа на движението #MeToo и отправя едно много позитивно послание към обществото - бъдете добри, давайте добър пример, защото момчетата, които ви гледат днес, ще станат насилници утре.\r\nНякои биха казали, че това е прекрасен ход от страна на компанията - едно социално ангажирано послание, целящо промяна към по-добро. То обаче е агресивно насочено към собствените клиенти на Gillette - мъжете. И вместо това да се окаже печеливш ход, компанията сякаш сама си вкара таралеж в панталоните.\r\nРекламният клип е със заглавие \"Вярвай\" и таргетира така наречената \"токсична мъжественост\". Компанията за самобръсначки променя известния си слоган: \"Най-доброто за един мъж\" в \"Най-доброто, което един мъж може да бъде\" и призовава своите клиенти да търсят отговорност един от друг са собствените си постъпки и поведение спрямо жените.\r\n                    \n                    \n                Клипът представя кадри на изключително агресивно поведение от страна на мъжете - сексуален, физически и психически тормоз. След това във видеото са показани добрите примери, а акцентът е превенцията.\r\nНякои приветстваха посланието и заявиха, че това е начин 30-годишната компания да обнови собствения си слоган така, че да е релевантен със съвремието. Други обаче са на коренно противоположно мнение и не само изразиха своето неодобрение, а отказаха да купуват продуктите на Gillette.\r\nСамо за 48 часа рекламата има близо 3 милиона гледания. 37 000 души са харесали видеото в YouTube, 253 000 са отбелязали, че посланието не им харесва.\r\nКоментарите са предимно негативни и повечето твърдят, че това е феминистка пропаганда.  \r\n\"За по-малко от две минути успяхте да заличите най-добрата си таргет група. Браво!\", пише потребител. \r\n\"Току що Gilette показа, че не иска да има нищо общо с мъжкарите. Ще уважа желанието ми. Ползвам марката откакто получих безплатна мостра за 18-тия си рожден ден. Вече няма да си купувам самобръсначки на Gillette!\", сподели друг човек в социалните мрежи.\r\nНякои настояват компанията дори да се извини официално за рекламата, но марката споделя, че слогънът напълно съвпада с вижданията и политиката им, защото те истински вярват в най-доброто в мъжете.\r\n\"Ако мъжете търсят отговорност за собствените си постъпки един от друг, ако спрат с извиненията за лошото си поведение и застанат зад едно ново поколение, което работи в посока самоусъвършенстване, можем да помогнем за създаването на една по-позитивна среда, която ще окаже влияние върху идните поколения\", споделят от Gillette.\r\n  \r\nВъпреки масовата негативна реакция, все още има хора, които подкрепят посланието, отправено от компанията за самобръсначки.\r\n\"Благодаря ви, Gillette че обвързахте слогана си с нещо смислено, важно и истинско. Този дебат трябва да се случи най-накрая. Защо има толкова негативна реакция и оплаквания, след като рекламата показва лошите, но и добрите страни на мъжете??\", пише потребител в Twitter.\r\n \n\r\n \r\n ", "date": "2019.01.16", "title": "Скандална реклама на Gillete: На ръба на феминистката пропаганда? "}
{"url": "https://www.dnes.bg/stranata/2019/01/16/67-godishna-ubi-sypruga-si-i-otide-na-rabota.399390", "text": "67-годишна жена от с. Труд е арестувана и е с повдигнато обвинение за извършено на 13 януари убийство на 73-годишния й съпруг, съобщават от Прокуратурата.\n\r\nОбвиняемата и пострадалият живеели в къща в с. Труд, обл. Пловдив, като отношенията им били влошени. След възникнал помежду им на 13.01.2019  г. скандал в дома им, обвиняемата умишлено умъртвила съпруга си.\r\nНа следващия ден тя отишла на работа, като преди това извършила множество действия по прикриване на следите от извършеното престъпление.\r\nЗапочнало е разследване, били са извършени огледи, разпитани са били свидетели и са били приобщени веществени доказателства. Назначени са съдебно-медицински и биологични експертизи.\n                    \n                    \n                \r\nОбвиняемата е задържана за срок от 72 часа с постановление на наблюдаващия прокурор, като предстои да бъде внесено искане до съда за вземане спрямо нея на най-тежката мярка за неотклонение \"Задържане под стража\".\n\r\nПредвиденото от закона наказание за престъплението, за което 67-годишната жена е обвинена, е лишаване от свобода от 10 до 20 години.\n\r\nРазследването по случая продължава.\r\n ", "date": "2019.01.16", "title": "67-годишна уби съпруга си и... отиде на работа"}
{"url": "https://www.dnes.bg/eu/2019/01/16/mei-imashe-slabi-karti-za-pred-evropa-a-i-gi-izigra-mnogo-losho.399317", "text": "Категоричното и решително отхвърляне от депутатите на договореното от Тереза Мей споразумение за напускане на Европейския съюз е съкрушителен удар по авторитета на министър-председателката, пише в. \"Гардиън\".\n\r\nТя прекара две години в договаряне на сделка, която по същината си е обратното на това, което Мей заяви публично, че иска. Великобритания напуска ЕС след седмици, а Мей ръководи кабинет, който е безнадеждно разцепен, разкъсвана от разногласия партия и дълбоко разделена страна.\n\r\nМей избра да започне преговорите за Brexit не с Европейския съюз, а със собствените си хардлайнери. Червените линии, които постави след това, й попречиха да постигне сделка, която да обедини разединената й партия, камо ли да намери подкрепа сред политическите си опоненти. При сегашните обстоятелства няма парламентарно мнозинство за никаква алтернатива на сделката за Brexit. Това може да доведе до катастрофалния сценарий Великобритания да се откъсне от ЕС без споразумение, добавя в редакционна статия левоцентристкият \"Гардиън\", цитиран от БТА.\n\n\n\n\n\r\n                    \n                    \n                Провалът на плана на Мей всъщност можеше да се предскаже още от лятото на миналата година. Вълната от оставки на министри трябваше да й подскаже какво предстои. Но Мей редовно тълкува ситуацията погрешно. Не успя да вникне в избирателните нагласи на изборите през 2017 г., извади си погрешни заключения за ЕС, не разчете посланията на собствения си кабинет на срещата в Чекърс и очевидно изтълкува много погрешно парламента, пише десноцентристкият в. \"Дейли телеграф\".\n\r\nВеликобритания сега действително се намира на неизследвана територия. Две години и половина след референдума за членството в ЕС и малко повече от 70 дни до момента, в който Обединеното кралство е поело ангажимент да напусне ЕС, парламентът отхвърли единствения документ, който щеше да позволи Brexit в условия на ред. При нормални обстоятелства всеки премиер, понесъл такова унижение по ключов политически въпрос, щеше незабавно да предложи оставката си или да свика избори. Само че сега обстоятелствата не са нормални, пише в \"Таймс\".\n\r\nСрещу правителството на Тереза Мей днес ще има вот на недоверие, което то неизбежно ще спечели, тъй като нито собствените й депутати, нито Демократичната юнионистка партия са готови да поемат риска за избиране на ляво правителство начело с Джереми Корбин. Така че на власт ще остане министър-председател, който очевидно няма вече доверието на кабинета, на партията си и на парламента.\n\r\nСтраната е изправена пред криза и не е ясно дали Мей е част от проблема или част от решението. Тя имаше в ръката си слаби карти, но освен това ги изигра изключително лошо. Начинът и на водене на преговорите за Brexit бе белязан от лоши решения, обърквания, увъртания и неуместна партизанщина.\n\r\nАко иска да остане в историята като нещо повече от злополучен премиер, хвърлил страната си в хаос и прокарал път за правителство начело с Корбин, Мей трябва да направи компромиси, за да осигури прокарване на сделката си под някаква форма. Това значи да бъде готова да приеме мерки, които преди отхвърляше, включително да бъде отворена към постоянен митнически съюз или към идеята да призове гласоподавателите да подкрепят сделката й във втори референдум, колкото и непривлекателно да изглежда това в момента, пише \"Таймс\".\r\n ", "date": "2019.01.16", "title": "Мей имаше слаби карти за пред Европа, а и ги изигра много лошо!"}
{"url": "https://www.dnes.bg/stranata/2019/01/16/mvr-izdirva-17-godishna-vijdali-li-ste-ia.399396", "text": "Полицията в Сливен издирва 17-годишната Екатерина Георгиева, съобщиха от МВР-Сливен.\r\nМомичето е от горнооряховското село Писарево и е в неизвестност от 6 януари 2019 година.\r\nТя е обявена за издирване по молба на майката. Издирваната е с ръст около 160 см, нормално телосложение, сини очи и дълга руса коса.\r\nОт полицията призовават, ако някой има информация за местоположението на момичето да се свърже с най-близкото поделение на МВР или на телефон 112.", "date": "2019.01.16", "title": "МВР издирва 17-годишна. Виждали ли сте я?"}
{"url": "https://www.dnes.bg/notifikacii/2019/01/16/4-hrani-koito-vrediat-na-kryvonosnite-sydove.399296", "text": "Свиването на кръвоносните съдове невинаги е нещо лошо. Всъщност това е полезен механизъм на организма, който в определени случаи помага срещу загубата на топлина в тялото, повишава кръвното налягане, ако е опасно ниско и изпраща по-големи количества кислород към органи и тъкани, също така предотвратява загуба на кръв или течности.\r\nВ други случаи обаче свиването на кръвоносните съдове може да се окаже опасно за здравето и живота. Прекаленото стесняване на съдовете води до опасно високо кръвно налягане, силно главоболие, инсулт или инфаркт, понижен приток на кислород към важни органи и тъкани. При ненавременно контролиране на това състояние могат да настъпят сериозни усложнения, дори смърт.\r\n                \n                Някои храни съдържат вещества, които предизвикват свиване на кръвоносни съдове. Ето защо е препоръчително да се избягват или консумацията им да бъде в малки количества.\r\n\r\n\r\nПриемът на сол за денонощие често се оказва твърде висок, защото неусетно приемаме повече соли, отколкото е необходимо. Солените храни са богати на натрий, който кара организма да задържа вода, което увеличава обема на кръвта и течностите в тялото. Това повишава кръвното налягане. Повишаването му води до увреда на кръвоносните съдове. Намаляването на приема на обработени и готови храни, пакетирани продукти и колбаси помага за редукцията на излишната сол в организма.\r\n\r\nТази билка е много популярна в народната медицина. Тя се използва при кашлица, киселини в стомаха, болки в гърлото. Въпреки че има много ползи, женското биле стеснява съдовете и може да предизвика сериозни проблеми при дългосрочна употреба.\r\n", "date": "2019.01.16", "title": "4 храни, които вредят на кръвоносните съдове "}
{"url": "https://www.dnes.bg/notifikacii/2019/01/16/kak-shte-razdvijat-spiashtite-akcii-ot-masovata-privatizaciia.399376", "text": "Министерството на финансите готви мерки за раздвижване на \"спящите\" акции от масовата приватизация.\r\nВедомството публикува за обществено обсъждане Концепция за личните сметки на физически лица, водени от \"Централен депозитар\" АД.\n\nСрокът за изразяване на мнения и становища по нея е 30-дневен и приключва на 15 февруари.\r\nВ концепцията са разписани конкретни действия за решаване на проблеми, натрупани и обсъждани многократно от инвестиционната общност по темата. Предвидено е провеждането на широкомащабна информационна кампания, насочена към притежателите на ценни книжа, които могат да бъдат търгувани публично.\r\n                \n                Целта е да се активизират акционерите, в рамките на предварително определен срок от една година, да предприемат действия по прехвърлянето им от лични сметки към подсметки при инвестиционен посредник.\r\nСлед изтичане на този срок акциите, дефинирани като \"спящи\", ще се прехвърлят в специално създаден за целта инвестиционен фонд. Срещу книжата си лицата ще получат дялове от фонда, равностойни на притежаваните от тях акции.\r\nПредвижда се след изтичане на 5-годишен срок, в случай че лицата продължат да проявяват незаинтересованост, паричните средства, съответстващи на непотърсените дялове, ще бъдат внесени в полза на обществения интерес.\r\nВ рамките на предвидената информационна кампания и неактивните притежатели на акции в непублични дружества от масовата приватизация ще бъдат насърчени да активизират своето участие в тях.\n\r\n ", "date": "2019.01.16", "title": "Как ще раздвижат \"спящите\" акции от масовата приватизация?"}
{"url": "https://www.dnes.bg/zvezdi/2019/01/16/dyshteriata-na-guinet-poltrou-se-sramuva-ot-maika-si.399221", "text": "Гуинет Полтроу е майка на тийнейджъри - има дъщеря Епъл на 14 г., и син Моузес на 12 г., които са от бившия ѝ съпруг, Крис Мартин, и казва, че това не е никак лесна задача. Гуинет признава, че може да е огорчавала дъщеря си и момичето често се чувства засрамено от майка си.\r\n\"Понякога съм най-засрамвщият човек, просто от нищото. От няколко години е така. Ако направя нещо нелепо на публично място, дъщеря ми пребледнява. Ако кажа някоя нелепа шега или започна да танцувам, например в магазин, тя ми казва: \"Мамо!\" и аз се извинявам и спирам\", разказва Гуинет.\r\n \r\nСинът ѝ пък се интересува от готвенето, като самата нея.\r\n \r\n", "date": "2019.01.16", "title": "Дъщерята на Гуинет Полтроу се срамува от майка си"}
{"url": "https://www.dnes.bg/notifikacii/2019/01/16/spipaha-dvama-prisvoili-si-nad-600-000-lv-evropari.399381", "text": "50-годишен и жена на 45 години от Пловдив са задържани заради присвояване на над 600 000 лева от еврофондове, съобщиха от окръжната прокуратура в града. \r\nПрестъплението е извършено в периода от 12 октомври 2017 г. до януари тази година.\r\nДвамата са предоставяли неверни сведения в бюрата по труда в Пловдив, Раковски, Велинград, Котел, Харманли и Сливен, за да получат пари по проектите \"Работа\" и \"Обучение и заетост\".\r\nПловдивчаните са изтеглили и пари от банковите сметки на 101 души, като използвали картите им.\r\nПредвиденото наказание за извършените от тях престъпления е от 5 до 15 г. затвор и глоба от 10 хиляди до 30 000 лева.\r\n ", "date": "2019.01.16", "title": "Спипаха двама присвоили си над 600 000 лв. европари"}
{"url": "https://www.dnes.bg/obshtestvo/2019/01/16/konsulskite-ni-slujbi-s-gyvkavo-rabotno-vreme.399374", "text": "Правителството прие решение, с което дава възможност за гъвкавост на  приемното време на консулските служби в чужбина според нуждите на  българските общности и спецификите в съответната държава.\r\nПромяната е и с  оглед на нарасналия брой пребиваващи в чужбина наши сънародници, съобщават от МС.\n\r\nПри  необходимост министърът на външните работи ще разпорежда удължаване или  намаляване на приемното време на задграничните ни представителства.  Това ще се прави според особеностите във всяка държава.\r\nТакива например  са наличието на визов режим, сезонната натовареност, броят български  граждани в съответната страна и съществуването на историческа българска  диаспора там.\n                    \n                    \n                \r\nС друго решение кабинетът назначи Иева Салмела за почетен консул на България в град Турку, Финландия, с консулски окръг, обхващащ съседните региони Варсинаис-Суоми и Сатакунта. Тя има богат професионален опит в областта на маркетинговия мениджмънт, бизнес планирането и социалните медии.\n\r\nБългария ще има почетен консул и в хърватския град Сплит. Здравко Плазонич е ветеринарен лекар в гр. Солин и директор на компания за месни продукти в града.\r\n\r\n ", "date": "2019.01.16", "title": "Консулските ни служби - с гъвкаво работно време"}
{"url": "https://www.dnes.bg/zvezdi/2019/01/16/v-9-i-mesec-antoniia-batinkova-letia-do-dubai.399386", "text": "Може ли бременна в деветия месец да пътува със самолет на далечно разстояние? Това се питат потребители на Facebook след като вчера Антония Петрова-Батинкова качи снимки от почивката си в Дубай.\r\n\"9-и месец – последна почивка преди раждането! Имах прекрасна бременност – лека и безпроблемна,(пожелавам на всички бъдещи майки такава), изпълнена с пътувания и страхотни емоции, на крилете на любовта! Следващия път ще бъдем трима!\". Това написа Мис България 2009 г. и както обикновено, публикува цял албум със снимки от дестинацията, в която всяка втора родна звезда отмаря.\r\n \r\nФотосите предизвикаха противоречиви реакции.\r\n \r\n\"Антония, приятна почивка! Как ти позволиха да летиш в 9 месец?“, попита нейна последователка. „Доста смело в 9-и месец да пътувате... браво“, коментира друга. Трета пък направо порица бъдещата майка с думите: „Мила, като летите, ако е възможно вземете с вас някое медицинско лице все пак за всеки случай, а и да сте по-спокойни\".\r\n \r\nМеждувременно майки и бременни започнаха дискусия в различни групи във Facebook за това дали е възможно Батинкова да рискува по този начин, пътувайки и влизайки в басейн толкова малко преди раждането. Много от тях подозират, че снимките от Дубай са направени по-рано, а сега просто са качени за пиар. Едно от нещата, които ги кара да мислят така е, че на снимките Антония е руса, а доскоро се появяваше с розова коса.\r\n \r\nКакто вече писахме, Антония Петрова-Батинкова и съпругът ѝ очакват бебето съвсем скоро. Те първо обявиха, че са избрали датата 17 януари, което е утре. Дори уточниха, че може синът им да се появи и по-скоро.\r\n \r\n\r\n ", "date": "2019.01.16", "title": "В 9-и месец: Антония Батинкова летя до Дубай?"}
{"url": "https://www.dnes.bg/index/2019/01/16/krasotata-na-maroko-svatbeni-kaftani-na-izlojenie-u-nas.399344", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Вече стана традиция в началото на всяка година сватбеното изложение Balkanica Wedding & Honeymoon Expo да привлича интереса на двойките, решили да сложат начало на съвместния си живот и да организират сватба. За единадесети пореден път Sofia Hotel Balkan ще бъде домакин на събитието, което ще се проведе на 19 и 20 януари 2019 г.\r\nТази година на изложението ще бъдат изложени и типичните марокански сватбени кафтани.\n\r\nВ студиото на \"България сутрин\" гостува Нейно превъзходителство Закия Ел Мидауи, извънреден и пълномощен посланик на Кралство Мароко в Република България. По думите ѝ кафтанът е едно традиционно облекло при сватбените церемонии в Мароко.\n                \n                \r\n\"Кафтанът се прави на ръка, отнема около 6 месеца. Всичко е ушито със сребърен конец. Традицията датира от 16 век\", обясни Ел Мидауи пред \n\r\nТя допълни, че в Мароко по време на сватбата, булката сменя от 5 до 7 облекла за една вечер. Церемонията пък започва в 9 вечерта и продължава до сутринта.\n\r\n\"Облеклото наистина е много скъпо. Всеки поръчва кафтани според своите възможности. Може и да се наеме\", обясни посланикът на Мароко у нас.\r\n ", "date": "2019.01.16", "title": "Красотата на Мароко: Сватбени кафтани на изложение у нас"}
{"url": "https://www.dnes.bg/obshtestvo/2019/01/16/bum-na-krajbite-na-koli-potyrpevshite-govoriat.399323", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБум на кражбите на автомобили в столицата и страната. На прицел са автомобили, произведени след 2005 година. Най-често кражбите се извършват в периферните райони на големите градове.\n\r\nВ столичния квартал \"Надежда\" наскоро имаше нова кражба на автомобил. В понеделник рано сутринта изчезва новозакупената кола на Симон Гюров, който потърси помощ в социалната мрежа.\n\r\n\"Колата е закупена на 5 януари тази година, карал съм я точно няколко дни. Държах я на паркинг първоначално, докато не си оправя каско, гражданска, да си ги прехвърля нещата, номера и един ден реших, вече да не бъде на паркинга. Колата не е много скъпа, струва 10 000 лв. Със съпругата ми от няколко години се лишаваме, за да си вземем този автомобил. Оказва се, че частите са много скъпи и този автомобил излиза 2-3 пъти по-скъп, ако се продаде на части\", обясни потърпевшият.\n                    \n                    \n                \r\nГюров разясни, че сутринта на 14 януари е станал и видял, че колата липсва. Веднага е помолил хората от съседния блок да проверят камерите за видеонаблюдение.\n\r\n\"Видях на камерите, че друга кола ескортира моята. Това се случва в 3 часа и 7 минути през нощта. Колата е \"Ауди\". Не можах да му се нарадвам на автомобила. В МВР ми казаха, че този автомобил често бива краден, защото се продава лесно на части\", допълни Симон Гюров пред камерата на Bulgaria ON AIR\n\r\nВ момента той чака да завърши досъдебното производство и до 2-3 месеца прокуратурата да има становище за откраднатия автомобил.\r\n\"След това има десетки документи и чак тогава ще ми бъде възстановена сумата. Няколко месеца ще отнеме всичко\", завърши собственикът на откраднатия автомобил.\n\r\n ", "date": "2019.01.16", "title": "Бум на кражбите на коли: Потърпевшите говорят"}
{"url": "https://www.dnes.bg/teatar/2019/01/16/koi-sa-pechelivshite-ot-bydi-live-s-dnes-bg-iliuzionistite.399357", "text": "Петима наши читатели ще имат възможността да видят на живо магичното шоу Тhe Illusionists: Direct from Brodaway. Те спечелиха билети в нашата игра и ще могат да се насладят на спектакъла на 18 януари.\n\r\nУникалната продукция държи рекорда за най-продаван спектакъл от Бродуей, а зрителите ще видят всевъзможни мистични илюзии, левитация, четене на мисли, изчезване, опасни бягства и преобразявания. Главните герои в шоуто са седем - Luis de Matos (Мастърът), James More (Измамникът), Enzo (Незабравимият),  Andrew Basso (Измъкващият се), Yu Ho-Jin (Манипулаторът), Kevin James (Изобретателят) и Sos & Victoria (Трансформиращите се).\n\r\nЕто и имената на спечелилите билет:\n\r\n\n\r\nАндрей Попов     \r\n \r\nТодор Аврамов            \r\n \r\nБлаговеста Гавазова   \r\n \r\nРосица Варадинова      \n\r\nЧестито! Ако не успеем да влезем в контакт със спечелилия в рамките на деня на тегленето, нито по мейл, нито по телефон, ще изтеглим друг участник на негово място.\n\r\nБлагодарим на всички участници, очаквайте и следващите ни игри!", "date": "2019.01.16", "title": "Кои са печелившите от Бъди LIVE с Dnes.bg – Илюзионистите"}
{"url": "https://www.dnes.bg/notifikacii/2019/01/16/grisho-s-trudna-pobeda-na-australian-open-veche-e-v-treti-kryg.399356", "text": "Ракета №1 на България Григор Димитров победи с 3:1 сета 6:3, 6:7 (5:7), 6:3, 7:5 Пабло Куевас от Уругвай и се класира за 3-ия кръг на Australian Open.\r\nСрещата се игра на Корт №3 в Мелбърн и бе изгледана на живо от легендите Андре Агаси и Щефи Граф. Както е известно, Агаси временно е в щаба на Димитров, като след срещата не скри задоволството си от победата му над Куевас.\r\nТака наш Гришо се движи по план в Австралия. Следващият му съперник е италианецът Томас Фабиано, срещу когото не е играл досега\r\n173-сантиметровият Фабиано, 102-и в световната ранглиста, елиминира 211-сантиметровия гигант Райли Опелка (САЩ) с 6:7(15), 6:2, 6:4, 3:6, 7:6(10-5), въпреки че американецът наниза 67 аса и пласира общо 97 печеливши удара.\r\n                \n                В същото време Франсис Тиафо (САЩ) поднесе изненадата на деня, след като елиминира петия в схемата Кевин Андерсън с 4:6, 6:4, 6:4, 7:5 и за първи път се класира за третия кръг в Мелбърн.\r\nПо този начин намиращият се на 39-о място в световната ранглиста американец изхвърли от играта коравия южноафриканец и Григор остана единственият поставен в тази осмина на схемата.\r\n \r\n", "date": "2019.01.16", "title": "Гришо с трудна победа на Australian Open, вече е в трети кръг"}
{"url": "https://www.dnes.bg/eu/2019/01/16/i-bez-sdelka-za-brexit-bylgarite-na-ostrova-zapazvat-pravata-si.399341", "text": "Българите и останалите над 3 милиона европейски граждани, живеещи във Великобритания, ще запазят статута и правата си дори и Обединеното кралство да напусне ЕС без споразумение за преходен период до края на 2020г. или 2022г. Такова уверение е получил главния преговарящ за ЕС Мишел Барние от британското правителство. \n\r\nТова заяви българският евродепутат от ГЕРБ/ЕНП Ева Майдел в Страсбург непосредствено след двустранна среща с главния преговарящ на ЕС по Брекзит Мишел Барние. \n\n\n\n\r\n\"За България и нашите съграждани в Обединеното кралство и българските компании, развиващи бизнес там, би било най-добре да има споразумение за преходния период след Брекзит. То дава правна сигурност и предвидимост докато ЕС и Великобритания уредят бъдещите си взаимоотношения. Преговорите по споразумението отнеха над две години и е малко вероятно то да бъде предоговорено в последния момент със съществени промени. В крайна сметка целият процес по напускане е иницииран от Великобратания, а до сега в ЕС не сме получили конкретна идея какво искат те и как виждат бъдещите взаимоотношения\", допълни Ева Майдел.\n                    \n                    \n                \r\nБрекзит е основна тема в днешното заседание на Европейския парламент. Евродепутатите ще обсъдят последиците от отхвърлянето на сделката от страна на британския парламент, предава БТА. Европейският парламент има ключова роля, защото трябва да одобри споразумението между Великобритания и ЕС, ако такова бъде гласувано в Лондон до края на март 2019 г.", "date": "2019.01.16", "title": "И без сделка за Brexit, българите на острова запазват правата си!"}
{"url": "https://www.dnes.bg/muzika/2019/01/16/the-cranberries-s-album-v-pamet-na-dolores-o-riyrdyn.399353", "text": "Ирландската рок група \"The Cranberries\" издаде албум, посветен на починалата вокалистка на бандата Долорес О'Риърдън точно една година след кончината й, предаде Франс прес. \n\nАлбумът носи името \"In the End\" и в нея са включени 11 парчета. Тавата е дело на тримата останали членове на групата - Ноел Хоган, Майк Хоган и Фъргал Лоулър. \r\nСпоред тримата музиканти най-доброто нещо, което те можели да направят, било да завършат албума, който започнали с Долорес. Както е известно, тя почина внезапно на 46 години в хотелската си стая в Лондон по време на записите на албума. \r\nО'Риърдън беше готова с вокалите през декември 2017 година. Един месец по-късно тя почина, удавена в хотелската си вана след прекомерна употреба на алкохол.\r\nТримата членове на \"The Cranberries\" са реализирали новият албум въз основата на запазените демо записи, оставени от певицата.", "date": "2019.01.16", "title": "The Cranberries с албум в памет на Долорес О'Риърдън "}
{"url": "https://www.dnes.bg/stranata/2019/01/16/gripna-epidemiia-i-v-pernik-decata-vyv-vakanciia-ot-utre.399347", "text": "Грипна епидемия бе обявена на територията на Община Перник. Учениците са в грипна ваканция в периода от 17 до 22 януари включително, съобщиха от Община Перник.\r\nМерките са предприети във връзка с високата заболеваемост в сред учениците в общината.\n\n\r\nНа този етап детските градини и яслите ще бъдат отворени. Кметът Вяра Церовска издаде заповед за строг сутрешен филтър на база предписанията на РЗИ.\r\nСутрин децата ще бъдат преглеждани от медицинската сестра и при проявени симптоми те ще бъдат връщани в къщи. Няма да бъдат допускани и болни лица от персонала. Целта на мерките е да се ограничи разпространението на грипа в детските заведения.\r\nЗаради повишени нива на заболелите от болестта грипна епидемия вече е обявена в областите Стара Загора, Шумен, Бургас и в община Силистра.\r\nПред обявяване на грипна епидемия са областите Ямбол, Пазарджик.\r\n ", "date": "2019.01.16", "title": "Грипна епидемия и в Перник, децата във ваканция от утре"}
{"url": "https://www.dnes.bg/obshtestvo/2019/01/16/nad-dekar-sa-unishtojenite-diuni-na-kymping-smokinia.399352", "text": "1205 кв. м са унищожените пясъчни дюни в къмпинг \"Смокиня\", съобщи директорът на РИОСВ - Бургас инж. Тонка Атанасова. \"По-голямата част от тях се намират в парцела на 46-годишния Иван Нончев от Бургас, който бе обвинен от прокуратурата, че е поръчал разораването на терена. Останалата част от засегнатата природна забележителност се намира в други частни терени, има и съвсем малка площ в зоната на концесионера\", уточни шефката на РИОС пред \n\r\nПроверката на екоинспекцията все още не е приключила. Очаква се до късно следобед днес да бъдат уточнени данните от замерванията на геодезистите.\n\n\n\n                    \n                    \n                \r\nСпоред проверка парцелът  с унищожените пясъчни дюни бил записан в службата по кадастър като изоставена орна земя. Теренът от 683 кв. метра се води земеделска земя, категория 10, в местност Каваци на територията на община Созопол. Това е поземленият имот, с който бургазлията Иван Нончев се сдобил на 2 юли 2018 г. Мъжът купил парцела от Пламен Иванов Иванов и броил 5000 лв., което не е малко за парцел със статут на земеделска земя от този тип, коментират запознати.\n\r\nСлед сделката бургазлията пристигнал на “Смокиня” с модерна каравана, която събирала погледите на къмпингарите. В социалните мрежи къмпингуващи казват, че през  лятото Нончев се е заканвал да срине дюната, защото му скривала морето. \n\r\nОт 14 януари собственикът на разорания парцел Нончев е с мярка за  неотклонение с парична гаранция в размер на 10 000 лева. Срещу него е  повдигнато обвинение за унищожаване на природна забележителност, за  което законът предвижда до 3 години затвор или пробация, както и глоба  от 2000 до 10 000 лева.\r\nНе признавал, че е поръчал заравняване на дюната, но потвърдил, че притежава луксозната каравана срещу изровения пясък.\r\nЗа разораването бе арестуван и 24-годишният багерист Манол Пазвантов, племенник на кмета на село Равадиново. За разлика от Нончев Манол разказал подробно пред полицаите как е бил нает от него срещу 1000 лв. Багеристът се усъмнил и попитал “баровеца” да не стане проблем.\n\r\nТака на 11 януари Манол вкарва руска верижна машина без регистрационен номер в къмпинга и започва да разравя защитената територия. С него е 11-класник от Равадиново, единственият свидетел на случката, с когото разследващите разполагат. Други очевидци няма.\n\r\nОще с първите проверки от РИОСВ-Бургас установиха, че унищожените пясъчни образувания са картографирани като дюни и се водят в специализиран регистър по Закона за кадастъра и имотния регистър. ", "date": "2019.01.16", "title": "Над декар са унищожените дюни на къмпинг \"Смокиня\""}
{"url": "https://www.dnes.bg/stranata/2019/01/16/otkriha-nevzriven-snariad-v-koritoto-na-reka-arda.399346", "text": "Сигнал за невзривен снаряд в коритото на река Арда, в края на Индустриалната зона на Кърджали е подаден тази сутрин около 8 часа. Това съобщават от Регионалния пресцентър на МВР. \n\r\nОт там уточняват, че на място незабавно е изпратен полицейски автопатрул и районът е отцепен. Очакват се специалисти от военно подразделение за обезвреждане на взривното устройство.", "date": "2019.01.16", "title": "Откриха невзривен снаряд в коритото на река Арда"}
{"url": "https://www.dnes.bg/sofia/2019/01/16/resheno-kupuvame-f-16-za-kolko-kak-gi-plashtame-koga-shte-gi-dostaviat.399368", "text": "Парламентът даде зелена светлина за купуването на нови изтребители на родните ВВС. \n\n\n\r\n130 народни избраници от ГЕРБ, ДПС и ВМРО гласуваха \"За\" решението правителството да започване преговори със САЩ за купуването на нови изтребители F-16V Block 70.\n\r\nПротив бяха 84 депутати.\n\r\nС решението си парламентът дава правото на кабинета да допусне ”отклонения” от заложените в конкурса изисквания.\n\r\nНа практика това може да е всеки един от спорните параметри - цена, срок на доставка, начин на плащане.\n\r\nВъзможно е да се стигне освен до увеличаване на цената и до варианта първите изтребители да бъдат доставени по-късно от 2 години след подписването на договора, каквото беше досегашното изискване.\n                    \n                    \n                \r\nОсвен това при преговорите е възможно да се търси и нова схема за изплащането им. България настоява това да стане разсрочено през следващите 10 години, но е възможно при санкция от финансовото министерство те да бъдат изплатени за по-кратък период.\n\r\nПървоначалната оферта на САЩ за нови изтребители F-16 надвишава тавана на бюджета от 1.8 млрд. лева с ДДС, но властта очаква да се стигне до компромисен вариант, каквито ангажименти поеха официални американски представители.\n\r\nОсновният конкурент на САЩ за поръчката - Швеция и SAAB - остана разочарован от българското решение и обяви, че американското предложение не отговоря на българските изисквания.\n\r\nСпоред правителството обаче нито една от подадените оферти не отговаря изцяло на тези изисквания и ако не се приеме отклонението, проектът трябва да започне отново, но реално парламентът днес развърза ръцете на кабинета.\n\r\nВоенният министър Красимир Каракачанов нападна противниците на сключването на сделката като от своя страна ги обвини, че говорят неистини и спекулират.\n\r\n\"От 2004 г. се говори за модернизация на армията и все нещо се случва, сега се говори защо бил единият, защо бил другият, но това няма никакво значение, както се казваше едно време във филмите - дали бил шведски или съветски няма значение, важното е да е добър\", коментира той.\n\r\nКаракачанов отсече, че за него като министър е важно армията ни да е въоръжена с най – новото, качественото и добро оръжие\n\r\n\"Ако купим F-16 ние ще имаме най-модерното оръжие на Балканите\", настоя военният министър.\n\r\nПо време на преговорите щели да се уточнят и цената, и начина на плащане, и срокът на доставката.", "date": "2019.01.16", "title": "Решено! Купуваме F-16. За колко, как ги плащаме, кога ще ги доставят?"}
{"url": "https://www.dnes.bg/politika/2019/01/16/rezultati-v-izborniia-den-ugajdane-na-narushitelite.399360", "text": "Лидерът на НФСБ Валери Симеонов се обяви категорично против идеята на ГЕРБ да отпадне забраната за оповестяването на резултати от социологически проучвания в изборния ден. Според него по този начин ще се промени законът, за да се угоди на нарушителите.\n\r\nНа подобно мнение е и депутатът от ДПС Хамид Хамид, според който забраната трябва да остане, докато не се справим с фалшивите новини и проблемите с киберсигурността.\n\n\r\nВ мотивите си за промяната в Изборния кодекс депутатите от ГЕРБ посочват, че има много сигнали до ЦИК, че забраната се нарушава \"под формата на алегорични образи на предмети, животни, населени места и други\".\r\n                    \n                    \n                Забраната електронни медии да нямат право да публикуват социологически данни в реално време пораждала и неравнопоставеност между тях и социалните мрежи, които публикуват данните.\n\r\n\"Категорично не подкрепям предложението на ГЕРБ да се оповестяват социологически проучвания в изборния ден. Едно такова предложение означава \"Дайте да променим закона, за да угодим на нарушителите\". По тази логика трябва да направим закон, който ако има много убийства, да ги оправдава\", коментира Валери Симеонов.\n\r\nСпоред него СЕМ не си изпълнява задълженията, но това не означава, че не трябва да се налагат санкции.\n\r\n\"След като СЕМ не може да си свърши работата, нека по-добре променим закона в тази посока, те да носят отговорност за това, че не си вършат работата\", допълни Симеонов.\n\r\n\"Тази забрана беше въведена, за да няма манипулации, да не се манипулира общественото мнение. Смятаме, че докато не се справим с фалшивите новини, с киберсигурността тази забрана трябва да остане\", коментира Хамид Хамид от ДПС и запита кой ще понесе отговорността, ако няколко медии обърнат изборния резултат в 17.00 часа на изборния ден.", "date": "2019.01.16", "title": "Резултати в изборния ден? Угаждане на нарушителите! "}
{"url": "https://www.dnes.bg/akoshtete-vqrvaite/2019/01/16/3-zodii-koito-ne-mogat-da-ostanat-verni.399338", "text": "Не всеки е готов за сериозна връзка през определени периоди от живота си. Понякога хората имат нужда да се чувстват обичани и някой да им показва лоялност, но самите те не могат да отвърнат със същото. Любовта е сложна, емоциите ни владеят, когато сме влюбени, а повечето хора не мислят трезво, когато страстта ги завладее. Ето и кои зодии е най-вероятно да изневерят на половинката си.\r\n\r\n \r\nИзключително социални са и обичат да са сред много хора. Могат да се запознаят с нов човек, когато излязат без гаджето, и да говорят с него цяла вечер, да си прекарат супер, дори без да изневерят физически. Предпочитат да ходят по партита, отколкото да гледат филм вкъщи с партньора. Любопитни са и искат да опознаят много хора. Но са нерешителни и често залитат. Дори да мислят, че са влюбени в някого, могат да се отдадат на момента и да изневерят с новия човек, когото са срещнали. Оставят емоцията да ги води и не мислят, че така могат да наранят половинката. Имат нужда от нещо вълнуващо и често за тях това е изневярата. Става им скучно бързо, отегчават се и търсят нови хора.\r\n \r\n\r\n \r\nВезните мразят да са сами. Самотата става проблем за тях, когато са във връзка, но нямат възможност да се виждат с партньора всеки ден. Ангажиментите, различните графици, пътуванията - това всичко може да се окаже пагубно за връзката им. Обикновено изневеряват в такива моменти - когато партньорът е зает, на работа, на някаква екскурзия и т.н. Те също са много общителни, обичат да са сред много хора, да се сприятеляват. Искат някой да им прави комплименти, да ги глези и когато гаджето го няма, намират някой, който да прави това. Мразят скандалите, но пък обикновено си признават, ако са изневерили. \r\n \r\n", "date": "2019.01.16", "title": "3 зодии, които не могат да останат верни"}
{"url": "https://www.dnes.bg/kino/2019/01/16/ulicata-s-ne-vyzmojnoto-obrazovanie.399327", "text": "\r\nЗа втора година у нас ще се състои кинофестивал за образованието \"(не)Възможното образование.\" Тази година прожекциите и работилниците ще се проведат във Федерацията на научно техническите съюзи, където ще ни представят разнообразието от подходи и цялостни модели в областта на хуманната педагогика. Идеята за подобно събитие не идва случайно. Става с натрупване, разказва Нели Керемидчиева, основател на феста, част от ОДО (Общност за демократично развитие). \"Една от първите ни публични дейности като НПО през 2014 г. беше прожекция на преведения от нас филм \"Забраненото образование\". Правили сме го и в следващите години с други филми, макар и спорадично и в малки формати. След всяка прожекция дискусиите се случваха естествено и спонтанно и винаги сякаш времето не стигаше. В определен момент се натрупаха толкова интересни филми, които искахме да споделим с възможно най-много хора, че вече нямаше как да го направим само с доброволчески труд и един по един. Тогава разбрахме за възможност да кандидатстваме за проектно финансиране и бяхме одобрени. И въпреки че подобен форум до този момент не се бе случвал у нас, тя и останалите организатори се надяват, че все пак ще има достатъчно хора, които да видят смисъл и нужда от Фестивала – така, както се струва и на самите тях. \"Не сме правили предварителни проучвания и до последно не знаехме какво да очакваме. На моменти се страхувахме, че твърде малко хора ще дойдат, в други- че ще са много и залата няма да може да ги събере... Реалността надхвърли надеждите ни. Залата беше пълна на всяко от 11-те събития, а на откриването връщахме хора – по тази причина за тази година потърсихме по-голяма зала\", спомня си Нели Керемидчиева.\r\n                    \n                    \n                \n\r\nЕдна от големите разлики тази година е, че се очаква някои от прожекциите да се състоят и в други градове, благодарение на местни хора и организации. \"Засега имаме потвърждение от училище Френе в Бургас, в партньорство с читалище \"Хамалогика\", училище \"Слънчев лъч\" в Пловдив и училище \"Леонардо да Винчи\" в Добрич със съдействието на Камен Киров. Очакваме и се надяваме на включване от Варна\", разказва Нели. За да изпълнят желанието за повече български практики, тази година ще има няколко събития, към които няма прожекция на филм.\r\n\"За съжаление няма документална българска продукция по темите на Фестивала (или поне ние не успяхме да намерим такава) и има чудесни български практики, които остават недокументирани и буквално живеят само в спомените и личния опит на учителите и учениците, които са участвали непосредствено в тях\",  обяснява още организаторът на феста. Другата разлика е, че по някои теми вече ще задълбочат дискусията и ще я обогатят с детайли. Такъв пример е събитието за демократично образование, което говори и за социокрацията като метод на самоуправление, който е непознат за много от самите демократични училища.\n\r\n\r\nПодготовката на фестивала вече кипи. Организиран е и конкурс за училищен плакат. \"Решихме да поканим българските училища да разкажат за своите практики по темата \"Ученето е навсякъде\" и да го изобразят чрез плакати. Срокът за подаване на плакати към нас е 20.01, след което всички ще бъдат публикувани на Facebook страницата на Фестивала, а във фоайето на залата на Фестивала ще се изложат 12 от тях, определени от посетителите на страницата и от организаторите. Подробности за конкурса могат да се прочетат . Имахме късмет да намерим съмишленик в лицето на Дирекция \"Превенция, интеграция, спорти и туризъм\" към Столична община, които добавиха предметни награди за отличените училища. От наша страна осигуряваме по една двойна покана за посещение на всички прожекции.\r\n\r\n\"Бих казала, че отношението на държавните институтции е положително. – смята Нели -  Например по наша молба информация за конкурса беше разпространена сред училищата със статут на иновативни чрез зам.министър Сачева. Надяваме се на присъствие от страна на МОН и на някои от събитията на Фестивала. Дирекция ПИСТ към Столична община разпространи информация сред софийските училища и откликна с предложения за допълнително сътрудничество що се отнася до информационната ни кампания. В дирекция \"Култура\" към Столична община също имаме съмишленици. Единствено засега не сме успяли да установим контакт със Софийското регионално управление на образованието – надяваме се, че и това ще стане. За нас е важно да привлечем интереса на работещите в държавните училища и родителите на децата в тези училища, тъй като е ясно, че там преминават 12 години от живота на болшинството български деца.\r\n\r\nФормално това е \"Общност за демократично образование\" и действително повечето от доброволците са от Сдружението, а Нели е председател на Сдружението понастоящем.  \"Много по-съществено обаче е, че това вече не е проект само на ОДО  – към него се присъединяват все повече доброволци, особено от посетителите от първото издание, които искат да помагат, за да го има и за да става още по-полезен за всички ни.  Обявяваме като партньори сдружение \"Форум за професионално образование\", СофтУни,  Център за приобщаващо образование, но искам да подчертая, че всички образователни организации, към които сме се обърнали за помощ и сътрудничество досега, са откликвали положително. Още по-показателно е, че си партнираме с организации, които по други теми са на противоположни позиции помежду си. За нас това е знак, че посланията на Фестивала за възможности и развитие в образованието са припознати от наистина широк кръг хора и организации в образованието\" разказва още тя.", "date": "2019.01.16", "title": "Улицата с (не)Възможното образование"}
{"url": "https://www.dnes.bg/obshtestvo/2019/01/16/programi-merki-a-celta-4-8-bezrabotica-za-2019-g.399363", "text": "Над 16 500 души ще започнат работа по Националния план по заетостта през 2019 г., който беше приет днес от правителството. \n\r\nТолкова безработни ще започнат работа по програми и мерки, а над 11 400 души да бъдат включени в обучения, за да станат по-конкурентоспособни на пазара на труда.\r\nБроят на хората, включени в обучение, ще се увеличи с 820 души или със 7,7% в сравнение с 2018 г. Предвидени са средства за курсове по ключови компетентности на 1000 заети лица в малки и микро предприятия.\r\nФинансирането на заложените дейности ще бъде в рамките на утвърдените средства от държавния бюджет за активна политика на пазара на труда - 73 млн. лв.\n\r\nТрудовите възнаграждения на включените в субсидирана заетост ще бъдат съобразени с минималната работна заплата, която от началото на 2019 г. е 560 лева при пълен работен ден. От 400 на 450 лв. се увеличава месечната субсидия за трудово възнаграждение за нает безработен по мерки от Закона за насърчаване на заетостта. При наемане на безработен с висше образование субсидията ще е 500 лв.\n                    \n                    \n                \r\nОт 2019 г. се предвижда да се увеличи трудовото възнаграждение на младежите, включени в програма \"Старт на кариерата\" (от 600 лв. на 650 лв.), на младежките медиатори към общините (от 630 лв. на 680 лв.) и на психолозите и мениджърите на случай (от 650 лв. на 700 лв.).\r\nПо-високи заплати ще получават и ромските медиатори със средно образование. Техните възнаграждения ще се повишат от 550 на 600 лв. Възнагражденията на ромските медиатори с висше образование по програма \"Активиране на неактивни лица\" ще се увеличат от 600 лв. на 650 лв.\n\r\nУвеличават се средствата за подкрепена заетост на лица с трайни увреждания или от други групи в неравностойно положение, наети на несубсидирани работни места - от 500 лв. на 700 лв., както и ежедневните транспортни разходи, свързани с обучението на безработните - от 10 лв. на 15 лв.\n\r\nПо регионалните програми за заетост на 28-те области се предвижда през 2019 г. работа да започнат 2000 безработни, а по проект \"Красива България\" ще се осигури заетост на 200 души.\n\r\nВ резултат от реализирането на заложените действия, програми, проекти и мерки през 2019 г. се очаква безработицата да се понижи до 4.8 %.", "date": "2019.01.16", "title": "Програми, мерки, а целта - 4.8% безработица за 2019 г."}
{"url": "https://www.dnes.bg/stranata/2019/01/16/rabotnik-zagina-na-stroitelen-obekt-v-plovdiv.399367", "text": "Работник загина на строителен обект в Пловдив, съобщиха от Областната дирекция на МВР.\r\nОколо 12 часа e получен сигнал за пострадал 53-годишен работник на строителен обект до кръстовище на бул. \"Христо Ботев\" и ул. \"Любен Каравелов\". На място лекарски екип установил, че мъжът е в безсъзнание, малко по-късно той е починал.\r\nПо първоначални данни инцидентът е в следствие на удар от тухла, паднала при издигане на палет. Случаят ще се разследва.", "date": "2019.01.16", "title": "Работник загина на строителен обект в Пловдив"}
{"url": "https://www.dnes.bg/cars/2019/01/16/porsche-razkri-nai-prodavanite-si-modeli.399345", "text": "Изминалата година се оказа рекордна по обем на продажбите за много производители на премиум автомобили. Сред тях са McLaren, Rolls-Royce и Porsche. Германската компания вече успя да обобщи продажбите на своите модели през 2018 г.\n\r\nВ Porsche отбелязват, че нарастващата популярност на автомобилите на марката се дължи на голямото търсене на кросоувъри и всъдеходи. От 256 255 автомобила, продадени през 2018 г., 86 031 се падат на компактния кросоувър Porsche Macan. След него по популярност е \"по-големият му брат\" Porsche Cayenne със 71 458 бройки.\n\r\nНа трето място по реализирани продажби е седанът Porsche Panamera - 38 443 бройки. Той, всъщност, е лидер по ръст сред моделите на компанията спрямо предишната 2017 г. Четвърто място в класацията пък заема спортното купе 911 с 35 573 продадени бройки.\n                    \n                    \n                \r\nНай-много автомобили Porsche е продала в Китай - 80 180 бройки. Пазар №2 за германската компания през миналата година е бил този на САЩ - 57 202 автомобила, а в страните от Европа Porsche през 2018 г. е продала 77 216 единици.\r\n", "date": "2019.01.16", "title": "Porsche разкри най-продаваните си модели"}
{"url": "https://www.dnes.bg/usa/2019/01/16/v-kapana-na-ledenite-vodi-11-godishen-propadna-v-ezero.399348", "text": "11-годишно дете e е било спасено от ледените води на изкуствено създадено езеро край Чикаго. \n\r\nИнцидентът станал в късните следобедни часове в неделя в езерото в Нейпървил, на 50 км от Чикаго, съобщават от \"Чикаго Сън Таймс\". Сигналът бил подаден от случаен минувач, който забелязал детето, което се намирало в средата на почти изцяло замръзналите води. \n\r\nНа място веднага са пристигнали екипи на пожарната, които започнали операцията по изваждане на момчето. 11-годишното дете казало на спасителите, че краката му заседнали в тинята на дъното. \n\r\nЦялата операция по изваждането на момчето била заснета от един от пожарникарите, а на кадрите се вижда как колегите му със съвместни усилия разбиват леда. \n                    \n                    \n                \r\nЗа щастие, детето е било извадено, настанено е в болница и в момента няма опасност за живота му, съобщават местни медии. \r\n \r\n", "date": "2019.01.16", "title": "В капана на ледените води - 11-годишен пропадна в езеро"}
{"url": "https://www.dnes.bg/politika/2019/01/16/dps-nastoiava-borisov-da-se-razgranichi-ot-karakachanov.399375", "text": "ДПС настоява премиерът Бойко Борисов да се разграничи от изказванията на вицепремиера Красимир Каракачанов за случилото се във Войводиново, където бе пребит военнослужещ от двама братя роми и да бъдат предприети \"необходимите политически действия\".\n\r\nСлед инцидента Каракачанов се изказа остро, че \"ромите са станали изключително нагли\". Стигна се и до разрушаването на незаконните им постройки във Войводиново. Това разгневи ромите и те организираха протест с искането за оставката и извинението на Каракачанов.\n\r\n\"ДПС настоява министър-председателят да се разграничи от изказването на вицепремиера и министър на отбраната и да предприеме необходимите политически действия, в противен случай отговорността е на цялото правителство. ДПС настоява прокуратурата да се самосезира за всички прояви на омраза на етническа и верска основа, както и дали са спазени законите при разрушаването на домовете на хората. От ДПС настояваме и председателят на НС да вземе отношение, както и Народното събрание като цяло. Президентът да вземе отношение като обединител на нацията по Конституция\", прочете в декларация от трибуната на Народното събрание лидерът на движението Мустафа Карадайъ.\n\n\n\n\n\n\n                    \n                    \n                \r\nТой уточни, че случилото се във Войводиново е ужасно, но обвини управляващите, че те са отговорни за насаждането на разделение и омраза в обществото.\n\r\n\"Това, което се случи в с. Войводиново, Пловдивско, е ужасно. Ужасно е и онова, което се случи на курсантите по пътя Сливен – Гурково. Ужасно е и онова, случило се в Павел баня и в Благоевград. По-ужасното в случая е, че такива неща се случват по причина на управляващите. А всъщност тези и подобни случаи са един тревожен сигнал за тежкото разделение в обществото, за войнстващата омраза и натрупания гняв, за агресията и бездушието. Случилото се трябваше да накара управляващите да осъзнаят мащабите на разделението и последиците от политиката на омраза, която официално е на власт през последните години\", отсече Карадайъ.\n\r\nПо думите му това е груба манипулация и опит за политическа употреба с цел краткосрочни дивиденти. \n\r\n\"Моделът е един и същ – в навечерието на избори битови, хулигански, криминални случаи да се етнизират и да се превръщат в групово наказание. При грубо погазване на принципа за личната отговорност за всяко нарушение или престъпление. Или по-цинично – докато един вицепремиер поражда етническо напрежение, ГЕРБ в Пловдив открива Европейската културна столица на многообразието под мотото \"Заедно\", настоя той.\n\r\n\"Мирът и демокрацията са в опасност. Призоваваме към отговорност. С мисъл за бъдещето на Родината, с мисъл за бъдещето на нашите деца. Омразата трябва да спре. Разделението трябва да спре. Ред е да препотвърдим верността си към европейските ценности\", заключи Карадайъ.\r\n ", "date": "2019.01.16", "title": "ДПС настоява Борисов да се разграничи от Каракачанов "}
{"url": "https://www.dnes.bg/akoshtete-vqrvaite/2019/01/16/po-sveta-loshite-manieri-za-edni-sa-cennost-koi.399297", "text": "От малки са ви учили да не сърбате супата си, защото е невъзпитано. Може би ще се изненадате, но в някои страни този, както и много други лоши за нас навици всъщност са израз на добри обноски. Колкото и странно да звучи, по света лошите маниери за едни са ценност за други.\r\n\r\nВ Китай, Тайван и Япония да изсърбаш шумно супата или напитката, която ти е сервирана е най-висша форма на похвала на домакина. Това означава, че храната или питието са ви харесали много. Сърбането на нудълсите или спагетите в супата рамен също представлява проява на уважение към сервираната храна.\r\n\r\nДокато в западните култури закъснението се счита за неуважение към другия, в Индия не е така. За индийците е съвсем нормално да закъснееш между 15 и 30 минути за среща или за вечеря. Те държат много повече на самите отношения между хората, отколкото на точността, която е висша ценност за швейцарците и германците например.\r\n                    \n                    \n                \r\nВ Грузия е обидно да не пресушите чашата си до дъно, когато някой вдига тост. За щастие на черния ви дроб чашите им са с малки размери.\r\n", "date": "2019.01.16", "title": "По света – лошите маниери за едни са ценност. Кои? "}
{"url": "https://www.dnes.bg/notifikacii/2019/01/16/pogreban-pod-lavina-200-godishen-hotel-v-avstriia.399275", "text": "\n\r\nШестдесет гости, повечето от датски ски клуб, и служители успяха тази сутрин да се евакуират невредими от двестагодишен хотел в Централна Австрия, след като лавина помете сградата, предадоха ДПА и Асошиейтед прес.\r\nНа снимки, показани по австрийската телевизия ORF, се вижда как снегът е разбил прозорците и е нахлул по стълбището в хотела в австрийския курорт Рамзау.\r\nНилс Лет-Сьоренсен, председател на датския ски клуб \"Хобро\", похвали персонала и местните спасители за бързото преместване на туристите в друг хотел.\n\n\r\nПрез последните две седмици в Австрийските Алпи наваля няколко метра сняг, което доведе до затваряне на много пътища и до висок риск от лавини.\r\n                \n                В провинция Залцбург десетки хиляди граждани и туристи, включително в големия ски курорт Заалбах-Хинтерглем, останаха днес откъснати от шосеен транспорт.\r\nСнеговалежът отслабва, а в няколко райони предупреждението за опасност от лавини беше понижено с една степен от максималното \"най-високо ниво\" на \"високо\".", "date": "2019.01.16", "title": "Погребан под лавина: 200-годишен хотел в Австрия"}
{"url": "https://www.dnes.bg/eu/2019/01/16/i-sega-vtori-referendum-zabaviane-na-brexit.399312", "text": "Британският премиер Тереза Мей трябва да прекъсне процеса на излизане от ЕС и да организира втори референдум. Това заяви вчера шотландският първи министър Никола Стърджън, след като британският парламент отхвърли сделката за Brexit, която Мей сключи с Брюксел, предаде Ройтерс.\n\r\n\"Не можем повече да губим време. Дошъл е моментът да спрем стрелките на член 50 /.../ трябва да бъде прокаран закон, за да може електоратът отново да се произнесе по въпроса\", заяви Стърджън пред Би Би Си.\n\n\n\n\r\nАрлин Фостър, лидерката на северноирландската Демократична юнионистка партия, подкрепяща британското правителство, заяви, че Тереза Мей трябва да се стреми към фундаментални промени в сделката за развода с ЕС.\n                    \n                    \n                \r\n\"Успокоения под формата на писма или топли думи няма да са достатъчни. Премиерът сега трябва да се върне в ЕС и да се опита да постигне фундаментални промени в споразумението за оттегляне\", каза Фостър в изявление.\n\r\nТя увери, че партията й ще работи конструктивно с правителството за постигане на по-добра сделка.\n\r\nБритански депутати подготвят предложение за забавяне на процеса по член 50 от Лисабонския договор, който урежда процедурата за напускането на блока, заявиха пък вчера няколко британски министри пред бизнес лидери, съобщи Ройтерс, като се позовава на източник, присъствал на разговора им.\n\r\nПостигнатото от британския премиер Тереза Мей споразумение с ЕС за Brexit беше отхвърлено в Камарата на общините вчера, и в телефонен разговор с бизнес лидери няколко министри изказаха предположението, че датата 29 март за напускане на ЕС може да бъде отложена, пише БТА.\n\r\nМинистърът на финансите Филип Хамънд, министърът на бизнеса и енергетиката Грег Кларк и министърът за Brexit-а Стивън Баркли заявили, че \"депутати от задните банки подготвят предложение за забавяне на член 50\".", "date": "2019.01.16", "title": "И сега? Втори референдум, забавяне на Brexit?"}
{"url": "https://www.dnes.bg/eu/2019/01/16/na-100-metra-pod-zemiata-dvugodishno-padna-v-kladenec.399293", "text": "Дете на 2 годинки пропадна в сондаж за вадене на вода в Испански град. Хулен изчезнал в неделя, 13 януари, а акцията по спасяването му се превърна в прецедент. \n\r\nЕкипите установили, че детето е паднало в сондаж за търсене на вода в община Тулен в испанската провинция Малага. Спасителите открили край кладенеца пакет сладки и пластмасова чаша. \n\r\nВ акцията по изваждане на момченцето са се включили 100 души, а самата операция се оказва голямо предизвикателство. Сондажът е изключително тесен - с диаметър едва 25 см, но с дълбочина 100 метра.  \n\r\nПървоначално екипите се опитали да пуснат вътре в кладенеца камера, но тя успяла да достигне само до 70-ия метър. Затова трябвало да намерят друг вариант да спасят 2-годишното момченце от сондажа. \n                    \n                    \n                \r\nВариант бил да прокопаят сонда в съседство и след това двата кладенеца да се съединят, но спасителите го отхвърлили заради техническите трудности, съобщават от \"Труд\". \n\r\nРешили да прокопаят хоризонтален тунел с дължина около 80 метра, защото особеностите на терена го позволявали - сондата се намирала на висок склон. \n\r\nДетето още не е извадено, а спасителните екипи уверяват, че операцията няма да спре, докато не завърши успешно. \n\r\nСемейството на 2-годишното момченце вече е преживяло една загуба на дете, след като през изминалата година починало 3-годишното братче на Хулен.\r\n ", "date": "2019.01.16", "title": "На 100 метра под земята – двугодишно падна в кладенец!?"}
{"url": "https://www.dnes.bg/obshtestvo/2019/01/16/silniiat-viatyr-ostava-vremeto-obache-se-zatoplia.399315", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИ днес се очаква опасен вятър на много места в страната. Вчера имаше силни пориви на вятъра както в Сливен, така и по границата ни с Турция. В подбалканските полета също имаше проблеми – вятърът достигна почти 100 километра в час.\r\nДнес ще продължи да духа западен вятър. Това обаче ще доведе до повишаване на температурите, прогнозира днешния ден климатологът на Bulgaria ON AIR Симеон Матев. Затопляне ще настъпи и в планините, като сутринта ще бъде студена. На в. Мусала е -22 градуса, но се очаква бурно затопляне, отбеляза още той.\n\r\n\"Утрешният ден ще бъде най-приятният от началото на годината – облачността ще се разкъса, температурите ще се повишат и вятърът ще стихне. По подобен начин ще протече и петъкът. Уикендът се очакват валежи\", посочи Матев в \"България сутрин\".\n                    \n                    \n                \r\n\r\n ", "date": "2019.01.16", "title": "Силният вятър остава, времето обаче се затопля"}
{"url": "https://www.dnes.bg/notifikacii/2019/01/16/naredbi-a-sirene-i-menteto-s-nishesteto-pak-na-edin-shtand.399215", "text": "Търговците масово не са готови да отговорят на новите изисквания към наредбата, указваща продажбата на млечни продукти, според която имитиращите трябва да са на отделен щанд.\n\n\n\r\nСупермаркетите, кварталните и специализираните магазини за млечни продукти, продължават да си продават както досега, без промени в обичайния ред, показва проверка на \"Монитор\".\r\nНовите условия в Наредбата за специални изисквания към млечните продукти и разделянето им от имитиращите влязоха в сила на 14 януари.\r\nСпоред нея продуктите, които съдържат заместваща съставка – като палмово масло, други вид хидрогенирани растителни мазнини или всякакъв вид нишесте, трябва да се предлагат на отделен щанд, а най-отгоре да има етикет, който да указва, че тези стоки са имитация.\r\n                \n                Освен това, въпросният заместващ елемент трябва да бъде изписан, а опаковката на сиренето, млеката и кашкавала да е различна от тази на останалите продукти.\r\nДопълнително изискване е и думата \"млечен\", както нейните производни, да не присъства никъде по етикетите на имитиращите продукти.\r\nВ някои супери, дори и в големите търговски вериги, продължават обаче да продават млечни и немлечни продукти заедно, а в етикетите им няма промяна.\r\nЕдинствената разлика, която може да се забележи, е в аранжировката, което е периодично явление.\r\nПри кварталните магазини картината не е по-различна - сиренето се продава на едно място, дори изборът да е далеч по-ограничен. На места се предлагат по точно 1-2 вида сирене и то в съвсем малки количества, което би направило разпределението по-лесно, но въпреки това разграничение и отделен щанд или етикет липсват.\r\nВ млекарниците изискванията също не са спазени - търговците продават, без да са обозначили разликите в продуктите, а хората продължават да купуват, без да обръщат внимание на съдържанието.", "date": "2019.01.16", "title": "Наредби, а? Сирене и ментето с нишестето – пак на един щанд!"}
{"url": "https://www.dnes.bg/eu/2019/01/16/provalyt-na-sdelkata-za-brexit-e-katastrofa-za-velikobritaniia.399314", "text": "Снощният вот по сделката на Тереза Мей за Brexit е много по-лош за Великобритания, отколкото за Евросъюза. Това коментира българският евродепутат Андрей Ковачев пред БНР.\r\n \r\n\"Това е катастрофа. Разбира се, не е добре за Европейския съюз, но много по-лошо е са за самата Великобритания. Затова и Доналд Туск, и Жан-Клод Юнкер, и всички ние призоваваме Великобритания изключително бързо да реши какво ще прави“, каза Ковачев.\n\n\n\n\r\nСпоред него определени британски политици са вкарали страната в задънена улица.\n\r\n\"Дивият популизъм, лъжите и дезинформацията по отношение на ЕС доведоха до това, че Великобритания е пред сериозен проблем и то икономически, ако тя на 29 март излезе от ЕС без никакво споразумение. За третите страни важат всички ставки, тарифи, митнически сборове. За всяка стока, произведена във Великобритания, ще трябва да се плащат, ако влезе в общия пазар на ЕС, митнически сборове\", обясни евродепутатът.\n                    \n                    \n                \r\nТой е категоричен, че няма как да се промени сегашното споразумение. По думите му единственият вариант е, ако страната реши да проведе втори референдум, тогава да се даде някаква отсрочка. \n\r\nПредсрочни избори не решават проблема с Brexit, каза още Андрей Ковачев.\n\r\nОколо 100 евродепутати, сред които и Ковачев, подписаха отворено писмо до британската общност, в което я уверяват, че ако преосмисли своето решение, е добре дошла отново в семейството на Евросъюза.\n\r\nБританският премиер Тереза Мей претърпя съкрушителна загуба в Камарата на общините при гласуването на нейната сделка за Brexit. 432 депутати гласуваха против и само 202 я подкрепиха. Мей загуби вота с цели 230 гласа. Това е най-тежката загуба на британски премиер от 20-те години на миналия век.\r\n ", "date": "2019.01.16", "title": "Провалът на сделката за Brexit е катастрофа за Великобритания!"}
{"url": "https://www.dnes.bg/sofia/2019/01/16/chasti-ot-sofiia-ostavat-bez-voda-na-17-ianuari-chetvyrtyk.399320", "text": "На 17 януари 2019 г. (четвъртък), във връзка с изграждане на сградно водопроводно отклонение на ул. „Светла“ кв. „Модерно предградие“, се налага спиране на водоподаването от 09:00 до 17:00 часа на клиентите на „Софийска вода”, живеещи в района на:\r\nул. „Черни Дрин“, ул. „Баба“, ул. „Братя Станиславови“, ул. „Стефан Дуньов“, ул. 357, гробищен парк „Бакърена фабрика“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 379 ъгъла с ул. „Братя Станиславови“.\n\r\nНа 17 януари 2019 г. (четвъртък), във връзка с реконструкция на уличен водопровод пред бл. 603 жк. „Люлин“ 6, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\r\nпо ул. 605 от бул.“Джавахарлал Неру“ до ул. „Полк. Никола Попов“, бул. “Джавахарлал Неру“ №41, бл. 603, бл. 609.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: на паркинга пред бл. 609 .\n\r\nНа 17 януари 2019 г. (четвъртък), във връзка с монтаж на редукоур за налягане на ул. „Къпина“ кв. „Княжево“, се налага спиране на водоподаването от 10:00 до 22:00 часа на клиентите на „Софийска вода”, живеещи в района на:\r\nУл. „Явор“, ул. „Горска теменуга“, ул. „Витошки бор“, ул. „Къпина“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Горска теменуга“ ъгъла с ул. „Калинка“ .\n\r\nНа 17 януари 2019 г. (четвъртък), във връзка с изграждане на сградно водопроводно отклонение на бул. „Цар Борис III“ местност „Гърдова глава“, се налага спиране на водоподаването от 10:00 до 22:00 часа на клиентите на „Софийска вода”, живеещи в района на:\r\nпо бул. „Цар Борис III“ (източен локал) от ул. „Елица“ до бул. „Никола Петков“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Елица“ ъгъла с бул. „Цар Борис III“.\n\r\nНа 17 януари 2019 г. (четвъртък), във връзка с диагностика на уличен водопровод на ул. „Георги Никифоров“ с. Чепинци, се налага спиране на водоподаването от 10:00 до 15:30 часа на клиентите на „Софийска вода”, живеещи в района на:\r\nул. „Георги Никифоров“, ул. „Липа“, ул. „Голяма могила“, ул. „Стефан Недялков“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Липа“ ъгъла с ул. „Голяма могила“ .\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2019.01.16", "title": "Части от София остават без вода на 17 януари, четвъртък "}
{"url": "https://www.dnes.bg/index/2019/01/16/receptata-dnes-svinski-kotleti-na-tigan-s-gybi.399219", "text": ":\r\n \r\n4 свински котлета\r\nсол и черен пипер на вкус\r\n1 щипка чеснова сол\r\n1 глава лук, нарязан\r\n½ кг пресни гъби, нарязани на филийки\r\n½ чаша гъбен бульон\r\n½ чаша готварска сметана\r\n \r\n:\r\n \r\nОвкусете месото с пипера, солта и чесновата сол от всички страни. Загрейте малко мазнина в дълбок тиган на средна температура. Запържете най-напред котлетите от всяка страна по 3-4 минути. След това добавете лука и гъбите и гответе, докато леко се задушат. Залейте с разтворения бульон и сметаната. Похлупете с капак, намалете температурата и оставете да къкри 20-30 минути, докато месото стане крехко и сочно, а сосът се редуцира.\r\n\r\n", "date": "2019.01.16", "title": "Рецептата Dnes: Свински котлети на тиган с гъби "}
{"url": "https://www.dnes.bg/politika/2019/01/16/temenujka-petkova-nujdaem-se-ot-novi-atomni-centrali.399310", "text": "Анализът на Българската академия на науките /БАН/ показва, че има необходимост от нови атомни мощности не само в България, но и в целия регион. Това каза министърът на енергетиката Теменужка Петкова, съобщава БТА. \n\n\r\nПо думите й изграждането на проекта АЕЦ \"Белене\" ще стане само при спазване на изискванията и условията на пазарните принципи - без предоставяне на държавна гаранция, без предоставяне на корпоративна гаранция и без сключване на дългосрочни договори за изкупуване на електрическа енергия.\n\r\nМинистърът на енергетиката добави, че енергийната сигурност е пряко свързана със запасите, които България притежава от лигнитни въглища в Маришкия басейн. Тези запаси ще бъдат достатъчни да се задоволи производството на електрическа енергия от въглища за следващите 60 години.\n                    \n                    \n                \r\nОчаква се скоро да има решение за безсрочна дерогация на ТЕЦ \"Марица-Изток\" 2. Купуването на емисии за работата на ТЕЦ \"Марица-Изток\" 2 е една от важните задачи, които в Министерството на енергетиката са успели да свършат, отбеляза Теменужка Петкова.\r\nПредстои и искането на дерогация за другите централи - съответно двете американски централи и \"Брикел\", допълва още енергийният министър.", "date": "2019.01.16", "title": "Теменужка Петкова: Нуждаем се от нови атомни централи!"}
{"url": "https://www.dnes.bg/stranata/2019/01/16/141-godini-ot-osvobojdenieto-na-plovdiv.399309", "text": "Освобождението на Пловдив на 16 януари 1878 година е следствие на победата на руските войски в последната голяма битка по време на Руско-турската освободителна война. С действията си на 15 срещу 16 януари кап. Александър Бураго и въоръжените български отряди спасяват Пловдив от разграбване и опожаряване от черкези и башибозук. Това каза Стефан Шивачев, директор на Историческия музей в Пловдив, съобщава БТА.\n\r\nПо думите му тази дата е паметна за града, защото слага край на епохата на османското владичество, продължила пет века и поставя началото на новото му развитие.\n\r\nНа карта е била поставена съдбата на най-големия град в българските земи\n                    \n                    \n                \r\nПо време на събитията, които се разиграват в периода от 14 до 18 януари, на карта е била поставена съдбата на най-големия град в българските земи - Пловдив. Опасността тогава за града е свързана с това, че пред ген. Йосиф Гурко, командващ на отряда на руските войски, е бил изправен примера със Стара Загора, Калофер, със Сопот и с много други български градове, които са били напълно разорени по време на войната, добавя Шивачев. Самите сражения започват на 14 януари и основно се водят в полите на Родопите, южно от Пловдив, но по думите му опасността за града идва от нередовната турска войска - черкези и башибозук, с които е пълен и чиято цел в края на войната е да грабят и да опожаряват.\n\r\nНа 15 януари вечерта, на около 3 км западно от Пловдив, ген. Гурко вижда огнените езици, които избухват в различни части в града и за да се ориентира в обстановката, изпраща ескадрона на кап. Бураго с 60-на конници на разузнаване.\n\r\nЕскадронът на Бураго влиза в Пловдив от запад и използва ситуацията, че турското командване е заплашено от обкръжаване от руските войски - част от тях се движат в полите на Родопите, а друга част - северно от река Марица. За да избегнат това, командващият Сюлейман паша разпорежда оттегляне от Пловдив. Така кап. Бураго влизайки в града, успява да завземе пощата, достига до железопътната гара, където, според неговия разказ, намира сервираната вечеря на Сюлейман паша и неговите офицери, които са заминали панически с влака в посока към Одрин.\n\r\nХората на Бураго спасяват Пловдив от опожаряване\n\r\nБлагодарение на тези действия на хората на Бураго и на отрядите, които охраняват християнските махали, Пловдив е спасен от опожаряване, коментира Стефан Шивачев. Какво би могло да стане в града, по думите му са пример 122-та българи, които в този момент са се намирали в най-страшния пловдивски турски затвор - Ташкапия. През нощта на 15 срещу 16 януари те са изведени от затвора, конвоирани в посока Родопите, но в стремежа си за по-бързо оттегляне, на 2-3 км от тогавашния Пловдив са изклани, уточнява историкът. Това са българи, много от които са в затвора от дълги месеци, тъй като някои са участници в Априлското въстание.\n\r\nБлагодарение на този умел ход на ген. Гурко, изпращането на ескадрона на кап. Бураго, дължим спасяването на града, категоричен е Шивачев. Според него днес нямаше да ги има възрожденските къщи в Стария Пловдив, с които много се гордеем, нямаше да е останало нищо от Българското възраждане. Съдбата на Стара Загора, градът който изцяло е унищожен, и на още десетки български градове, би последвала и Пловдив, допълва историкът.\n\r\nЗапочва новия етап в развитието на Пловдив\n\r\nСпоред Шивачев трябва да се отчете и това, че на този ден, 16 януари, денят, в който ген. Гурко е посрещнат пред катедралния храм \"Св. богородица\", започва новият етап в развитието на Пловдив. В предните пет века на османско владичество в града са построени едва няколко обществени постройки. Въпреки, че по онова време Пловдив е най-големият град на българските земи, с около 33 000 души, той е бил един характерен за епохата, типичен османски град.\n\r\nВ следващите си 40-50 години градът не само увеличава тройно населението си, но става център на обявяване на българското Съединение през 1885 година, център на Първото българско изложение, изживява своя изключително важен период на модернизация в края на 19-ти и първите десетилетия на 20-ти век.\n\r\nПо традиция днес пловдивчани ще се преклонят пред делото на кап. Бураго и ген. Гурко и ще отбележат 141 години от освобождението на Пловдив с възпоменателно тържество пред паметника на Бураго в Дондуковата градина. Слово по повод годишнината и събитията от 1878 година ще произнесе Георги Василевски, преподавател по история в Националната търговска гимназия.", "date": "2019.01.16", "title": "141 години от освобождението на Пловдив"}
{"url": "https://www.dnes.bg/sofia/2019/01/16/cvetanov-cenata-za-iztrebitelite-f-16-shte-padne.399326", "text": "\nЦената на новите изтребители, които правителството се готви да купи от САЩ, ще падне. В това е убеден шефът на депутатите от ГЕРБ Цветан Цветанов.\n\r\nПарламентът ще одобри днес започването на преговори със САЩ за купуването на нови изтребители F-16V Block 70 и да се допуснат \"отклонения\" от досегашните български изисквания. \n\n\n\n\r\nОчаква се предложението на правителството да мине в пленарна зала с ключовата подкрепа на депутати от ДПС.\n\r\nВъв вторник то бе прието от парламентарните комисии по отбрана и финанси, въпреки опита на депутати от БСП да направят скандал, твърдейки че не са получили всички необходими документи.\n                    \n                    \n                \r\nВъпреки че заседанието на ресорната комисия по отбрана вчера беше закрито за медиите, обсъждането на точката днес в пленарната зала ще бъде открито.\n\r\n\"Ние няма от какво да се крием. Обществото трябва да знае къде ще се направи инвестиционният разход, защо го правим и че това е постигнат политически консенсус от коалиционния съвет\", обясни Цветанов.\n\r\nРешението обсъждането на решението на НС да е открито е било взето на председателски съвет по-рано днес, а негов автор е именно Цветанов.\n\r\n\"Досега имаме изразена позиция от институциите на САЩ, че когато започнат преговорите по същество, с всички детайли в подготовката за споразумение, ще можем да намерим необходимия консенсус за намаляване на цената\", каза още той.", "date": "2019.01.16", "title": "Цветанов: Цената за изтребителите F-16 ще падне!"}
{"url": "https://www.dnes.bg/notifikacii/2019/01/16/cherno-more-s-iasna-cel-goni-pyrvata-shestica.399318", "text": "Треньорът на Черно море Илиан Илиев тръгва с група от 25 играчи за лагера в Турция. Днес \"моряците\" срещат Черноморец (Балчик), а утре летят за югоизточната ни съседка.\r\nВ групата попадат и юношите Мартин Дичев и Петър Вуцов.\n\r\n\"Заради студеното време има футболисти, които имат оплаквания, но като цяло съм доволен от работата до момента. Ако се появи интересен футболист, който може да бъде привлечен и отговаря на нашия бюджет, ще го ангажираме. Може някой да си тръгне и някого да вземем\", каза Илиев пред БНР.\n\r\n\"Искам напролет да видя Черно море като в последните мачове - да бележим повече и да допускаме по-малко. Най-важното е да влезем в шестицата. До четвъртфиналите за купата има доста вода да изтече\", добави специалистът.\n                \n                \r\nПо време на лагера в Турция ще бъдат изиграни 4 контроли - на 22 януари с Миедж (Легница), на 24 януари с Арка (Гдиня), на 28 януари с Вардар (Скопие) и на 30 януари с Олександрия.\n\r\n ", "date": "2019.01.16", "title": "Черно море с ясна цел - гони първата шестица"}
{"url": "https://www.dnes.bg/politika/2019/01/16/ns-othvyrli-iskane-na-bsp-za-promeni-v-zakona-za-hranite.399329", "text": "Искането на БСП за промени в закона за храните, който да премахне двойния стандарт, претърпя крах в пленарната зала. Още на първо четене поправките на левицата бяха отхвърлени. \n\n\nТе предвиждаха за всички продукти на българския пазар, които са произведени извън страната, да се изисква сертификат за съответствие, чрез който да се гарантира, че се спазват изискванията за еднакво качество.\n\r\nЗа нелоялните търговци се предвиждаха санкции, а целта беше пазарът да се дисциплинира в рамките от 6 месеца до 1 година. \n\r\nОт БСП искаха глобите да са между 10 000 и 20 000 лева за физическите лица, ако нямат такъв сертификат към стоките, а при повторно нарушение да скачат между 40 000 и 80 000 лева.\n                    \n                    \n                \r\nЗа юридически лица санкциите трябваше да са двойно по-високи.\n\r\nСпоред Десислава Танева от ГЕРБ обаче, такива промени няма как да са законово облечени.\n\r\n\"Това е популизъм и не може да породи правен ефект, това е шоу и политически лозунги\", скочи тя.", "date": "2019.01.16", "title": "НС отхвърли искане на БСП за промени в закона за храните"}
{"url": "https://www.dnes.bg/rusia/2019/01/16/putin-gaz-ot-turski-potok-za-es-samo-ako-briuksel-ne-prechi.399311", "text": "Европейският съюз трябва да осигури на своите членове гаранции, че Брюксел няма да попречи на доставките на руски газ в Европа чрез \"Турски поток\". Това заяви руският президент Владимир Путин в интервю за сръбския вестник \"Политика\" в навечерието на посещението си в Белград, предаде ТАСС.\n\r\n\"Газпром разработва различни варианти за продължение на сухопътния транзитен участък от газопровода /\"Турски поток\"/ в европейско направление и един от тях предвижда транспортирането на топливо по маршрута България - Сърбия - Унгария с излаз на газоразпределителния център в австрийския град Баумгартен\", каза Путин.\r\n                    \n                    \n                \"В този случай Сърбия не само ще използва руски газ, но и ще осигурява неговия транзит\", отбеляза той, цитиран от БТА.\n\r\n\"При окончателното утвърждаване на маршрута за доставка на руски газ, разбира се, ще бъде отчетена позицията на Европейската комисия\", заяви Путин.\r\n\"Ние предполагаме, че заинтересуваните от руски газ страни членки на ЕС трябва да получат от Евросъюза гаранции, че плановете за продължаване на \"Турски поток\" няма да бъдат провалени от произволни политически решения на Брюксел\", добави руският президент.\r\nТой отбеляза, че строителството на газопровода върви по набелязания график и се планира той да бъде напълно готов до края на 2019 година.", "date": "2019.01.16", "title": "Путин: Газ от \"Турски поток\" за ЕС, само ако Брюксел не пречи! "}
{"url": "https://www.dnes.bg/sofia/2019/01/16/izlizat-smetkite-za-parno-shte-ni-udariat-li-silno-v-portfeila.399322", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОчаква се днес да излязат новите сметки за парно за първия студен месец тази зима. \n\r\nПрез декември средната температура в София беше -0.3 градуса, което е с цели 3 градуса по-ниско от предходната година. Освен това, декември е и времето, в което хората прекарват по-голямата част от времето си у дома, заради коледните и новогодишни празници. От 1 октомври тази година пък с 16% се увеличи и потреблението на топлоенергия заради цената на природния газ. \n\r\nВъпросът - чака ли ни ударна сметка за парно? \n\r\n\"Сметките за месец декември са качени на сайта на \"Топлофикация\". По никакъв начин не можем да говорим за рекордни сметки. Потреблението на всеки клиент е строго индивидуално. Методиката за определяне на сметките е прогнозна, на базата на реалното отопление за предходния отоплителен сезон. Не бива да забравяме, че имаме 16% увеличение на цената на топлинната енергия. Очаквахме, че хората ще потребяват повече топлинна енергия. Направихме междинно замерване и установихме, че софиянци са употребили с 14% повече енергия\", посочи в предаването “България сутрин” по телевизия  говорителят на \"Топлофикация София\" Елизабет Павлова. \n\n\n\r\n                    \n                    \n                Тя препоръча на ползващите парно да махнат тежките мебели и завеси от радиаторите, за да може топлият въздух да циркулира. Трябва да се проветрява помещението – за 15 минути, широко отворени прозорци, но и спрян вентилатор на радиаторите, добави още тя пред репортера на Bulgaria ON AIR Петьо Атанасов.  \n\r\n\"Проблемите не бива да се търсят в потребителите, те ползват това, което им се предлага. Управлението на енергийните ни проекти е много слабо. Държавата трябва да се управлява от хора, които имат идея как се управлява държава и как се защитават интересите на хората. КЕВР не определя пазарни цени. Те определят цени по горна граница на потребление. Методиката за формиране на сметката за парно е грешна и противоречи на законите на физиката\", подчерта адвокат Данчо Стоянов.\n\r\n\"Сметките са незаконни и незаконно надписани. Няма договори. Това е непоръчана стока. \"Топлофикация\" твърдят, че продават на етажната собственост – следователно трябва да начисляват на етажната собственост. Фактурират се количества, които са много повече от доставената енергия. Общият топломер се манипулира. Никой не може да провери сметка на \"Топлофикация\". 300 000 лева отиват някъде настрани. Никой не знае къде\", отбеляза енергийният експерт Стоян Грозданов.\n\r\n\n\r\n ", "date": "2019.01.16", "title": "Излизат сметките за парно. Ще ни ударят ли силно в портфейла?"}
{"url": "https://www.dnes.bg/politika/2019/01/16/borisov-se-sreshta-s-maik-pompeo-podgotviat-vizita-pri-trymp.399308", "text": "Премиерът Бойко Борисов ще има специален разговор на четири очи с държавния секретар на САЩ Майк Помпео следващата седмица, съобщава \r\nДвамата ще разговарят в швейцарския курорт Давос. Борисов ще бъде там начело на българската делегация за втора поредна година. Помпео пък ще води американската делегация, след като президента Доналд Тръмп отказа участие във форума на световните лидери заради неприетия бюджет на САЩ и частичното “затваряне” на американското правителство.\n\r\nСреща между Борисов и Тръмп тази година ще е една от темите, които ще бъдат обсъждани на разговора на премиера с Помпео.\n                    \n                    \n                \r\nДвамата реално ще дадат и старт на преговорите за закупуване на изтребители F-16 от България. Преди Коледа двамата разговаряха за сделката по телефона. След това правителството на България обяви, че иска да преговаря директно със САЩ за закупуването на изтребители и спря конкурса, в който участваха още Швеция с “Грипен” и Италия с “Юрофайтър”, но втора употреба. Борисов и Помпео вече говориха по темата по телефона преди Нова година.\n\r\nВ Давос премиерът ще е и говорител на специален панел за интеграцията на Западните Балкани в ЕС.\n\r\nОсвен с американския държавен секретар Борисов вече имал уговорени разговори и с представители на “Кока-Кола” и “Шел”. На тези срещи ще се договарят инвестиции, които двете компании планирали да направят в България. “Шел” вече сондира за природен газ в българските териториални води на Черно море.\n\r\nПо искане на Русия пък Борисов ще има среща и с шефа на “Лукойл” Вагит Алекперов. И тук предварително обявената тема ще е инвестиции в България.", "date": "2019.01.16", "title": "Борисов се среща с Майк Помпео - подготвят визита при Тръмп"}
{"url": "https://www.dnes.bg/stranata/2019/01/16/helpbook-signali-koli-vyrhu-trotoar-stroej-na-zeleni-ploshti.399250", "text": "\n\r\nПроблемът с паркирането в Пловдив, както и в цялата страна, е огромен. В платформата на  постъпиха сходни сигнали за проблеми с паркирането в града. \n\r\nВ първия са изпратени снимки нав края на улица \"Станислав Доспевски\" и до ул. \"Д-р Вълкович\". Видно е, че автомобилът блокира изцяло преминаването на пешеходците.\n\r\nАналогично е положението и в края на същата улица - друг  върху тротоара. В закона се казва, че изрично се забранява паркирането на платното за движение и на тротоара непосредствено пред входовете на жилищни сгради и гаражи, когато това затруднява достъпа до тях. Видно от изпратените снимки е, че въпросните нарушения са на лице.\n                    \n                    \n                \r\nСледващия сигнал е отправен към район \"Овча Купел“ и касае  в квартала: \"От няколко дни пред блока, в който живея, се появи ограда. Вероятно с цел строителство на нова сграда. Изключително съм притеснен от случващото се, тъй като определената площ е зелено пространство и досега всички паркираха частично върху него, а сега сигурно ще се строи.“ Авторът на сигнала се възмущава, че зелените площи прогресивно изчезват за сметка на презастрояването и безогледното паркиране.\r\nЗавършваме днешния обзор със сигнал от Габрово за нуждата от  поне в центъра на града: \"Поради нарасналия брой на леки коли има нужда от пешеходни светофари в центъра на Габрово! На много места в други страни и в някои градове в България задръстванията се решават по този начин. Тогава няма да спират колите за всеки един пешеходец решил да прекоси, а ще спират за група от пешеходци, които няма да имат проблем да изчакат примерно 20 секунди, докато се задейства светофара и да преминат по пешеходната пътека\", пише нашият читател.\n\r\nТова са само малка част от получените сигнали през последните дни. Ако видите нередност, проблем, с който се сблъсквате всеки ден и искате да подадете сигнал - направете го онлайн в \n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.01.16", "title": "HelpBook сигнали: Коли върху тротоар, строеж на зелени площи"}
{"url": "https://www.dnes.bg/notifikacii/2019/01/16/stolichanka-ubiha-kucheto-v-sobstveniia-mi-dvor.399274", "text": "Полицаи от Своге задържаха 62-годишен, умъртвил домашно куче. Около 8:20 часа вчера столичанка се обърнала за помощ към полицията, съобщавайки, че кучето й е било убито в двора на вилата й в село Луково.\n\n\r\nВеднага на място бил извършен оглед и след установяването на насилствено причинената смърт на животното, полицаите предприели незабавни издирвателни действия.\r\nТака нe след дълго бил установен и задържан извършителят на престъплението - 62- годишен софиянец, който направил пълни самопризнания.\r\nСрещу него е започнато бързо производство за извършено престъпление.", "date": "2019.01.16", "title": "Столичанка: Убиха кучето в собствения ми двор!"}
{"url": "https://www.dnes.bg/notifikacii/2019/01/16/predi-50-g-ian-palah-jertva-jivota-si-za-chehite.399290", "text": "\"Той беше интровертен, винаги потънал в книгите и вестниците. Обичаше историята и се интересуваше и от философия\". Минал е половин век, но 70-годишната Ивана Жижкова все още изпитва емоции, говорейки за своя съученик Ян Палах.\n\r\n\"Беше красив. Много привързан към майка си. И нещо, което беше необичайно по комунистическо време, не се колебаеше да спори с преподавателите, когато не беше съгласен с тях\", спомня си тя за човека, който е бил известен с умалителните \"Янда\" и \"Хонза\" и също като нея е завършил средното си образование през 1966 г. в Мелник, северно от Прага.\n\r\nТри години по-късно, на 16 януари 1969 г., Ян Палах, вече студент по философия в Карловия университет в Прага, се самозапалва на централния Вацлавски площад.\n                \n                \r\nС този жест той иска да се противопостави на съветската окупация, която през 1968 г. удавя в кръв реформаторското движение \"Пражка пролет\", и да призове съгражданите си да не се примиряват с новия режим, твърд и безусловно подчинен на Кремъл.\n\r\nПолучавайки тежки изгаряния на 85 на сто от тялото, той умира в ужасни мъки на 19 януари.\n\r\nВ деня на погребението му 100 000 души преминават през Прага в мълчалив протест, пише  Ян Маршал от Франс прес.\n\r\n\"Пътувах между Прага и Мелник и видях във вестник малка статия: \"Студентът Я. П. се самозапали на Вацлавски площад\". След това разбрах, че това е Хонза. Разбира се, бях шокирана\", разказва Жижкова.\n\r\n\"В него имаше нещо, присъщо на гениите. Виждаше по-надалеч от нас, другите. Опитваше се да мобилизира нацията. Възхищавам му се, и до ден-днешен ме побиват тръпки. Толкова млад пожертва живота си\", разказва тя.\n\r\nЯн Палах произхожда от скромно семейство от Вшетати, село на 30 км от Прага. Баща му, починал през 1962 г., бил собственик на сладкарница, чийто магазин е конфискуван от комунистите, а майка му - продавачка в будка на гарата.\n\r\n\"През 1967 и 1968 г. Ян участва в младежки работни бригади в СССР. Той преживя шок, сблъсквайки се със съветската действителност, толкова различна от пропагандата\", разказва Яна Беранова, младата председателка на Обществото Ян Палах, базирано във Вшетати.\n\r\n\"Той отказваше да се примири с летаргията, в която обществото изпадаше малко по малко след окупацията. Той призова, напразно, за обща стачка. И след това взе своето решение.\"\n\r\nПреди зазоряване на 16 януари 1969 г. Ян Палах взима влака от Вшетати за Прага. В стаята на студентското си жилище той завършва своя манифест, искащ отмяна на цензурата и забрана на пропагандния вестник \"Зправи\" (\"Новини\"), разпространяван от окупационните войски и изобилстващ с това, което днес наричат \"фалшиви новини\".\n\r\n\"Седмица на Палах\"\n\r\nПо обяд той купува две пластмасови кофи и помолва механик от улица в съседство с Вацлавски площад да му продаде четири литра бензин.\n\r\nКъм 14.30 ч. Ян Палах се насочва към входа на Националния музей, на Вацлавския площад, който в този момент гъмжи от хора. Полива се с бензин и драсва клечка кибрит.\n\r\n\"В историята има моменти, когато трябва да се направи нещо\", успява да каже на болничното си легло.\n\r\nОще няколко чехи се самозапалват, вдъхновени от саможертвата му, включително студентът Ян Зайиц на 25 февруари и членът на комунистическата партия Евжен Плоцек на 4 април същата година.\n\r\n20 години по-късно, на 16 януари 1989 г. дисидент на име Вацлав Хавел е арестуван, докато полага венец в памет на студента мъченик.\n\r\nПоследвалата вълна от протести, наречена \"седмицата на Палах\", разклаща режима, който по-късно е пометен от \"Нежната революция\".\n\r\n\"Има такива, които не одобряват действията на Ян Палах, смятайки, че е трябвало да води борбата си по друг начин, без да жертва своя живот\", признава Беранова, която живее във Вшетати и преподава история в гимназия в Прага.\r\n\"Аз също често размишлявам по този въпрос. Хонза обичаше нашия народ и страна и, разбира се, е жалко, че вече не е с нас. Но онова, което е важно, е неговото наследство и това казвам на учениците си: трябва винаги да бъдат активни, трябва да умеят да поемат отговорност за това, което се случва в нашата страна\", подчертава учителката.\n\r\nПървоначално Ян Палах е погребан в пражкото гробище Олшани и гробът му става място за поклонение. През 1973 г. тайната полиция го ексхумира, за да го кремира и да зарови праха му във Вшетати.\n\r\nСлед падането на комунистическия режим прахът на Палах е отнесен в Олшани, където се очаква утре да отидат много чехи, за да му отдадат почит.\r\n/БТА/\r\n ", "date": "2019.01.16", "title": "Преди 50 г. Ян Палах жертва живота си за чехите"}
{"url": "https://www.dnes.bg/stranata/2019/01/16/otmyshtenie-zapechataha-s-piana-kola-v-shumen.399268", "text": "Кола в Шумен осъмна със съмнителна \"украса\". На улица, в центъра на града, бяла \"Шкода\" се оказа буквално запечатана с монтажна пяна.\r\nНа мястото на инцидента няма дефицит за паркоместа, а според очевидци на злодейството вероятно става въпрос за любовни отношения и ревност.\r\nБялата \"Шкода Октавия\" с румънски регистрационни номера била паркирана към 18:30 в неделя по стръмното на ул. \"Битоля\" пред необитаема къща, пише \"Монитор\".\r\nАвтомобилът бил служебен, а шофьорът, български гражданин, живеещ наблизо.\r\nКогато в понеделник в 8:30 мъжът отишъл да си вземе колата, го чакала изненада. Между вратите и купето от страната на шофьора навсякъде \"фугите\" били запълнени плътно със строителна пяна, така че да не може да се отвори  колата.\r\nИзненада чакала и от другата страна на автомобила. Там пък били надсраскани нецензурни изрази и послания към ползвателя на автомобила. По случая е образувано досъдебно производство.\r\n ", "date": "2019.01.16", "title": "Отмъщение! \"Запечатаха\" с пяна кола в Шумен"}
{"url": "https://www.dnes.bg/politika/2019/01/16/bsp-i-gerb-v-sblysyk-za-f-16-kyde-e-premieryt-kyde-e-prezidentyt.399340", "text": "Дебатът в парламента, който трябва да одобри днес започването на преговори със САЩ за купуването на нови изтребители F-16V Block 70, започна със скандал.\r\nТон даде социалистът Антон Кутев, който настоя премиерът Бойко Борисов да дойде в пленарната зала, защото решението, което ще бъде взето е много важно.\n\n\n\n\r\n\"Не Цветан Цветанов управлява държавата, а той\", скочи червеният депутат.\r\nСпоред Кутев личният ангажимент на премиера в случая е много важен, а пък народните избраници не били запознати с мнението на Бойко Борисов по този договор.\r\nДанаил Кирилов от ГЕРБ не остана длъжен на Антон Кутев и попита къде е главнокомандващият и бивш шеф на ВВС Румен Радев, който също е участвал в този процес, има отношение към сделката, той е подписал документа, с който исторически назад е стартирала процедурата.\r\n                    \n                    \n                Кирилов отсече, че е виждал президента само един път в НС и то в миналия мандат, когато дал на ГЕРБ и депутатите 7 дни, преди да ги разпусне.\r\n\"Не става въпрос за генерал, а за главнокомандващ\", скочи той и попита кога държавният глава ще дойде в НС да си представи ветото.\r\n\"Президентът има място и на балкона, и тук, в пленарната зала, да дойде, и без това следваща точка е ветото му, а той никога не идва да се аргументира\", допълни Кирилов.\r\nВ отговор на исканията и на Антон Кутев, и на Данаил Кирилов шефката на НС Цветан Караянчева обеща да информира Бойко Борисов и да се обади и на \"Дондуков\" 2.\n\r\n ", "date": "2019.01.16", "title": "БСП и ГЕРБ в сблъсък за F-16: Къде е премиерът, къде е президентът?"}
{"url": "https://www.dnes.bg/eu/2019/01/16/tatuirovkite-vliazoha-v-potrebitelskata-koshnica-v-belgiia.399319", "text": "Татуировките са насъщна част от живота не белгийците. Това става ясно, след като те бяха включени в потребителската кошница на цените, чрез която властите наблюдават стандарта на живот в страната.\n\r\nВ кошницата се следят цените на 12 групи от най-търсените стоки и услуги от населението. Тя служи за  изчисляване на индекс на цените, който е определящ за индексирането на доходите.\n\r\nТази година към списъка освен татуировките за първи път се добавят още цените за смяна на брава, почасовата надница за ремонт на покрив, покупката детска количка и на автомобил на старо, както и стойността на готварските книги. Консултацията с диетолог, цената на термокомпресорите и наемът на студентско общежитие завършват допълненията към списъка за 2019 г., който се обновява всеки януари.\n                    \n                    \n                \r\nПодборът на съдържанието на потребителската кошница се определя от тенденциите в търсенето, като дял от разходите на домакинствата. Данните се събират основно от магазините. От 2019 г. ще започне по-детайлно наблюдение на онлайн продажбите заради увеличаването на покупките през интернет в сравнение с тези в класическите магазини. Индексът за цените на обувките вече ще се взема от онлайн продажбите, съобщават местните медии.\n\r\nСъдържанието на кошницата се одобрява ежегодно от правителството в съгласие с работодателските организации и синдикатите. \n\r\nМиналата година към кошницата бяха включени разходите за ремонт на компютри и на жилищни блокове, за правене на педикюр, ортопедичните сделки, детекторите за дим и орхидеите, и бяха извадени празните CD, азалиите и алстроемериите.\n\r\nЦените на продуктите и услугите в кошницата се използват за изчисляване на индекса на потребителските цени, който служи за определяне на увеличението на пенсии и заплати. Индексацията на доходите цели стандартът на живот да се поддържа в съответствие с инфлацията.\n\r\nПрез 2018 г. статическата агенция на Белгия отчита най-голямо поскъпване на енергията и пътуванията в чужбина. Цените на наемите, културните събития, дрехите и телекомуслугите са поевтинели най-значимо.\r\n ", "date": "2019.01.16", "title": "Татуировките влязоха в потребителската кошница в Белгия"}
{"url": "https://www.dnes.bg/eu/2019/01/16/gorchiv-den-za-evropa-haotichen-brexit-e-nai-loshiiat-variant.399316", "text": "Великобритания ще бъде най-големият губещ, ако напусне ЕС без сделка. Това заяви френският президент Еманюел Макрон, цитиран от Ройтерс. Макрон направи това изявление, след като долната камара на британския парламент гръмко отхвърли споразумението за Brexit между премиера Тереза Мей и ЕС.\n\r\n\"Първият вариант е те да напуснат без сделка. Те казват: \"няма сделка\". Това е страшно за всички. Първите губещи в такъв вариант ще бъдат британците\", заяви Макрон на среща с кметове в Париж.\n\r\n\"Вторият вариант е, както ни казват - според мен точно това ще направят, познавам ги малко - \"ще се опитаме да подобрим каквото можем да получим от европейците и пак ще гласуваме\", добави френският президент. В такъв случай, по думите му, \"ние може би ще направим подобрения по едно-две неща, но не мисля, че ще стане, защото ние постигнахме максимално възможното по сделката и няма да спрем да защитаваме европейските интереси, само за да решим вътрешнополитическите въпроси на Великобритания\".\n                    \n                    \n                \r\nСлед като похвали председателя на Европейския съвет Доналд Туск и главния преговарящ на ЕС Мишел Барние, Макрон изрази очакване Лондон в крайна сметка да поиска още време за предоговаряне на сделката. \"Има и трети вариант, те да кажат - и според мен те ще започнат с втория вариант и ще стигнат до третия - \"в действителност, ще ни трябва още време за да предоговорим нещо\", каза Макрон. Това създава много несигурност и тревога, отбеляза френският президент.\n\n\n\n\n\r\nГерманският вицеканцлер и министър на финансите Олаф Шолц предупреди за риск от хаотично излизане на Великобритания от ЕС, съобщиха Франс прес и ТАСС.\n\r\n\"Днес е горчив ден за Европа\", написа той в Тwitter, коментирайки снощното гласуване в британския парламент против споразумението между Брюксел и Лондон. \"Ние сме подготвени, но един твърд Brexit представлява най-лошия от всички варианти за ЕС, но особено - за Великобритания\", смята германският вицеканцлер.\n\r\nЛидерът на Християндемократическия съюз /ХДС/ Анегрет Крамп-Каренбауер също изрази \"дълбоко съжаление\" за отхвърлянето на сделката, а министърът по европейските въпроси окачестви случилото се като \"бедствие\", но увери, че \"вратите на Европа остават отворени\".\n\r\nГерманското правителство с бързи темпове се готви за хаотично излизане на Великобритания от ЕС, съобщи на сайта си в. \"Ханделсблат\", позовавайки се на конфиденциален документ на външното министерство. \"В светлината на вътрешнополитическата ситуация в Обединеното кралство не трябва да се изключва хаотичен Brexit\", се казва в документа. \"Затова правителството ускорява подготовката си, преди всичко в случай на хаотично напускане\".\n\r\nИрландия от своя страна заяви, че споразумението за излизането на Обединеното кралство от ЕС, което премиерът Тереза Мей постигна с Брюксел, не може да бъде предоговаряно, дори след категоричното му отхвърляне в британския парламент вчера, предаде Ройтерс.\n\r\n\"Ирландското правителство припомня ясната позиция на Европейския съвет от срещата му на 13 декември, че споразумението за оттегляне не е отворено за предоговаряне. Това беше потвърдено в съвместното писмо на председателите Туск и Юнкер до премиера Мей\" в понеделник, посочи Дъблин в изявление.\n\r\n\"Ирландското правителство признава, все пак, че един хаотичен Brexit е лош вариант за всички, не на последно място в Северна Ирландия. Все още не е твърде късно да се избегне този изход и ние призоваваме Обединеното кралство да каже как предлага да се излезе от тази безизходица в най-спешен порядък\", се казва в изявлението. \n\r\nИспанското правителство заяви, че споразумението за Brexit, което вчера беше отхвърлено в британския парламент, е било \"на-доброто възможно\" и предупреди, че предоговарянето му \"ще доведе до опасен сценарий\", предаде Асошиейтед прес, цитирана от БТА.\n\r\nСделката, която сключиха ЕС и британското правителство \"е вариантът, който най-добре защитава интересите на двете страни, както и правата на гражданите и икономическите актьори\", изтъкна испанското социалистическо правителство.\n\r\nМадрид добави, че излизането на Великобритания от ЕС на 29 март без план за отношенията й с ЕС след Brexit \"е невероятен и нежелан сценарий, който обаче не може да се изключи\".\n\r\nДатският премиер Ларс Льоке Расмусен заяви вчера, че отхвърлянето на споразумението за Brexit от британския парламент е \"много жалко\", предаде ДПА. \"Една крачка по-близо към сценарий за хаотичен Brexit без сделка. Времето изтича\", написа Расмусен в Тwitter. \"Сега британското правителство трябва да предложи какво следва. Междувременно ние ще ускорим подготовката си за Brexit без споразумение\", добави той.\r\n ", "date": "2019.01.16", "title": "Горчив ден за Европа: Хаотичен Brexit е най-лошият вариант"}
{"url": "https://www.dnes.bg/stranata/2019/01/16/vyzrastna-jena-i-sinyt-i-zaginaha-pri-pojar-v-kyshta.399328", "text": "80-годишна жена и синът и на 58 години са загинали при пожар в къща в Шумен, съобщават от МВР. \r\nИнцидентът е станал снощи. \r\nПожарът е възникнал на първия етаж на къщата. Жената е на 80 години, а мъжът - на 58. Ще бъде извършен допълнителен оглед. Предполага се, че пожарът е причинен от печка на твърдо гориво.", "date": "2019.01.16", "title": "Възрастна жена и синът й загинаха при пожар в къща"}
{"url": "https://www.dnes.bg/obshtestvo/2019/01/16/zaradi-pedofili-v-mrejata-iskat-speshno-zakonovi-promeni.399313", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт Центъра за безопасен интернет ще поискат от парламентарната комисия на младежта и спорта спешни мерки срещу педофилите в интернет.\r\nВсе по-трудно става да убедим децата, че игрите навън са много по-забавни и безопасни за тях и часовете, които прекарват онлайн, продължават да се увеличават, а с това успоредно растат и рисковете. Педофилите стават все по-активни в сайтовете.\n\r\n\"От една страна, имаме текстове в Наказателния кодекс, които приравняват споделянето и притежаването на детска порнография с участието в полови актове - симулирани или реални. Наказанието предвижда до 5 години затвор, което означава, че не влиза в категорията тежко престъпление. От там идва проблемът, че могат да бъдат изисквани трафични данни само на заподозрян в тежко престъпление\", обясни Емануиел Георгиев от Центъра за безопасен интернет в студиото на \"България сутрин\"\n                    \n                    \n                \r\nПо неговите думи, според Закона за защитата на личните данни всяка страна членка на ЕС може да избере минимална възраст за регистрация в социална мрежа без изрично родителско съгласие. Той смята, че ако тя е 14 години, много деца ще се регистрират с фалшива възраст и вдигането на границата няма да помогне.\n\r\n\"Най-важното е да подготвим децата за дигиталната среда, а не просто да ги ограничаваме. За съжаление тук родителите се чувстват неуверени. Интернет не трябва да го разбираме само в техническия аспект, това е социална среда. Онлайн тормозът е това, с което най-често се сблъскваме\", коментира Георгиев пред .\n\r\nСпециалистът обясни, че според изследване всяко пето дете се е срещало на живо с някого, с който се е запознало в интернет и рискът от това е огромен.\n\r\n\r\n ", "date": "2019.01.16", "title": "Заради педофили в мрежата: Искат спешно законови промени"}
{"url": "https://www.dnes.bg/zvezdi/2019/01/16/rita-ora-misli-misli-ta-chak-ne-moje-da-spi.399335", "text": "Рита Ора призна, че има проблеми със заспиването, тъй като в ума ѝ постоянно се появявали различни идеи.\r\nОт вестник \"Guardian\" са я попитали за кой проблем тя би искала да получи някаква помощ или лечение и певицата отговаря: \"Как се заспива веднага? Когато знаеш, че имаш само два часа през деня за дрямка, но умът ти препуска със 100 мили на час. Как изключваш и заспиваш? Това искам да разбера\".\r\nТя трудно се справя и с махмурлука, затова се е научила да не смесва \"работата с удоволствието\". Звездата споделя, че добрите приятели биха разбрали, ако тя откаже да пие, за да се събуди свежа на сутринта.\r\n \r\n", "date": "2019.01.16", "title": "Рита Ора мисли, мисли, та чак не може да спи"}
{"url": "https://www.dnes.bg/eu/2019/01/16/britanskiiat-parlament-ima-3-dni-za-nov-variant-na-brexit.399321", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБританският парламент отхвърли категорично споразумението за Brexit. 432-ма депутати гласуваха срещу сделката с Брюксел, а само 202-ма го подкрепиха. Първите думи на британския премиер бяха, че сега парламентът трябва да покаже дали продължава да подкрепя нейното правителство и поиска вот на доверие. \n\n\n\n\r\nСигурен ли е хаосът в отношенията между Великобритания и ЕС и какви са възможните сценарии коментират журналистите Соня Колтуклиева и Николай Барулов в студиото на \"България сутрин\".\n\r\n\"Проблемът е, че няма конкретен отговор и конкретно решение на казуса, който да доведе до нормален за всички край. Този вот, който се проведе, означава, че нито хората, които са гласували за излизане, нито тези, гласували за оставане, биват доволни от този резултат. Никой не иска такава сделка\", категоричен беше Николай Барулов.\n                    \n                    \n                \r\nСпоред Соня Колтуклиева медиите имат голяма вина за пропагандата, която е върнала имперските настроения във Великобритания.\n\r\n\"Великобритания и цяла Европа, заради отсъствие на лидерство, заради отсъствие на политици, които имат идеология и платформа, разсипват държавите си и Европа\", коментира журналистката пред .\n\r\nБарулов обясни, че 29 март е гласуван като крайна дата по закон. По думите му със снощния вот правителството разполага с три дни да даде друг вариант. Според него, ако се стигне до вот на недоверие, Тереза Мей ще остане.\n\r\n\"Ако Великобритания излезе без сделка, това ще бъде тотална катастрофа за тази държава\", категоричен беше журналистът.\r\n ", "date": "2019.01.16", "title": "Британският парламент има 3 дни за нов вариант на Brexit"}
{"url": "https://www.dnes.bg/stranata/2019/01/16/protest-zaradi-eko-katastrofata-v-zapadnite-pokrainini.399330", "text": "\nОколо 20 души се събраха на протест пред сградата на Министерството на околната среда и водите, провокирани от екологичната катастрофа в Западните покрайнини и заплахата за българските територии, съобщава БНР. \n\r\nОрганизатори на протестната проява са инициативен комитет \"За чиста природа\" - Кюстендил и сдружение \"Балканка\" - София.\n\r\nПротестиращите упрекват екоминистерството в бездействие по отношение на кризата в Босилеград и подчертават, че мина \"Караманица\" използва \"убийствени технологии за добив на олово, мед и цинк\".\n\r\n\"Това е директна атака на сръбската държава срещу здравето на хората и другото е здравето на природата. Питейната вода на Долно Тлъмино, село от другата страна на границата, е 13 пъти над нормата съдържание на арсен\", заяви Димитър Куманов от сдружение \"Балканка\" - София.\n                    \n                    \n                \r\nЗатова гражданите призовават: \n\r\n\"На най-високо държавно ниво, ниво министър-председател, да се срещат със сръбските власти и не да си говорят за това как ще организират световното първенство по футбол през 2030 година, ами да си говорят затова как сърбите тровят нашите хора\".\n\r\n\"Нашите, с безотговорните изявления на министър Димов, дадоха оръжие в ръцете на сърбите, които в момента навсякъде казват, че според българския министър няма никакъв проблем в района. В реката не тече вода, там тече бяла каша, която вдига пяна от химическите елементи, които вътре се използват за тази флотация директно. Няма никакво пречистване. Искаме да имаме нормални условия на живот. Хубаво е да имаме ракова болница, но е по хубаво да не сме болни от рак\".\n\r\nСред исканията на протестиращите попадат още - незабавното прекратяване на работата на ВЕЦ \"Пчелина\" и отмяна на решението за проучване за добив на злато в мина \"Злогош\", която според гражданите ще отрови питейните водоизточници край Кюстендилско.\n\r\nМинистърът на околната среда и водите Нено Димов прие протестиращите на среща.", "date": "2019.01.16", "title": "Протест заради еко катастрофата в Западните покрайнини"}
{"url": "https://www.dnes.bg/politika/2019/01/16/za-f-16-lobizym-i-ugajdane-ne-zashtita-na-sigurnostta.399351", "text": "Обвинения в лобизъм, нагаждане, угодничество, предателство на националните интереси белязаха началото на дебата на законотворците, които трябва да одобрят започването на преговори със САЩ за купуването на нови изтребители F-16V Block 70 и да се допуснат \"отклонения\" от досегашните български изисквания.\n\n\n\n Категорична позиция в подкрепа на даването на мандат на кабинета за преговори за сключване на сделката заявиха единствено от ГЕРБ, ДПС и ВМРО.\n\r\nСпоред управляващата партия решението трябва да бъде взето, защото е в интерес на националната сигурност.\n\r\nЗа ДПС пък става дума не само за купуване на нови самолети за армията ни, ами за защита на сигурността на страната.\n                    \n                    \n                \r\n\"От 30 години ние поддържаме евроатлантическата ориентация на страната и когато става въпрос за националната сигурност популизмът няма място\" , отсече лидерът на движението Мустафа Карадайъ.\n\r\nТой обаче нападна ГЕРБ, че до вчера са имали една позиция, а днес вече смятат, че решението за новите изтребители е стратегическо за националната ни сигурност.\n\r\nМилен Михов от ВМРО категорично защити нуждата от нова техника за военните пилоти.\n\r\n\"Ако сега не вземем решение за купуването на нов самолет след година и половина пак ще водим този дебат, а и ще изхарчим много пари за поддръжка на старата техника, защото авиацията трябва да лети, след година и половина същите тези държави ще ни предложат същите самолети, но на много по-високи цени, така че сега откровено и честно трябва да кажем тук, че даваме мандат на правителството, което да реши три основни въпроса - този за цената, за сроковете на доставка и за начините на плащане\", коментира той.\n\r\nСпоред него, след като България е добър партньор в НАТО, трябва да очаква същото и от останалите страни в Алианса.\n\r\n\"Обвиняват ни, че даваме пари за оръжия, а не за социални пенсии и помощи, но историята е доказала, че няма социална държава, ако тя не е силна, силата е богатството, за да сме силни трябва да сме имаме модерна армия\", отсече Михов.\n\r\nЗа лидера на НФСБ Валери Симеонов, партньор на ВМРО в малката коалиция във властта, нещата стоят по съвсем различен начин.\n\r\nТой отсече, че неговите депутати ще гласуват категорично против решението.\n\r\nСпоред него то по никакъв начин няма да обезпечи суверенитета на българското въздушно пространство.\n\r\nОсвен това се нарушавал парламентаризмът на страната и тя вече се превръщала в нещо доста по-различно от парламентарна република.\n\r\n\"Явно е желанието да се извърши политически пирует и да се прехвърли отговорността към Народното събрание, когато се изопачават първоначалните условия в полза на един от участниците, това е позорно, унизително и срамно\", обвини той управляващите.\n\r\nСимеонов е категоричен, че не трябва да се нарушават определените в първоначалното решение цена и технически параметри на инвестиционното предложение.\n\r\n\"Ако това бъде спазено НФСБ ще подкрепи предложението за преговори със САЩ\", уточни все пак той.\n\r\nЗаради тази уговорка червеният Славчо Велков предупреди военния министър Красимир Каракачанов, че е получил политическа оферта за цената за подкрепата на решението.\n\r\nЛидерът на \"Воля\" Веселин Марешки, който отдавна е против придобиването на техника за армията съобщи, че ще поиска да се проведе референдум дали въобще да се купуват нови самолети\n\r\n\"Никой не го еня за интересите на българските граждани, ще инициираме референдум, защото никога и по никакъв начин нямa да подкрепим харченето на български пари\", настоя той.\n\r\nСпоред него вместо за изтребители милиардите на данъкоплатците трябва да отидат за здравеопазване, образование, пенсии и помощи.\r\nЛидерът на \"Атака\" Волен Сидеров поиска преговори за нов изтребител да се водят с всички страни, които могат да направят оферта, в това число и с Русия. \n\r\nСпоред него руснаците имат чудесна техника и могат да направят добри предложения, така че не трябва да се бяга от тази възможност. \n\r\nОсвен това той иска по време на преговорите в екипа да бъдат включени и депутати – по един представител от всяка парламентарна група. \r\n \r\nСпоред Сидеров, ако пък в крайна сметка се стигне до договор със САЩ, американските изтребители трябва да са безплатни. \n\r\n\"Когато се водят преговорите със САЩ да се вземе предвид, че от 2006 г. има безвъзмездно ползване на военни бази у нас, така че ако се стигне до решението да се вземат F-16, те да се дадат безвъзмездно\", настоя той. \n\r\nПозицията на БСП обяви Кристиан Вигенин.\n\r\nТой коментира, че левицата подкрепя модернизацията на армията, но мнозинството е на прага на провала, защото иска от парламента да вземе решение, с което да подпишат празен чек на правителството.", "date": "2019.01.16", "title": "За F-16: Лобизъм и угаждане! Не, защита на сигурността!"}
{"url": "https://www.dnes.bg/zvezdi/2019/01/16/po-banski-v-snega-novata-maniia-sred-zvezdite.399333", "text": " Да се снимаш по бански или бельо в снега е сред най-хитовите тенденции в социалната мрежа Instagram в момента. Забравете за секси снимките около басейни или на плажа, сега звездите предпочитат да са сред преспи сняг.\r\nТази мода започна от 23-годишната Кендъл Дженър, която качи подобна провокативна снимка малко преди Нова година.\r\n \r\nЕдна от сестрите ѝ, Кортни Кардашян, последва примера ѝ, като дори сама се пошегува с това. \"Копирах Кендъл\", написа Кортни на своите снимки. А двете сестри публикуваха и обща снимка от басейн, която отново подпали социалните мрежи.\r\n \r\nМоделът Сахара Рей също не пропусна да се щракне почти гола в снега и посочи: \"Всички го правят\".\r\n \r\nПреди години подобни снимки бяха качвали певиците Риана и Марая Кери.\r\n \r\n", "date": "2019.01.16", "title": "По бански в снега: новата мания сред звездите"}
{"url": "https://www.dnes.bg/stranata/2019/01/16/diado-stana-mistyr-10-pechelel-kato-mule-na-alo-izmamnici.399354", "text": "Интернет обява прати 67-годишен мъж в затвора. Възрастният човек се оказал муле за ало измамници, който събирал пари от техните жертви, ала полицията го заловила, съобщава прокуратурата в Стара Загора.\r\nДядото едва свързвал двата края за това решил да си потърси работа за допълнителни доходи. Попаднал на обява в интернет, която му се сторила подходяща. Позицията била за куриер.\r\nТой кандидатствал за работата и оставил телефонния си номер за връзка.\r\nСкоро получил обаждане от скрит номер от новия си работодател. Договорили се и възрастният мъж бил изпратен на първия адрес.\r\nОще тогава осъзнал, че върши нещо незаконно и всъщност е муле на телефонни измамници, но получавал достатъчно средства, за да продължи. Все пак, за разлика от повечето му набори, получавал пари вместо да ги дава.\r\n                    \n                    \n                Дядото обикалял на адреси из цяла Южна България и събирал пари от измамените. След това  носел плячката на предварително уговорено място и отброявал 10% за себе си. Така и не видял лицата на работодателите си.  С тях общувал само по телефон.\r\n67-годишният мъж бил арестуван след като улични камери го хванали как взима пари от възрастна жена. Тя била убедена, че помага в залавянето на ало измамници, а човекът, който чака под терасата й е служител на МВР. Без да подозира, че всъщност е станала жертва на ало измама, а не помага на полицията, бабата спуснала с въже торбичка, пълна с 6000 лева.\r\nМулето прибрало в джоба си 600 лева, а другите занесло на уговореното място.\r\nОсвен камерите, на случилото се станали свидетели и хора от блока. Заедно с техните показания, властите стигнали до възрастния мъж, като първоначално си мислели, че това е единственото му провинение. По-късно обаче станало ясно, че дядото е бил посредник на десетки измами.\r\nЗа това районният съд в Стара Загора го оставил в ареста с постоянна мярка задържане под стража.\r\n ", "date": "2019.01.16", "title": "Дядо стана Мистър 10%! Печелел като муле на ало измамници"}
{"url": "https://www.dnes.bg/stranata/2019/01/16/pojar-goria-v-shivashki-ceh-v-smoliansko.399339", "text": "Пожар е горял в шивашки цех в село Коритата, съобщават от Областната дирекция на МВР в Смолян.\r\nИзгорели са шевни машини, платове и спортна конфекция. \r\nСигналът е подаден на 15 януари в 23.18 часа на тел.112. Съобщено е за пожар в шивашки цех в селото, собственост на 57-годишен мъж. По първоначални данни причина за пожара е непочистен комин. \r\nПламъците са унищожили 4 шевни машини, 2 специализирани машини, спомагателни шевни материали, 20 топа плат, спортна конфекция, опушени са около 200 кв. м стени. \r\nСпасени са три сгради, намиращи се в непосредствена близост. Произшествието е ликвидирано от един екип на РСПБЗН – Рудозем. По случая се извършва проверка.", "date": "2019.01.16", "title": "Пожар горя в шивашки цех в Смолянско"}
{"url": "https://www.dnes.bg/politika/2019/01/16/nai-dylgogodishniiat-kmet-u-nas-bitka-na-izborite-shte-ima.399331", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        С петте си последователни мандата начело на община Монтана и близо 20 години в местната власт кметът Златко Живков със сигурност е най-дългогодишният управник на областен град в България. Предстоят обаче местни избори в цяла България.\r\nКметът на Монтана е сигурен: \"При всички случаи битка ще има, без значение с какви хора и как\". Все пак Живков не даде точен отговор дали ще се кандидатира за пореден мандат за кмет на Монтана, а сподели, че това ще бъде решено от нагласите на месните.\n\r\n\"Надявам се да приключим тази 2019 година много добре, защото имаме много проекти по оперативни програми. Подготвям се за изборите, но дали ще се явя в голяма степен ще ми бъде подсказано от хората\", категоричен е градоначалникът в \"България сутрин\".\n                    \n                    \n                \r\nПрез всичките си 20 години като кмет на Монтана, Живков бива подкрепен само от една политическа сила - СДС. В Другите години той се явява като независим кандидат. Така смята да се яви и на предстоящия вот.\n\r\n\"Не ми пречи, че почти винаги съм с гръб към управляващите. Тези, които четяха лекции кой е политик, вече ги няма. Нямам притеснения\", заяви кметът на Монтана пред \n\r\nТой е сигурен, че по темата за слабо развития Северозапад може да се говори много.\n\r\n\"Нашият север е по-слабо развит от юга. В нормалните развити страни винаги северът е доста по-развит. Хубаво е да има по-голяма свързаност между районите. Нужна е инфраструктура\", допълни Златко Живков.", "date": "2019.01.16", "title": "Най-дългогодишният кмет у нас: Битка на изборите ще има!"}
{"url": "https://www.dnes.bg/stranata/2019/01/16/i-pazardjik-v-gripna-epidemiia-no-gripna-vakanciia-niama.399377", "text": "От утре в Пазарджишка област е обявена грипна епидемия, съобщи областният управител Стефан Мирев след извънредно заседание на Оперативния щаб за борба с грип и остри респираторни заболявания, предава БТА.\r\nНай-засегнатите групи са деца до четири години и по-възрастните хора, като се отчита и високо ниво на усложнения от остри респираторни заболявания.\n\n\r\nПоради ниската заболеваемост на учениците - около 18 процента, грипна ваканция на този етап няма да бъде обявена.\r\nОперативният щаб ще заседава отново в петък - 18 януари, за да реши дали от 21 януари да бъде обявена и грипна ваканция за учениците.\r\n ", "date": "2019.01.16", "title": "И Пазарджик в грипна епидемия, но грипна ваканция няма"}
{"url": "https://www.dnes.bg/stranata/2019/01/16/prokuraturata-v-plovdiv-se-samosezira-zaradi-kulata.399373", "text": "Окръжната прокуратура в Пловдив ще се самосезира за евентуално извършено длъжностно престъпление. Причината е подозрението за начина, по който са били разходвани средствата за откриването на “Европейска столица на културата - Пловдив 2019”, съобщават от БТА.\n\r\nСлед откриващото събитие на 12.01.19 в различни медии, както и в социалните мрежи, се появиха публикации и коментари, че по време на организацията е имало злоупотреби. Телевизионният водещ Слави Трифонов заяви, че е наел абсолютно същата сцена, която струвала 681 хил. лева, но не била построена вертикално, а хоризонтално. Сумата, която дал за нея била много по-малка от 2 млн. лв. \n\n\n                    \n                    \n                \r\nОт организацията на събитието отрекоха сцената да е струвала толкова и обясниха, че цялата информация за начина, по който се разходват средствата покрай “Европейска столица на културата - Пловдив” са напълно публични и всичко може да бъде лесно проверено. \n\r\nВеднага след това започнаха и спекулации, че някой по веригата лъже и е имало длъжностни престъпления. Това е и причината Окръжната прокуратура в Пловдив да се самосезира. \n\r\nВъзложена е проверка на сектор “Икономическа полиция” при ОД на МВР - Пловдив, като е определен 30-дневен срок за нейното приключване, съобщават от пресцентъра на прокуратурата. \r\n ", "date": "2019.01.16", "title": "Прокуратурата в Пловдив се самосезира заради кулата"}
{"url": "https://www.dnes.bg/notifikacii/2019/01/16/hotel-uvolni-slujitelite-si-roboti-zashtoto-ne-si-vyrshat-rabotata.399379", "text": "\n\r\nТвърди се, че роботите са на път да отнемат работата на хората. Естествено, това ще се случи преди да решат, че са доминиращия вид, който трябва да завладее човечеството.\r\nНо последната случка в почти изцяло роботизираната верига от хотели Henn na показва обратното – очевидно роботите не са готови да заменят хората.\r\nСобствениците на бизнеса били принудени да уволнят половината си служители или около 243 машини, които не си вършели работата както трябва. Тъкмо обратното – те създавали повече проблеми и на малкото човешки персонал.\r\nВ  Henn na на рецепцията ще ви посрещне динозавър. Хуманоидни машини и кучета роботи танцуват в лобито. А малки метални устройства с изкуствен интелект отговарят за комфорта на гостите, румсервизът и чистотата. Но те били и тези, които най-често се чупели.\r\n                \n                \"Сега е много по-лесно, след като посетителите не ни звънят постоянно, за да поправим някой робот“, казват пред Wall Street journal част от служителите на хотела.\r\nНедоволни остават и някои от гостите. Един от тях си припомня, как помощникът в стаята му се активирал заради хъркането му и цяла вечер не спирал да го събужда. Именно роботът-асистент, който носи сладкото име Чури бил първият, който бил уволнен.\r\nТой бил неспособен да отговори на прости въпроси или да свърши лесни задачи. Когато Атсуши Нишигучи посетил хотела през 2017 г. той провел кратък разговор с Чури, който не довел до особен резултат. За това решил да позвъни на рецепцията и да потърси помощ, но установил, че в стаята няма телефон, тъй като малкият хуманоид трябвало да изпълнява всяко желание на клиента.\r\n\"Репутацията не е особено добра“, казва собственикът на веригата хотели. Навярно той съжалява и за решението да сложи динозаври със сензори за движение на рецепцията, тъй като в момента, в който някой се приближи или мине покрай тях, те гръмко казват \"Здравейте“ и в лобито на хотела настава истинска какафония.\r\nДинозаврите напомнят много на тези от \"Джурасик парк“, но малките шапчици на главата им ги карат да изглеждат симпатично. Също така, те говорят няколко езика – японски, английски и корейски. В добавка към това, те ръкомахат с късите си ръчички, което кара гостите да се чувстват поне по-малко застрашени от тях.\r\nВсяка стая е оборудвана още с подобни на BB-8 от \"Междузвездни войни“ дроиди, които помагат на гостите да си пускат музика или да сменят каналите на телевизора. Те се казват Тапия.\r\nДори и рибките в аквариума в лобито се движат на батерии, а контейнерите за боклук са подвижни и се разхождат из целия хотел.\r\n\"Но очевидно да разчиташ само на роботи от рецепцията до почистването не беше добра идея“, признава собственикът на Henn na, който ще се върне малко назад във времето, като назначи на постовете истински хора, а не хуманоиди. А това може и да му коства рекорда на \"Гинес\", който поставя с отварянето на хотела си.", "date": "2019.01.16", "title": "Хотел уволни служителите си роботи, защото... не си вършат работата!"}
{"url": "https://www.dnes.bg/politika/2019/01/16/parlamentyt-butna-vetoto-na-prezidenta-za-tainiia-arest.399380", "text": "Парламентът преодоля ветото на държавния глава Румен Радев върху промените в Наказателния кодекс. \n\r\nСъс 137 гласа мнозинството отново прие текстовете за т. нар. таен арест, с които се дава възможност за отлагане до 48 часа на уведомяването при задържане на лице, и така бутнаха ветото на президента.\n\n Според вносителите забавянето на уведомяването при арест се въвежда по изключение и ще се прилага, когато става дума за тежки престъпления и тероризъм. Мярката се налага заради европейска директива, която е задължителна за всички страни членки на Европейския съюз.\n\r\nПрезидентът обаче видя в промените възможност за ограничаване на права и риск изключението да се превърне в правило.\n                    \n                    \n                \r\nПрезидентът подкрепя усилията и мерките в борбата срещу тероризма, организираната престъпност и други форми на усложнена престъпна дейност като уместни и оправдани, но не е съгласен с подхода на законодателя, пише в мотивите за ветото на президента. Още по-тревожна е възможността задържани непълнолетни лица да бъдат в неизвестност за техните родители в срок до 24 часа, аргументира се Румен Радев.\n\r\nЗад мотивите на държавния глава застанаха само от БСП. По време на дебатите от левицата настояха, че тези поправки ще доведат до репресии.\n\r\n\"Ще подкрепим ветото, защото то е правилно. ГЕРБ няма да натрият носа на президента, а на българските граждани и на тези, които боравят с Наказателния кодекс. Чрез измененията в Наказателния кодекс хората ще усетят репресивния апарат на държавата върху себе си\", отсече соцдепутатът Филип Попов.\n\r\nШефът на правната комисия Данаил Кирилов пък обвини червените, че са обърнали президентското вето в политическо говорене и плашене на хора. Той настоя и че текстовете не ограничават правото на адвокатска защита, което е защитено от Конституцията.\n\r\n\"За какъв таен арест става въпрос? Някои от колегите продължават да правят тези внушения. Идеята на директивата е да въведе еднакви изисквания за всички страни от ЕС\", обърна се към социалистите и Димитър Лазаров от ГЕРБ.", "date": "2019.01.16", "title": "Парламентът бутна ветото на президента за \"тайния арест\""}
{"url": "https://www.dnes.bg/football/2019/01/16/transferen-udar-beroe-podpisva-s-dimityr-berbatov.399378", "text": "Голмайстор №1 в историята на националния отбор на България – Димитър Бербатов, ще подпише договор с Берое, научи репортерът на .\r\nОчаква се споразумението да е до края на сезона, като бившият нападател на Манчестър Юнайтед и Монако вече си търси жилище в Стара Загора. Той замина с отбора на подготовка в турския курорт Белек, където \"заралии\" ще играят контроли с Астра Гюргево на 20 януари, Мезьокьовешд-Жори (Унгария, 22 януари), Нефчи Баку (27 януари) и полския Заглембе (30 януари). Именно в някоя от тях Бербатов ще направи неофициалния си дебют за Берое.\r\n \r\nПрипомняме, че ветеранът е без отбор от началото на 2018 г., когато напусна индийския Керала. През лятото той тренира с Берое, където наставник е близкият му приятел Александър Томаш. До договор обаче така и не се стигна, но сега двете страни са си стиснали ръцете.\r\n \r\nБерое вече подписа с естонския национал Никита Баранов, а проби ще изкара крилото Гастон Камара, който има два официални мача за Интер.\r\n \r\n\r\n \r\n ", "date": "2019.01.16", "title": "Трансферен удар: Берое подписва с Димитър Бербатов?"}
{"url": "https://www.dnes.bg/stranata/2019/01/16/burgaski-samurai-globen-s-1000-lv-vee-si-mecha-v-obshtejitie.399369", "text": "Само с глоба, но без изтърпяване на наказателна отговорност, се размина бургазлия, вилнял със самурайски меч в студентско общежитие, съобщиха от пресцентъра на съда, пише \"\". \n\r\nСлучаят е от 1 ноември, 2016 г., но едва сега районният съд в Бургас постанови административно наказание глоба в размер на 1000 лв. за подсъдимия Стоян С.\n\r\nМалко след полунощ на 1 ноември 21-годишният тогава младеж нахлул в студентското общежитие на държавния университет \"Проф. Асен Златаров\" в бургаския к-с \"Славейков\". Видимо пиян, Стоян развъртял еднометров самурайски меч с дължина на острието 73 см. и започнал да блъска силно по вратите. Най-агресивен бил пред стаята на студентка на 7-я етаж в общежитието, която в този момент имала гости. На нея въоръженият мъж крещял \"Ей, кучко, боклук, излизай\". Тя обаче не му отворила. Тогава пияният младеж се разкрещял по коридора и започнал да вика \"Мишки, няма да ми се правите\". Пред шашнати студенти Стоян нареждал \"Недей гледа, ей сега ще дойда при теб и ще видиш какво ше стане\".\n                    \n                    \n                \r\nСлед като е бил задържан, срещу него е повдигнато обвинение за хулиганство, той е  с чисто съдебно досие, уточниха от пресцентъра на съда. Освен глобата, Стоян С. трябва да плати и разноските по делото.\r\nРешението на районния съд може да бъде обжалвано пред окръжни магистрати.", "date": "2019.01.16", "title": "Бургаски самурай глобен с 1000 лв. – вее си меча в общежитие! "}
{"url": "https://www.dnes.bg/eu/2019/01/16/izchezvat-lekarstva-ot-pazara-sled-brexit.399358", "text": "След излизането на Великобритания от ЕС част от лекарствата на българския пазар ще изчезнат, защото британските фирми ще трябва  извънредно да регистрират своите лекарствени продукти за територията на  ЕС наново. Тази процедура отнема доста пари. Това заяви пред БНР Антон Вълев, председател на Националната аптечна камара.\n\r\nПо повод предвиденото въвеждане на система за верификация на лекарствата, Вълев обясни, че около 1000 аптеки от общо 4200 имат готовност да се включат в нея.\n\r\nНовата система за контрол на лекарствата трябва да влезе в действие от 9 февруари. Тя предвижда медикаментите да имат нови кодове на опаковките, които гарантират тяхното качество и проследяване в търговската мрежа, а аптекари, търговци и производители да могат да поставят и четат тези кодове – т.нар. \"система на верификация на лекарствата\". \n                    \n                    \n                \r\n\"Проблемът е много сериозен. Той изисква аптеките да са подготвени софтуерно и финансово за въвеждане на тази нова европейска система. Типично – държавата въобще не се е подготвила за това. Същинският процес по създаване на националната система започна след 2016 г. Големият проблем е в това, че в малките населени места, където има по една малка аптека, рискът тя да затвори е доста голям. За да тръгне верификацията, се изисква изменение на Закона за лекарствата – то не е направено. После министърът трябва да издаде наредба – тя не е написана. Тя трябва да се публикува и обсъди. Това не знам как ще се случи за 24 дни\", обясни Вълев.\n\r\nТой подчерта, че един четец, който е за едно работно място, струва от 250 до 500 лв. По думите му обаче по-големият проблем е, че след закупуването на тези четци, те трябва да бъдат свързани със софтуер. \n\r\n\"В половината аптеки в България въобще няма никакъв софтуер, който тепърва трябва да се изгражда, а срокът е 9 февруари\", обясни Вълев. Той добави още, че през годините страната не е кандидатствала за европейско финансиране за тази система. Сега всичко е в ръцете на аптеките, каза той.\n\r\n\"Фармацевтите целодневно ще трябва да сканират едни кодове и никой не е предвидил плащане за този извънреден труд. По данни на анализаторските организации става въпрос за годишен оборот от около 180 млн. опаковки. Някой трябва да сканира по няколко пъти 180 млн. опаковки и то без пари\", предупреди Антон Вълев.", "date": "2019.01.16", "title": "Изчезват лекарства от пазара след Brexit?"}
{"url": "https://www.dnes.bg/stranata/2019/01/16/mosv-organizirame-sreshta-s-ministyra-na-okolnata-sreda-na-syrbiia.399365", "text": "Министърът на околната среда и водите Нено Димов се срещна с граждани на Босилеград и Кюстендил, които протестираха пред министерството. Те поставиха въпроси, свързани с екологията в региона. На срещата гражданите представиха информация за замърсяване на граничната река Драговищица от мина на територията на Република Сърбия, съобщават от пресцентъра на МОСВ. \n\n\r\nМинистър Димов посочи, че данните от изследванията на реката на наша територия показват, че няма превишения на нормите. „Въпреки това българската страна внимателно следи ситуацията, защото политиката на правителството е да бъдат защитени интересите и на нашите сънародници в Западните покрайнини“, заяви министърът.\n                    \n                    \n                \r\nМинистър Димов посочи, че по дипломатически път България е поискала информация за качеството на водите на река Драговищица на територията на Република Сърбия и за разрешените и осъществявани на територията на Република Сърбия добивни и производствени дейности. Той съобщи, че е поискал среща с министъра на защитата на околната среда на Република Сърбия Горан Триван и очаква тя да се състои в следващите дни. Министър Димов припомни и че българският евродепутат Ангел Джамбазски е предприел стъпки пред ЕК и пред комисаря по околна среда Кармену Вела да бъде повдигнат въпросът по време на политическия диалог ЕС – Сърбия през март. „Всяка страна, която иска да е член на ЕС, трябва да се грижи за околната среда, нещо повече – за всички свои граждани. А ние сме особено загрижени за нашите съграждани в Западните покрайнини. Това не е просто екологичен проблем, а цялостна политика на българското правителство. Затова ще положим всички усилия да помогнем на нашите сънародници“, категоричен беше министър Нено Димов.\n\r\nАлександър Димитров от Босилеград, председател на Сдружение „Глас“, благодари за възможността да говори открито за проблемите, които притесняват българите в Босилеград. „Радвам се, че този въпрос ще бъде поставен, за да се вземат мерки, които да успокоят местното население. Дано има добри новини скоро“, изрази надежда Димитров.\n\r\nНа срещата граждани на Кюстендил поставиха въпроса за проучване за добив на злато в мина „Злогош“, в района на община Кюстендил, за което предстои да се сключи договор с Министерството на енергетиката. Министър Димов увери, че подобен проект може да се реализира само след като премине всички задължителни процедури по екологичното законодателство.", "date": "2019.01.16", "title": "МОСВ: Организираме среща с министъра на околната среда на Сърбия "}
{"url": "https://www.dnes.bg/temida/2019/01/16/vas-reshi-vtori-lift-na-bansko-niama-da-se-stroi.399391", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Окончателно - втори лифт на Банско няма да се строи, няма да се разширяват и ски пистите там. \r\nМоже да се извършват само ремонти на сегашните съоръжения. Това реши 5-членен състав на Върховния административен съд като отмени промените в плана за управление на парка, приети от правителството в края на 2017 година, съобщи Bulgaria ON AIR. \r\nТогава кабинетът ги одобри въпреки многото протести на екоорганизации, които поискаха нова екологична оценка. \r\nДнешното си решение върховните магистрати обясниха именно с неспазването на изискванията за такава оценка. \r\nСпоред тях опазването на природата в защитените територии има предимство пред другите дейности.\r\nМинистърът на околната среда и водите Нено Димов ще се съобрази с днешното решение на петчленния състав на ВАС, съобщиха от Министерството.", "date": "2019.01.16", "title": "ВАС реши: Втори лифт на Банско няма да се строи"}
{"url": "https://www.dnes.bg/notifikacii/2019/01/16/kitai-pomaga-na-sasht-po-pytia-kym-sledvashta-recesiia.399246", "text": "Досега бяхме във възходящ икономически цикъл. Той ще продължи и тази година с малко по-ниски стойности за глобалната икономика и със същите за България. Компаниите, включени в състава на индекс S&P 500, влязоха в мечи пазар, над половина от тях загубиха 20% от стойността си в последната една година. За мен този индекс е важен показател, тъй като се отразява на глобалната икономика. Тя върви към низходящ цикъл. Очакваме икономиката да навлезе в спад или рецесия, като всеки път рецесията произтича от САЩ. Китай също повлиява. Това заяви  в ефира на .\r\n\"Българската икономика ще запази един стабилен ръст от между 3,5 и 3,9% за 2019 г. Безработицата ще продължи да намалява, тъй като бизнесът изпитва глад за кадри. Впоследствие ще започнем да забелязваме охлаждане. Важно е да започнем да мислим за следващия икономически цикъл и за това, как да имаме достатъчно заделени средства, за да сме подсигурени. Държавата също трябва да има буфери в бюджета, които да посрещнат ударите. Бизнесът ще трябва да свие разходите си и да намали работната ръка. Все пак смятам, че бизнесът в България е прагматичен\".\r\n                \n                Китайската икономика влиза в процес на охлаждане, посочи икономистът. \"Китайската централна банка се опитва чрез редица стимули да повиши потреблението. Според някои анализатори тя е готова дори да понижи лихвените проценти. Това по-скоро е изненадващо и неразумно, защото така Китай рискува да натрупа нови дългове и да застраши стабилността на юана. От поведението на Китай и САЩ зависи определянето на рецесията. След последните данни за китайския внос и износ САЩ ще се опитат да увеличат натиска, въпреки че не се знае какви инструменти ще бъдат използвани за това\", спомена още той.\r\n\"Във връзка с инициативата на ЕК, свързана с промените в процедурите по приемане на данъчното законодателство, предложението е в етап първоначална консултация до 17 януари. Идеята му е да се премахне нуждата от единодушие при гласуване на данъчни теми. Т.е. да се прокарва данъчна хармонизация по предложения на големите страни членки, за които малките държави да не гласуват. Отнема се суверенното право на всяка една държава да определя ставките – данък общ доход, данък дивидент и корпоративен данък. За мен това е начин да бъдат ограничени държавите с по-ниски данъчни ставки. Ние трябва да заявим, че сме категорично против експериментите на определени държави върху европейското законодателство\". \r\n", "date": "2019.01.16", "title": "Китай помага на САЩ по пътя към... следваща рецесия "}
{"url": "https://www.dnes.bg/crime/2019/01/16/otkradnaha-36-m-parapeti-i-mantineli-ot-nadlezi-nad-am-marica.399371", "text": "Откраднати са 36 м предпазни парапети и 16 м мантинели от три  надлеза над АМ \"Марица\" в участъка Димитровград - Харманли, съобщиха от  Агенция \"Пътна инфраструктура\" /АПИ/.\r\nДемонтираните обезопасителни системи са от надлез при пресичането с  общинския път Узунджово - Воден - Димитровград и от два надлеза над  селскостопански пътища. За възстановяването им ще са необходими около 9  хил. лв. Предстои монтирането им в най-кратки срокове.\r\nКражбата е констатирана при ежедневните огледи, които се извършват  от ОПУ-Хасково. За посегателството са уведомени органите на МВР.\r\nОт АПИ напомнят, че премахването на предпазните огради от  недобросъвестни граждани застрашава безопасността на движението на  всички шофьори и граждани, пътуващи по републиканските пътища.\r\n ", "date": "2019.01.16", "title": "Откраднаха 36 м парапети и мантинели от надлези над АМ \"Марица\""}
