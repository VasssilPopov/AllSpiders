{"url": "https://www.dnes.bg/za-da-se-razbirame/2018/03/25/hitri-trikove-s-koito-shte-ste-haresvani-ot-vsichki.371663", "text": "На някои хора им се отдава да са не просто център на внимание, а притегателна личност, около която винаги има кръг от почитатели.\r\nЧудите ли се как го правят? Правете следните неща като тях:\r\n \r\n\r\n \r\nКогато се събирате на обяд с колеги или излизате на кафе с приятели, забравете за постоянното мрънкане и оплакване. Всички хора имат своите проблеми и неща, от които са недоволни. Не поставяйте акцент върху негативното, а напротив – бъдете ведри и усмихнати.\r\n \r\n\r\n \r\nВсеки човек си има авторитети в живота, от които черпи вдъхновение или иска да бъде като тях. Приложете го наяве, а не само в съзнанието си. Дръжте се като своите кумири, за да привлечете повече позитивни отзиви за себе си.\r\n \r\n\r\n \r\nПроучванията показват, че този въпрос е сред най-мразените не само на интервю за работа, но и в непринуден разговор между познати или колеги. Най-лесно приятелства се зараждат при разговор, който не протича като интервю, а се случва свободно и непосредствено.\r\n \r\n\r\n \r\nАко задавате въпроси от куртоазия, но не чакате отговор, а се разсейвате и не слушате събеседника си, това отблъсква и прави лошо впечатление.  \r\n \r\n\r\n \r\nЕдна добра тактика за привличане на хорското внимание и интерес е поставянето на ярък аксесоар във визията ви. Той ще бъде повод за разговори с околните, а след това от вас зависи да пренасочите разговора в друга позитивна посока.\r\n\r\n", "date": "2018.03.25", "title": "Хитри трикове, с които ще сте харесвани от всички"}
{"url": "https://www.dnes.bg/mish-mash/2018/03/25/edin-hotel-koito-sbydva-prikliuchenski-fantazii.371654", "text": "От спане в иглу до прекарване на нощта в космоса, един хотел помага на гостите си да изживеят своите най-луди приключенски фантазии, като предлага стаи, меко казано, с нестандартен дизайн.\r\nFantasyland, който се намира в Едмънтън, Канада, разполага с десетки тематични стаи, които могат да ви изумят с невероятното внимание към детайла при създаването им.\r\nНапример в стаята \"пикап\" има светофар, бензинова колонка, а самото легло представлява пикап. В стая \"Африка\" може да се открие леопардов килим и бамбукови мебели.\r\nЗа любителите на космоса също има тематична стая, в която таванът и подът са покрити със звезди, а осветлението е в неоновосиньо. Леглото наподобява спално помещение в космически кораб.\r\r\n                    \r\n                    Във стаите има всички удобства, включително WiFi, хладилници, кафемашини, сейфове и оборудване за гладене.\r\nСнимки на някои от нестандартните стаи във Fantasyland може да разгледате в галерията на ", "date": "2018.03.25", "title": "Един хотел, който сбъдва приключенски фантазии"}
{"url": "https://www.dnes.bg/notifikacii/2018/03/25/traian-bysesku-zove-za-obedinenie-na-rumyniia-i-moldova.371759", "text": "Бившият румънски президент Траян Бъсеску, който участва в голям митинг в Кишинев по повод 100-годишнината от обединението на Бесарабия и Румъния през 1918 г., призова парламентите на Румъния и Молдова да гласуват \"в най-кратък срок\" за обединение на двете страни, съобщават Медиафакс и информационният сайт Зиаре.\r\nХиляди хора се събраха на Площада на Великото национално събрание в Кишинев, като скандираха лозунги \"Обединение\" и \"Долу границата между братя\" и пееха патриотични песни, както и химните на двете страни.\r\nТраян Бъсеску призова от трибуната парламентите на Румъния и Молдова да гласуват за обединение на двете страни, като подчерта, че \"живеем според волята на Сталин и Хитлер, живеем според омразния пакт Рибентроп-Молотов\".\r\"Призоваваме парламентите в Букурещ и Кишинев във възможно най-кратък срок в чест на Стогодишнината да гласуват отново за обединение\", заяви Бъсеску, като добави, че \"това е въпрос на национално достойнство (...) Молдова е част от Румъния, молдовците са граждани на Румъния\".\r\nБившият държавен глава, настоящ лидер на Партия Народно движение и почетен председател на молдовската Партия на националното единство, е дългогодишен поддръжник на идеята за обединение на Румъния и Молдова. Заради тази позиция миналата година молдовският президент Игор Додон му отне молдовското гражданство.\r\nМитингът, който започна в 12.00 часа, е организиран от унионистки групи (подкрепящи обединението на Румъния и Молдова), като от молдовска стана се включиха Партията на националното единство, Либералната партия, Национално-либералната партия и Либерално-демократическата партия. Поканени бяха и кметовете на над 100 населени места в Молдова, които подписаха декларация за обединение с Румъния.\r\nВ митинга се включиха също Лудовик Орбан, председател на най-голямата опозиционна сила в Румъния - Национално-либералната партия, както и лидерът на опозиционния Съюз за спасение на Румъния Дан Барна, който е придружен от делегация от парламентаристи.\r\nДан Барна заяви от трибуната, че мястото на Молдова е в Европейския съюз.\r\n\"Мисля, че мястото на Бесарабия, мястото на Молдова и на Румъния е в Европейския съюз. Знам, че за вас последните години обезсърчиха тази посока, но през 1914 г. идеята за обединението дори не съществуваше, а след четири години, през 1918 г., историческото чудо се случи\", заяви опозиционният лидер, като подчерта, че \"надеждата и вярата са най-мощният двигател\".\r\nСъщевременно проруският президент на Молдова Игор Додон и Социалистическата партия отправиха редица послания срещу унионисткото движение в последно време, посочва Зиаре. \r\n\"Мисля, че опасност номер едно сега за Република Молдова е всичко, което правят унионистите. (...) Унионистите са по-лоши от сепаратистите. Сепаратистите се опитват да отцепят част от страната, а унионистите искат да я вземат цялата\", подчерта Додон.\r\nТой обвини румънския парламент в \"агресивна политика\" и подчерта, че 70 процента от молдовците са против обединение с Румъния. Додон предупреди, че отношенията между Молдова и Румъния може да станат като тези между Украйна и Русия.\r\nВ края на днешния митинг, в който според организаторите са участвали около 100 000 души, беше прочетена прокламация, в която се призовава на тържественото заседание в Букурещ на 27 март 2018 г. румънският парламент да приеме решение, \"чрез което да се включи в националната реинтеграция с мирните средства на парламентарната демокрация, в рамките на конституцията на Румъния и съгласно международното право\".\r\nНа 27 март, датата, на която е гласувано обединението на Бесарабия и Румъния, в Букурещ ще бъде организирано тържествено заседание на двете камари на румънския парламент, на което ще присъстват редица официални представители от Румъния, както и парламентарна и правителствена делегация от Молдова. (БТА)\n\r\n ", "date": "2018.03.25", "title": "Траян Бъсеску зове за обединение на Румъния и Молдова"}
{"url": "https://www.dnes.bg/zvezdi/2018/03/25/elen-koleva-vse-po-malko-scena-vse-poveche-erotika.371652", "text": "След успеха на филма \"Шивачки\", актрисата Елен Колева определено попада в медиите с новини извън професията си.\r\nДълги години вниманието към нея бе насочено основно заради връзките ѝ с майонезения бос Александър Найденов, после с Калин Терзийски. След това се хвана с чужденец и дори замрази влизанията в социалните мрежи.\r\nНапоследък обаче тя \"пълни\" своя Instagram профил с горещи кадри, което ѝ гарантира участие в нашата рубрика \"Тяло на седмицата\".\r\nДа, провокативните кадри отново нямат нищо общо с театралната сцена и киното, но и за тях си трябва актьорство.\r\nВижте Елен в галерията на ", "date": "2018.03.25", "title": "Елен Колева – все по-малко сцена, все повече еротика"}
{"url": "https://www.dnes.bg/balkani/2018/03/25/erdogan-sledvashtata-ni-cel-v-siriia-e-grad-tel-rifat.371764", "text": "Въоръжените сили на Турция в скоро време ще установят контрол над сирийския град Тел Рифат, заяви турският президент Реджеп Тайип Ердоган, цитиран от Анадолската агенция, предаде ТАСС.\r\n\"В близките дни ще бъде установен контрол над град Тел Рифат, като по този начин ще бъдат постигнати целите на операцията \"Маслинова клонка\", посочи турският президент.\r\nВчера Ердоган съобщи, че Анкара е готова за провеждането на нови военни операции в Сирия.\r\nТурция предприе на 20 януари операцията \"Маслинова клонка\" в района на Африн, насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия /ПКК/.\r\n\r\n ", "date": "2018.03.25", "title": "Ердоган: Следващата ни цел в Сирия е град Тел Рифат"}
{"url": "https://www.dnes.bg/notifikacii/2018/03/25/na-tyrg-platiha-nad-900-000-za-chasovnik-na-kral-faruk.371765", "text": "Ръчен часовник на египетския крал Фарук (1920 - 1965) бе продаден за 912 500 долара на търг на \"Кристис\" в Дубай, предаде ТАСС.\r\nПлатената сума е рекордна за часовник, изложен на търг в Близкия изток. Предварителната му оценка бе между 400 000 и 800 000 долара.\r\nРъчният часовник \"Патек Филип\" от 18-каратово злато е изработен през 1944 г. и е украсен е със стария египетски кралски фамилен герб. От часовника са произведени само 281 екземпляра.\r\nИзвестно е, че именно в тази серия часовници престижната швейцарска фирма за пръв път комбинира вечен календар с хронограф.\r\n(БТА)", "date": "2018.03.25", "title": "На търг: Платиха над $900 000 за часовник на крал Фарук "}
{"url": "https://www.dnes.bg/politika/2018/03/25/karadaiy-vidia-dvoini-standarti-po-deloto-sreshtu-imamite.371763", "text": "ДПС ще подаде сигнал в прокуратурата за публично изявление на наблодаващия прокурор по т.нар. дело срещу имамите, в което се създава етническо и верско противопоставяне. Това е заявил председателят на ДПС Мустафа Карадайъ на митинг в село Корница, съобщиха от партията.\r\nДумите на прокурора потвърждават нашата оценка, направена още преди 8 години, че делото е политически процес на натиск и преса върху нас, е коментирал Карадайъ. Ако е нужно, знаем как и можем да направим още, но нека видим действията на прокуратурата, е заявил той.\r\nПартийният лидер е припомнил, че становището на прокуратурата по повод на дърпането на възрастни жени на границата от страна на националистите е било оставено без последици, с аргумента, че нямало достатъчно доказателства.\r\r\n                    \r\n                    ДПС ще следи процесите по изработването на новите учебници по история и ще настоява събитята и участниците в т. нар. \"възродителен процес\" да влязат за изучаване в учебниците.\r\nКарадайъ реторично е попитал: \"На кое му казват те възродителен процес?! На най-голямото етническо прочистване след Втората световна война, т. нар голяма екскурзия 1989 г., или на  опита за насилствена асимилация 1984 година, или на опита за насилствена асимилация 1975-76 година, или на опита за насилствена асимилация 1972-73 година или на опита за насилствена асимилация 1964 година\", допълват от партията.\r\nКарадайъ е завършил с призив за заедност и единство. \"Дошло е време да се обединим, да сме заедно, отново да сме силни\", е заявил председателят на ДПС Мустафа Карадайъ на възпоменталния митинг в с. Корница, община Гоце Делчев. Събитието, организирано от ДПС, е преминало под надслов \"Миналото не е пепел...Паметта е жива!\" и отбелязва 45 години от трагичните събития на т.нар. \"възродителен процес\" в с. Корница.\r\nСлед края на митинга са поднесени венци и цветя на паметника на загиналите в с. Брезница и Корница. \r\n ", "date": "2018.03.25", "title": "Карадайъ видя двойни стандарти по делото срещу имамите"}
{"url": "https://www.dnes.bg/notifikacii/2018/03/25/viarvate-li-v-mita-za-10-te-procenta.371600", "text": "Мозъкът е най-комплексният ни орган, което му позволява през повечето време да не работи на пълни обороти, както се налага например на сърцето. Капацитетът на мозъка ни всъщност е толкова голям, че за поддържането на ежедневните функции на тялото той използва много малка част от реалните си възможности. Просто защото в повечето случаи не му се налага да използва повече. \r\nСредното тегло на мозъка ни е около 2 килограма – тегло в което са поместени около 100 милиарда неврони и още няколко пъти по толкова други типове клетки. Това са научно доказани факти. Необятността на мозъчните функции обаче е повод освен научните факти в описването на дейността му да се намесват и редица непотвърдени схващания, част от които са откровени митове.\r\n \r\nЕдин от тези митове е и твърдението, че използваме средно едва 10% от потенциала на мозъка си.\r\n \r\nСпоред официални допитвания повече от половинат хора вярват в истинността на това твърдение. Тя обаче се поставя сериозно под въпрос от някои водещи невролози, включително от екипа на авторитетния журнал Scientific American. В него наскоро беше публикувано проучване, доказващо, че през по-голяма част от времето в активно състояние се  поддържат над 50% от мозъчните функции.\r\n \r\n\r\n ", "date": "2018.03.25", "title": "Вярвате ли в мита за 10-те процента?"}
{"url": "https://www.dnes.bg/notifikacii/2018/03/25/hiliadi-protestirat-v-barselona-zaradi-aresta-na-puchdemon.371766", "text": "Хиляди демонстранти с каталунски знамена излязоха по улиците на Барселона след задържането в Германия на бившия каталунски лидер Карлес Пучдемон, издирван от испанското правосъдие, съобщи Франс прес.\r\nПо призив на една радикална сепаратистка групировка - Комитети за защита на републиката, протестиращите се стекоха на Лас Рамблас, прочутия булевард в центъра на Барселона, скандирайки \"Свобода за политическите затворници\" и \"Пучдемон е нашият президент\". Те се насочват към сградата на делегацията на Европейската комисия в каталунската столица. \n\r\nБившият каталунски лидер Карлес Пучдемон е отведен в затвор в  северногерманския град Ноймюнстер, след като бе задържан въз основа на  европейска заповед за арест при влизането му на германска територия от  Дания, информира Асошиейтед прес.\rСнимки на агенция ДПА  показаха микробус със затъмнени стъкла, с който се предполага, че  Пучдемон е пристигнал в затвора днес следобед.\r\nПолицията в  северната германска провинция Шлезвиг-Холщайн съобщи, че каталунският  политик е бил задържан близо до магистрала А7, по която се влиза от  Дания в Германия. Адвокатът му уточни, че той е пътувал към Белгия,  където пребивава, откакто напусна Испания след неуспешния опит на  неговото правителство да обяви независимост на Каталуния.\r\nГермански  съд вероятно до утре ще реши дали Пучдемон да остане в ареста до  решението по искането за екстрадицията му, заяви Ралф Дьопер,  заместник-прокурор на провинцията в Шлезвиг, който е на 60 км от  Ноймюнстер.\r\nИспания потвърди, че нейните разузнавателни и  полицейски служби са работили съвместно с германската полиция за  организирането на задържането на бившия каталунски лидер. Представител  на испанската полиция, пожелал анонимност, заяви, че испанският  Национален център за разузнаване и полицейски агенти от неговия отдел за  международно сътрудничество са помогнали на германската полиция да  арестува Пучдемон.\r\n\n\r\nАрестът на Пучдемон предизвика смесени реакции в Испания. Алберт Ривера, лидер на подкрепящата испанското единство партия \"Сиудаданос\" (\"Гражданите\"), приветства задържането на Пучдемон, когото обвини в опит за преврат. \r\n\"Опит за разрушаване на една европейска демокрация, игнориране на законите на демокрацията, разбиване на хармоничното ни съвместно съществуване и присвояване на обществени средства с тази цел не могат да останат ненаказани. Правосъдието си свърши работата\", написа Ривера в \"Туитър\".\r\nПоддръжници на Пучдемон обаче изразиха дълбоко съжаление за ареста му и надежда, че Германия няма да изпълни искането за екстрадиция.\r\nЕлса Артади, член на каталунския парламент и сочена за част от вътрешния кръг на Пучдемон, реагира на ареста с туит: \"Испания не гарантира справедлив процес, само отмъщение и репресия\".\r\n(БТА)", "date": "2018.03.25", "title": "Хиляди протестират в Барселона заради ареста на Пучдемон"}
{"url": "https://www.dnes.bg/mish-mash/2018/03/25/tegloto-e-cifra-ednakvi-kilogrami-razlichna-figura.371656", "text": "Повечето от нас се притесняват за фигурата си и обикновено това е свързано с числото, което виждаме на кантара. \r\nЕ, понякога теглото наистина е просто една цифра. \r\nЩе ви представим любопитни трансформации, която показват, че теглото не е единственият фактор, който определя красивия външен вид. \r\nОпределено не е нужно да се подлагате на тежки диети, за да се сдобиете с красиво тяло.\r\nХранителният режим, разбира се е много важен, но той трябва да е съпътстван и със спорт. \r\nИстината обаче е, че килограмите в никакъв случай не са определящи за начина, по който изглежда тялото ви. \r\nСнимки, подбрани от Bored Panda, доказват, че е възможно да запазите килограмите си и да имате зашеметяващо тяло. \r\nВижте за какво става дума в галерията на ", "date": "2018.03.25", "title": "Теглото е цифра: Еднакви килограми – различна фигура!"}
{"url": "https://www.dnes.bg/notifikacii/2018/03/25/atina-kym-ankara-shte-smajem-vseki-koito-postavi-pod-vypros-suvereniteta-ni.371762", "text": "В изказване по случая годишнината от гръцката независимост от османско владичество, обявена на 25 март 1821 година, министърът на отбраната на Гърция Панос Каменос нападна Анкара за последните й действия в Егейско и Средиземно море, предава електронното издание на гръцкия вестник Kathimerini.\r\n\"Ще смажем всеки, който се опита да постави под въпрос националния ни суверенитет“, категоричен е Каменос.\r\n\"Всеки, който си представя пресъздаването на големи Османски империи, трябва да си спомни 1821 година. Как гръцкият народ се изправи пред Османската империя и я смаза“, заяви той.\r\n\"Нашите въоръжени сили са готови да се изправят пред всяко предизвикателство към териториалния ни интегритет“, добави военният министър.\rЩо се отнася до двамата задържани гръцки войници от турските власти Каменос отбеляза, че \"подобно поведение ги връща обратно там, откъдето започнаха – дълбоко в Анадола“.\r\nПо-рано през деня Ергоган заяви за планове за създаване на \"Велика Турция“ след интервенцията на турската армия в кюрдския анклав Африн в северна Сирия\", припомня Kathimerini.\r\n\"Няма да забравим раните в сърцата ни, причинени от изкуствените граници, които бяха измислени“, заяви турският президент и допълни \"След Африн идва възкръсването“.\r\n\"Тези, които вярват, че нашите наблюдения са блъф или празни приказки ще разберат, че са направили фатална грешка“, увери Ердоган, като добави, че неговите изказвания отразяват \"решимостта на Турция, на политиките, провеждани от държавата и чувствата на хората. \"Ще успеем или ще бъдем убити\", заяви той.\r\nГръцкото издание посочва, че изказването на Ердоган е последното от поредица агресивни коментари.\r\nИзказването на гръцкия министър на отбраната бе направено на парада в Атина в  чест на националния празник – Деня на независимостта на Гърция, съобщава \"Фокус\". На 25 март Гърция отбелязва началото на революцията от 1821 година, в  резултат на която страната се освобождава от господството на Османската  империя.\r\n\"Ние сме народ на мира, приятелството и демокрацията, основани на пълното уважение на международното и европейското право“, заяви президентът Прокопис Павлопулос.\r\n\"Готови сме да защитаваме нашата свобода, нашите граници, нашата териториална цялост и суверенитета на нашата родина и нашето голямо европейско семейство – Европейският съюз“, заяви Павлопулос пред журналисти.\r\nПремиерът на Гърция Алексис Ципрас също отправи послание до Турция,  настоявайки Анкара незабавно да преустанови незаконните си действия в  Егейско море и да зачита международното право, съобщава Kathimerini.\n\r\n\"Гърция има мощна и мотивирана армия, която не служи за заплаха, а за да осигури мира и стабилността в региона“, заяви Ципрас. Той е на посещение на остров Псара, където присъства на парада по случай  годишнината от гръцката независимост.\n\r\nГърция има сила да запази суверенните си права и териториалната си цялост, увери Ципрас.\n\r\nПо темата за двамата гръцки войници, задържани в Турция този месец след  случайно пресичане на границата, премиерът подчерта,  че правителството в Атина полага всички усилия, за да се завърнат в родината си възможно най-скоро.\n\r\nВоенният министър също призова приятелите и съюзниците на Гърция за подкрепа за двамата гръцки военни, намиращи се в турски затвор в Одрин \"в нарушение на всички принципи на международното прави и на демокрацията“.\n\r\nНа парада в Атина бяха представени танкове, бронирани машини, самоходни артилерийски установки (САУ), машини с руски противотанкови ракетни комплекси \"Корнет“ и \"Фагот“, техника за ПВО, инженерни и противопожарни части. Били са показани и гръцките безпилотни летателни апарати Pegasus.\r\nПо улиците преминаха военнослужещите от сухопътните части и военноморските сили, пожарникари и полицаи. Няколко подразделения са били в униформи от началото на XX век. Над града прелетяха военни самолети и хеликоптери, включително тежки военно-транспортни \"Чинук“.", "date": "2018.03.25", "title": "Атина към Анкара: Ще смажем всеки, който постави под въпрос суверенитета ни!"}
{"url": "https://www.dnes.bg/mish-mash/2018/03/25/alternativni-upotrebi-na-rozovata-voda.371658", "text": "Комбинацията от рози и вода създава прекрасен продукт, който не само разкрасява, успокоява, но и може да действа оздравително на кожата ви. Розовата вода се използва за красота още от древни времена. Според някои слухове Клеопатра се е къпала в мляко и мед и розови листа или розови пъпки. И днес, розовата вода се ползва широко в козметичната индустрия. Вижте какви други интересни ползи има розовата вода и как може да ни помага в ежедневието.\r\n\r\n \r\nЕдно от най-ценните качества на розовата вода е, че има противовъзпалителен ефект върху кожата. Освен това е богата на антиоксиданти, които влияят на уврежданията от свободните радикали. Ако страдате от акне или розацея и търсите натурално средство да успокоите кожата, то розовата вода може да ви помогне.\r\n \r\n\r\n \r\nРозовата вода има антибактериални свойства и нейните качества да действа противовъзпалително я правят много подходяща за изплакване на устата. Според някои проучвания билкови води за уста, в които се съдържа и розов екстракт, могат да облекчават болка и раздразнение от афти например.\r\n \r\n\r\n \r\nНяколко капки розово масло във ваната ще омекотят кожата и ще оставят върху нея фин, нежен аромат.\r\n \r\n\r\n \r\nМожете дори да готвите с розова вода. Екстрактът от роза се използва в някои ястия като например агнешко, оризов пудинг и различни салати. Също така не е никак лоша съставка за коктейли.\r\n \r\n\r\n \r\nЗнаете ли, че в някои райони в Индия използват розовата вода, докато гладят дрехите? По този начин дрехите ви ще ухаят невероятно цял ден.\r\n \r\n", "date": "2018.03.25", "title": "Алтернативни употреби на розовата вода"}
{"url": "https://www.dnes.bg/notifikacii/2018/03/25/41-ot-amerikancite-viarvat-che-facebook-zashtitava-dannite.371768", "text": "По-малко от половината американци вярват, че социалната мрежа Facebook спазва законите за защита на личните данни, сочат резултатите от анкета на Ройтерс-Ипсос, публикувани днес.\r\nАнкетата, проведена от сряда до петък, установява също, че по-малко американци вярват на Facebook отколкото на други технологични компании, които събират потребителски данни като \"Епъл\", \"Гугъл\", \"Амазон\", \"Майкрософт\" и \"Яху\".\r\nОколо 41% от американците вярват, че Facebook спазва законите и защитава личната им информация спрямо 66 процента, които се доверяват на \"Амазон\", 62 процента на \"Гугъл\", 60 процента на \"Майкрософт\" и 47 процента на \"Яху\".\rПроучването е проведено на английски език на територията на САЩ, събрани са отговорите на 2237 души. \r\n Facebook, най-голямата социална медия в света, поднесе извинения, опитвайки да възстанови репутацията си след пропуски, позволили личните данни на 50 милиона потребители да попаднат в ръцете на консултантската компания \"Кембридж аналитика\".\r\nВ края на миналата седмица набра сила кампания за деактивиране на профили във \"Фейсбук\", а акциите на компанията се сринаха с 14 процента.\r\nСред причините Facebook и други интернет компании да събират лична информация за потребителите е да могат да предлагат реклами за продукти и услуги на хора, които най-вероятно ще проявят интерес.\r\nFacebook, която има над 2 милиарда активни потребители месечно, е отчела почти изцяло приходите си от 40,6 млрд. д. миналата година от реклама.\r\nАнкетата на Ройтерс обаче сочи, че мнозина от участниците имат неясна представа за целевата реклама. \r\nОколо 63 процента посочват, че биха искали по-малко целева реклама в бъдеще прямо 9 процента, които биха искали повече.\r\nЗапитани за сравнение с традиционната реклама, 41 процента оценяват целевото промотиране като \"по-лошо\" спрямо 21 процента, според които то е \"по-добро\".\r\nМнозинството пълнолетни потребители посочват, че биха искали правителството да има по-голяма роля в контрола на използването на потребителските данни от интернет компаниите. Според анкетата 46 процента от пълнолетните искат по-силна правителствена регулация спрямо 17 процента, предпочитащи по-слаба регулация. (БТА)", "date": "2018.03.25", "title": "41% от американците вярват, че Facebook защитава данните"}
{"url": "https://www.dnes.bg/notifikacii/2018/03/25/kolko-dylgo-shte-sa-na-vlast-nai-vliiatelnite-svetovni-lideri.371767", "text": "Световната йерархия обикновено се определя от икономическата и военната мощ. Това поставя САЩ на първо място, а Китай бързо набира скорост на второ.\n\r\nНо когато става въпрос за справяне с дългосрочни световни предизвикателства като климатичните промени, бедността или опазването на мира от съществено значение е и това да се определи кои лидери ще се задържат на власт по-дълго. \n\r\nЕдинствено тези управници, чиито вътрешнополитически фронт е под контрол, са в позиция да дават обещания за периода след 2020 г. \n\r\nПо тази причина френският президент Еманюел Макрон може да си позволи да прави седемгодишна програма за реформиране на Европейския съюз, докато Тереза Мей не може да си помисли да гледа отвъд датата за излизането на Великобритания от блока следващата година.\r\nBloomberg анализира някои от най-влиятелните световни лидери на базата на политическите им възможности, за да провери кои от тях могат да издържат на преврати, изборни загуби или отслабваща власт, което може да сложи край на кариерата им.\r\nС най-големи шансове за дълго управление са саудитският принц Мохамед бин Салман и севернокорейският лидер Ким Чен Ун, които могат да останат на власт и след 2044 г.\n\r\nВижте прогнозите на Bloomberg в галерията ", "date": "2018.03.25", "title": "Колко дълго ще са на власт най-влиятелните световни лидери?"}
{"url": "https://www.dnes.bg/world/2018/03/25/petima-sa-zaginali-30-sa-v-bolnica-sled-pojara-v-kemerovo.371769", "text": "Петима души са загинали и 30 са хоспитализирани вследствие на пожара в търговско-развлекателен център в Кемерово, съобщи Следственият комитет на Русия, цитиран от ТАСС.\r\nТърговският център е открит през 2013 г. На територията му с обща площ 23 000 кв. м има паркинг за 250 автомобила, магазини, зала за боулинг, детски център и кино. \n\r\nПоради конструкцията на градата с много прегради и изобилие на запалими материали пожарът е с висока степен на сложност, заяви регионален представител на министерството на извънредните ситуации.\r\nГубернаторът Аман Тулеев е оглавил оперативния щаб, а в областта е въведен режим на извънредна ситуация, съобщи министърът Владимир Пучков.\r\r\n                    \r\n                    За потушаването работят близо 300 пожарникари и спасители и 62 единици техника.\r\nПокривът частично се е срутил, съобщи пресслужбата на администрацията на Кемеровска област, а площта на пожара е достигнала около 1500 кв. м на третия и четвъртия етаж. Рухнали са и междуетажни площадки на площ от 30 кв. м. (БТА)\r\n ", "date": "2018.03.25", "title": "Петима са загинали, 30 са в болница след пожара в Кемерово"}
{"url": "https://www.dnes.bg/notifikacii/2018/03/25/lekari-izpolzvaha-imunoterapiia-sreshtu-rak-na-matochnata-shiika.371770", "text": "През зимата на 2013 г. Сю Скот вече бе организирала погребението си. Тя бе на 36 години и метастазите на рака на маточната шийка се развиваха бързо в организма й. Химиотерапия, радиотерапия, операции - всички опити да се спре развитието на болестта се бяха провалили. Ракови образувания се бяха появили в черния дроб и дебелото черво. За Сю обаче имаше още един шанс - експериментални тестове в медицински център на Националните здравни институти на САЩ, предаде Франс прес.\r\nВ този център лекари се опитват да заменят имунните системи на пациенти с левкоцити (бели кръвни телца), които са програмирани да атакуват тумори, свързани с предавания по полов път човешки папиломавирус.\r\nНяколко месеца по-късно туморите в организма на Сю напълно изчезнали. От 5 години тя е в пълна ремисия. Лекарите я смятат за излекувана.\r\"Най-голямото ми удовлетворение е, че давам надежди на други хора\", каза Сю, която е агент по недвижимите имоти във Вашингтон и се занимава също с благотворителност.\r\nКлиничните опити, в която тя взе участие, осъществиха пробив в борбата с рака. За пръв път бе доказано, че имунотерапията, за която е известно, че е ефикасна срещу левкемия и рак на кожата, може да се използва и срещу рак на маточната шийка.\r\nИзлекуването на Сю освен това доведе лекарите до неочаквано откритие, което ще даде възможност да се води борба с други видове тумори. \"Извлякохме от организма й ДНК секвенция, която може да бъде вкарана във всякакви клетки, за да атакуват рака по същия начин\", отбелязаха учените. (БТА)", "date": "2018.03.25", "title": "Лекари използваха имунотерапия срещу рак на маточната шийка"}
{"url": "https://www.dnes.bg/obrazovanie/2018/03/25/roditeli-i-uchiteli-pitat-zashto-iskate-da-obezlichite-tues.371737", "text": "Тази година Технологично училище \"Електронни системи\" трябва да празнува 30 години от създаването си. Но вместо това учители, родители и представители на ИТ бизнеса започват борба то да не бъде обезличено. През тези 30 години то е част от Техническия университет в София. Тридесет години в натрупване на опит и изграждане гръбнака на Българската ИТ индустрия. За всичкото това време ТУЕС не пречеше на никого, напротив – изграждаше първокласни кадри за всички нива на технологичния бизнес.\n\r\nМиналата година ТУЕС към ТУ-София беше в Топ 4 на най-желаните училища след 7-ми клас и най-желаното технологично училище в страната. Ученици и завършили ТУЕС са носители на десетки награди и отличия в местни и международни състезания по програмиране, компютърни мрежи, роботика, хакатони и др. Завършилите ТУЕС заемат водещи позиции в ИТ компании в България и по света и са сред най-търсените ИТ професионалисти от бизнеса. Училището е и ключов партньор на МОН по програмата \"Обучение за ИТ кариера\".\r\n                    \r\n                    \r\nПрез последните 30 години в ТУЕС е утвърден уникален образователен модел за създаване на висококачествени ИТ кадри. Той се базира на гъвкав специализиран учебен план, утвърждаван от ТУ-София и МОН, преподаване от университетски преподаватели и ИТ експерти от практиката.\n\r\nЗвучи като предизборно обещание, но всъщност е работещ модел.\n\r\nИ всичко това може да бъде заличено заради пропуск в Закона за предучилищното и училищното образование, и настояването от страна на МОН чрез РУО за изваждане на училището от структурата на ТУ - София.\n\r\nТУЕС е създадено през 1988 г. като експериментално училище към ТУ-София (тогава ВМЕИ \"Ленин\") и продължава да работи като част от структурата на университета. В закона са указани изключения за училищата по култура, изкуства и спорт, както и за международни училища, но не и за училища като ТУЕС.\n\r\nКакъв е казусът?\n\r\nПриетият през 2016 г. Закон за предучилищното и училищното образование не предвижда съществуването на такъв тип училище, което е интегрирано в структурата на университет, с учители, които са университетски преподаватели или специалисти от бизнеса. От приемането на закона, независимо от писма, срещи и молби - не е направено нищо в посока да се запази статута на училището.\n\r\nРодители и преподаватели се притесняват основателно, защото министърът на образованието Красимир Вълчев иска училището да бъде извадено от структурата на Университета и да премине под управлението на министерството.\n\r\nСпоред министъра няма място за притеснения, но не така мислят свързаните с ТУЕС. Защото това означава премахване на съвременната учебна програма, на специалните предмети от осми клас, на възможността университетски преподаватели и специалисти от ИТ компании да обучават учениците - защото по закон няма да имат право да преподават. И ще трябва да се назначават нови педагози, което е неприемливо за родителите и учителите. И според тях този факт ще превърне ТУЕС в безлична гимназия.\n\r\nС писмо от 16 март тази година, началникът на РУО София-град Ваня Кастрева приканва за пореден път директорката на ТУЕС доц. д-р инж. Стела Стефанова да подпише допълнително споразумение като директор на ТУЕС на основание на приетия през 2016 г. Закон за предучилищното и училищното образование. Тя засега отказва.\n\r\n553 родители на ученици от 8-и до 12-и клас в ТУЕС настояват в петиция училището да остане в структурата на Технически университет - София. В отворено писмо до министъра на образованието Красимир Вълчев те изразяват своята тревога от вероятната промяна в образователния модел на училището и извеждането му от структурата на Техническия университет - София.\n\r\n\"Настояваме за намиране на нормативно решение за утвърждаване на уникалния образователен модел на ТУЕС и за продължаване на обучението на учениците по съществуващия към момента начин на работа\", категорични са те.\n\r\nА този модел включва запазване на училището като част от структурата на Техническия университет - София и на достъпа до научните ресурси и материалната база на Университета; Запазване на досегашната програма на обучение, започваща от 8. клас и включваща множество специализирани предмети; Осигуряване на възможност настоящите преподаватели да продължат работата си в училището, в това число преподаватели от Техническия университет, преподаватели от ИТ компании и хора с практика в информационните и комуникационните технологии; Запазване на привилегиите за прием на учениците от ТУЕС в ТУ-София; Запазване на възможността за завършване на професионалното образование с дипломен проект; Запазване на задължителната практика след 11. клас; Запазване на академичната атмосфера и организацията на работа в училището.\n\r\n\"Спецификата на ТУЕС като звено на ТУ-София, учебните му планове, организацията на обучение, квалификацията на преподавателите са били важни за децата ни и за нас при избора на училище. Категорично заставаме зад усилията на преподавателския състав, ръководството на училището, Обществения съвет на ТУЕС и на Асоциацията на завършилите ТУЕС за запазване на настоящия образователен модел и сме готови да подкрепим всякакви действия и инициативи, които ще помогнат за това решение, завършва писмото до министъра на образованието.\n\r\nОще в средата на 2017 година Българската асоциация на софтуерните компании BASSCOM, Българската асоциация по информационни технологии (БАИТ), ICT Cluster, Дигитална Национална Коалиция застават с нарочни декларации зад запазването на статута на ТУЕС и Професионална гимназия по компютърни технологии и системи в Правец. И намиране на законодателно решение.\n\r\nПрез февруари тази година следва ново писмо до министър Красимир Вълчев, с копие до премиера Бойко Борисов, до зам.-министър председателя Томислав Дончев, до председателя на Народното събрание Цвета Караянчева, с което настояват за решение.\n\r\nЗасега отговори няма.", "date": "2018.03.25", "title": "Родители и учители питат: Защо искате да обезличите ТУЕС?"}
{"url": "https://www.dnes.bg/rusia/2018/03/25/putin-izgria-na-koricata-na-spisanie-time-koronovan.371747", "text": "Престижното американско списание \"Time\" публикува снимка на руския президент Владимир Путин на корицата си, съобщи .\n\n\r\nНовоизбраният държавник е с корона на главата, която много напомня руската императорска такава. \r\nЗаглавието гласи - \"Изгряващият цар\", а подзаглавието е:\"Как Владимир Путин планира да остане на върха?\" \r\nБроят ще излезе на 2 април. \r\nТова не е първият път, в който руският президент се появява на корицата на \"Time\". \r\nСписанието публикува лика му през 2007 година, когато отново го нарече \"цар\" и през 2013, във връзка с войната в Сирия.\r\n ", "date": "2018.03.25", "title": "Путин изгря на корицата на списание \"Time\"… коронован "}
{"url": "https://www.dnes.bg/sofia/2018/03/25/eto-kyde-niama-da-ima-voda-v-ponedelnik-v-sofiia.371753", "text": "На 26 март 2018 г. /понеделник/, заради с реконструкция на уличен водопровод на ул. \"Околовръстна\" , с. Кокаляне се налага спиране на водоподаването от 10.00 до 22.00 часа на клиентите на \"Софийска вода\", живеещи в района на: с. Кокаляне; Вилна зона \"Китката\"; Местност \"Дебело гуно\"; Вилна зона \"Бяла нива\"; Кокалянски ханчета - ул. \"Буката\", ул. \"Държов дол\", ул. \"Лъката\"; с. Панчарево - ул. \"Дружба\", ул. \"Люляк\", ул. \"Детелина\", ул. \"Падинето\", ул. \"Здравец\", ул. \"Момина сълза\", ул. \"Батиница\". Това съобщиха от дружеството.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: с. Кокаляне - ул. \"Кръстан Младенов \" - пред кметството.\r\n                    \r\n                    \r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx, посочиха от дружеството.\n\r\n ", "date": "2018.03.25", "title": "Ето къде няма да има вода в понеделник в София"}
{"url": "https://www.dnes.bg/notifikacii/2018/03/25/arestuvaha-puchdemon-na-germansko-datskata-granica.371754", "text": "Бившият каталунски лидер Карлес Пучдемон, който е издирван от испанската полиция по обвинения в подстрекателство към бунт, е бил задържан днес от германската полиция, съобщиха световните агенции.\r\nПучдемон е бил задържан при пресичането на германско-датската граница на път от Финландия към Белгия, съобщи адвокатът му Жауме Алонсо Куевиляс. Полицията в северногерманския град Кил потвърди, че испанският политик е в ареста.\r\nИспанският върховен съд издаде в петък нова международна заповед за арест на избягалия в Белгия Пучдемон и редица негови сподвижници, които също се укриват от правосъдието. През последните няколко дни той бе във Финландия, където присъства на заседание на парламента и изнесе беседа в Хелзинкския университет.\rПучдемон избяга в Белгия в края на октомври миналата година. На територията на Испания е в сила заповед за задържането му. Преди това испанският върховен съд отново беше издал международна заповед за арест на бившия регионален премиер на Каталуния, но впоследствие я оттегли, за да изчака дали ще бъдат потвърдени обвиненията.(БТА)\r\n ", "date": "2018.03.25", "title": "Арестуваха Пучдемон на германско-датската граница"}
{"url": "https://www.dnes.bg/stranata/2018/03/25/i-na-velikden-shte-se-karat-ski-v-bansko.371756", "text": "Ски сезонът в Банско ще продължи до 15 април, когато ще бъде официално закрит.\r\nПрез последните дни натрупа около 30 см нов сняг в ски центъра. На места снежната покривка вече достига 2.50 метра. Всички писти са добре обработени и всички съоръжения работят. Цените на лифт картите вече са намалени с 20%, съобщи концесионерът.\r\nВ момента на прекрасните условия за ски туризъм в Банско се радват стотици скиори от Великобритания, Израел, Русия, Германия и други страни.\r\nОчаква се пик на посещенията на българите в края на месец март и началото на април, когато децата излизат във ваканция и предстоящите Великденски празници.\r\n \r\n \r\n", "date": "2018.03.25", "title": "И на Великден ще се карат ски в Банско"}
{"url": "https://www.dnes.bg/politika/2018/03/25/prezidentyt-na-sloveniia-u-nas-s-pyrviia-polet-ot-liubliana.371755", "text": "На летище София днес пристигна президентът на Словения Борут Пахор с първия полет на новооткритата директна авиолиния между София и Любляна.\r\nНа правителствения ВИП държавният глава на Словения бе посрещнат със символична церемония от началника на кабинета на президента Румен Радев - Иво Христов, секретаря по външна политика Атанас Кръстин и посланика ни в Словения Димитър Абаджиев. Президентът на Словения Борут Пахор ще бъде на официално двудневно посещение в България по покана на българския президент Румен Радев.\r\nС редовната линия от София до Любляна от днес влиза в сила и лятното разписание на Летище София. Полетите от Любляна до София ще се изпълняват три пъти седмично - в понеделник, четвъртък и неделя от авиокомпания \"Адриа Еъруейс\" и ще са с продължителност от 1,20 - 1,30 часа, съобщи пред журналисти посланик Абаджиев.\r\r\n                    \r\n                    В отговор на въпрос той уточни, че полетите ще бъдат целогодишни с вероятност през летния сезон броят им да се увеличи.\r\nДиректната линия от Любляна до София е много голяма стъпка за двете страни, защото ще увеличи значително както туристическия, така и икономическия обмен между двете страни. Това, че Словения е разположена близо до Адриатическото крайбрежие - на 1 час път от Триест /Североизточна Италия/ и от Хърватия - това дава още много нови възможности, коментира посланик Абаджиев.\r\nЦената на билета ще варира в зависимост от това кога се купува. \"Адриа Еъруейс\" не е нискотарифен превозвач, а частна компания и национален авиопревозвач на Словения, собственост на германска фирма, обясни в отговор на въпрос посланик Абаджиев.\r\nВъв всички случаи обаче цената на билета ще бъде много по-ниска от сегашната, защото няма да се налага смяната на много авикомпании до Любляна, каза той. Димитър Абаджиев предположи, че тя ще варира в порядъка от 100 до 200 евро за двупосочен билет. (БТА)\n\r\n ", "date": "2018.03.25", "title": "Президентът на Словения у нас с първия полет от Любляна "}
{"url": "https://www.dnes.bg/obshtestvo/2018/03/25/bylgarka-e-sred-jenite-ucheni-promeniashti-sveta.371757", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСамо преди няколко дни една млада българка се нареди сред жените-учени, променящи света.\r\nТя спечели наградата на Съюза на химиците за изявен млад учен в областта на полимерите, съобщи \r\nЕдва ли някой се е замислял от какво точно са направени кофичката от кисело мляко, пластмасовите чаши за кафе или торбичките, в които слагаме покупките си.\r\nИ също едва ли много хора знаят, че основният компонент във всичко направено от пластмаса - полимерите, се изучава от учените в едноименния институт към БАН.\r\nВ него със специална апаратура се изследват структурата на твърди материали, каквито са например пластмасовите капачки.", "date": "2018.03.25", "title": "Българка е сред жените-учени, променящи света"}
{"url": "https://www.dnes.bg/notifikacii/2018/03/25/tri-deca-i-jena-zaginaha-pri-pojar-v-ruski-tyrgovski-centyr.371758", "text": "Три деца и жена загинаха днес при пожар, избухнал в търговски център в руския град Кемерово в Югозападен Сибир, съобщи ТАСС.\r\nПожарникарите успели да спасят 10 души от пламъците и евакуирали още 100. Девет души, включително две деца, са настанени в болници, добавя агенцията.\r\nСпоред съобщения от социалните мрежи пожарът, който още не е изгасен, започнал на четвъртия етаж от сградата, където има кино и детски увеселителен кът.\r\nОгънят обхванал вече три етажа; неколцина души в опит да се спасят скочили от прозорците. Очевидци посочват, че пушекът се вижда и от други райони на града. (БТА)\r\n ", "date": "2018.03.25", "title": "Три деца и жена загинаха при пожар в руски търговски център "}
{"url": "https://www.dnes.bg/health/2018/03/25/koga-da-ochakvate-bebe-s-poveche-kosa.371601", "text": "От невинния поглед до мъничките пръстчета, всяка част от тялото на бебето кара младия родител да го гледа с обожание, радост и нестихващ трепет. А като фин естетически завършек много родители имат привилегията да допълват външния вид на малкото си съкровище с интересни прически, поради факта, че то се е родило с повечко коса. В това няма нищо притеснително, а още по-малко – случайно. \r\nРаждането на бебе с повече коса е напълно обясним феномен. Oказва се, че много родители може да бъдат и предварително подготвени за това, въпреки че видеозонът трудно дава информация за наличието на коса при  \"нероден Петко“. Има един особен фактор, съпътстващ бременността, който може да подскаже на майката да очаква рожба с доволно количество косичка.\r\n \r\nОкосмението по тялото на бебето се появява в края на ембрионалното развитие като средство за по-лесното му преминаване по родилните пътища. В някои случаи обаче растежът на косата може да бъде по-обилен, а основна причина за това е действието на женския полов хормон естроген. Установено е, че при жените с малко по-високи нива на естроген през бременността вероятността да се роди бебе с коса е най-висока.\r\n \r\n\r\n ", "date": "2018.03.25", "title": "Кога да очаквате бебе с повече коса?"}
{"url": "https://www.dnes.bg/politika/2018/03/25/borisov-ogleda-stroeja-po-bul-vasil-levski-vyv-varna.371760", "text": "\nМинистър-председателят Бойко Борисов се запозна с хода на строителните дейности при изграждането на бул. \"Васил Левски\" във Варна, съобщиха от пресслужбата на кабинета.\r\nТова е най-мащабният инфраструктурен проект в града за последните десетилетия, който ще позволи извеждането на трафика от автомагистрала \"Хемус\" към курортите извън морската столица. За реализацията му правителството е отпуснало през миналата година 80,5 млн. лева, се посочва в съобщението.\r\nПремиерът Борисов е бил придружен по време на огледа от кмета на община Варна Иван Портних. Той го е информирал, че се очаква до средата на август да приключи по-голямата част от над 3-километровия участък. В момента се работи по дерето, като са набити над 1200 пилота за укрепване на трасето.\r\nПри строителството на булеварда ще бъдат изградени и големи мостови съоръжения, над 2 км нови водопроводи и канализация, както и подземни комуникационни връзки.\r\n ", "date": "2018.03.25", "title": "Борисов огледа строежа по бул. \"Васил Левски\" във Варна"}
{"url": "https://www.dnes.bg/politika/2018/03/25/ns-na-bsp-odobri-finansirane-za-partiina-televiziia.371761", "text": "На днешното си заседание Националният съвет на БСП одобри финансиране за пускането на партийна телевизия, съобщиха от партията. Въпросът е бил поставян от социалистите в страната многократно през годините и е сред основните им искания.\r\nНа заседанието Националният съвет на БСП е решил още да увеличи финансирането към местни структури.\r\nТова вече е било направено неколкократно още в началото на мандата на сегашното ръководство на партията, уточниха от левицата. Аргументът за повечето средства е, че силата на БСП са организациите по места и те трябва да са напълно финансово обезпечени.\r\nОсвен прякото увеличение за структури, продължава да функционира и стартиралият миналата година Фонд за политически инициативи, който отпуска средства на проектен принцип на организациите, които имат добри обществени инициативи.\r\r\n                    \r\n                    Още едно ново решение от днес е създаването на звено \"Регионална и местна политика\" в структурата на Позитано 20, като акцент в дейността му ще бъдат местните избори и работата с кметове.\r\n ", "date": "2018.03.25", "title": "НС на БСП одобри финансиране за партийна телевизия"}
{"url": "https://www.dnes.bg/notifikacii/2018/03/25/vkliuchvat-bolata-v-zashtitena-mestnost-tyrsiat-koncesioner.371771", "text": "Плажът “Болата”, част от пътя до него и скалите по околния бряг ще бъдат извадени от състава на резервата “Калиакра” и вкарани в рамките на защитената местност Степите в землището на близкото село Българево.\r\nТова се разбира от обява на екоминистерството, което кани гражданите на обществено обсъждане на промяната. То ще се състои на 12 април в РИОСВ-Варна.\r\nПреместването на плажа, известен като един от най-красивите по Северното Черноморие, и промяната на статута му се правят по искане на кметицата на Каварна Нина Ставрева.\r\nМотивите, изтъкнати в нейното писмо до екоминистерството, са, че районът “Болата” не отговаря на критериите за резервата “Калиакра - да има местообитание на тюлен монах, крайбрежни морски екосистеми, гнездови ниши в скалите на редки птици и т.н.\rВ същото време включването на плажа в резерват не позволява той да се даде под наем или на концесия, поради което през последните години ивицата е безстопанствена, вълноломът започна да се руши, а и няколко институции спорят кой има права и задължения върху територията.\r\nОт проекта на заповед на министър Нено Димов за промяната обаче личи, че площите - около 21 декара, които се вадят от рамките на резерват “Калиакра”, се вкарват в състава на защитена местност Степите. Разликата между резерватите и защитените местности е, че в първите е забранена всякаква човешка дейност, докато във вторите законът допуска изграждане на укрепителни съоръжения и инфраструктура. Но и в двете не се разрешава строителство.\r\nМотивът на Димов е, че включването на “Болата” в защитена местност ще позволи на туристическото министерство да организира търг за намиране на наемател или конкурс за определяне на концесионер. Възможно е плажът да бъде обявен за еко, каквито има още два по Черноморието. В тях с концесионерите и наемателите се подписват специални договори с повишени изисквания към опазването на околната среда.\n\r\nИзваждането на “Болата” от резерват “Калиакра” бе поискано още миналата година от местното население, когато МОСВ поиска да наложи забрана за много дейности в района на “Калиакра”. Екоминистерството се мотивира тогава, че трябва да избегнем глобата, която поиска да наложи Брюксел на страната заради изграждането на вятърни паркове и голф игрища в района, които нарушават прелетния път на птиците, пише \".", "date": "2018.03.25", "title": "Включват \"Болата\" в защитена местност, търсят концесионер"}
{"url": "https://www.dnes.bg/mish-mash/2018/03/25/koi-e-nai-podhodiashtiiat-partnior-za-vsiaka-zodiia-ii-chast.371648", "text": "Вероятно най-хубавата част от връзката е, че имаме човек, с когото да прекарваме времето си. В най-добрите и в най-лошите дни и всички останали този човек преминава през всичко заедно с нас. \r\nМакар взаимоотношенията да се свеждат до това партньорство, всеки се нуждае от нещо по-различно, когато става дума за човека, с когото избира да прекарва времето си. \r\nНезависимо дали сте човек, който се нуждае от приключения, или търсите някой, който няма нищо против прекарването на повечето дни, мързелувайки на дивана, намирането на точния човек е трудната част.  \r\nАстрологията може да даде някои насоки по отношение на това, което всеки иска да намери у партньора.\r\r\n                    \r\n                    , предстои да разгледаме от какво се нуждаят в любовен план останалите шест. \r\n\r\nНикой не обича повече хармонията от представителите на тази зодия. На тях им трябва човек, който да внася лудост в живота им, защото в спокойното си ежедневие, те тайно търсят някой, който ги накара да се почувствате живи. \r\n\r\nАко има нещо, с което Скорпионите са много предпазливи, това е доверието. Родените под този знак имат нужда от партньор, на когото могат да разчитат при нужда и който ще пази гърба им.\r\nТрябва им някой, който да им върне вярата в лоялността. \r\n\r\nСтрелците са пълни с живот, смях и много енергия. Трябва да са с човек, който съответства на тяхното вълнение, някой, който не спира порива им, но в същото време ги укротява и им желае най-доброто. \r\nЗа останалите четете на ", "date": "2018.03.25", "title": "Кой е най-подходящият партньор за всяка зодия? (II част)"}
{"url": "https://www.dnes.bg/za-da-se-razbirame/2018/03/25/ne-provaliaite-vryzkata-si-s-greshki-koi-sa-te.371660", "text": "Мечтаете за хармонична връзка, но сте склонни да идеализирате партньорите си? Желаете да сте щастливи в бъдеще, но постоянно неглижирате нуждите си?\r\nТова са само част от причините, поради които не можете да изградите дълготрайна изпълнена с любов връзка. \r\nОще във фазата, когато връзката ви е на ниво срещи, вероятно правите някои често срещани грешки, които в крайна сметка водят до провал отново и отново. Кои са те?\r\n \r\n\r\n \r\nХубаво е да го правите, но ако непрекъснато са му потънали гемиите и вие трябва да го мотивирате, връзката ви няма бъдеще. Изобщо, какво бихте правили с някого, който не може да се мотивира сам в живота за каквото и да било!\r\n\r\n\r\n \r\nГрешите, ако смятате, че можете да промените чертите у партньора ви, които не харесвате. Само той може да го направи, така че не идеализирайте образа му, а бъдете реалисти. Ако нещо ви смущава в него, обмислете дали сте склонни да приемете недостатъците, които ви дразнят.\r\n\r\n\r\n \r\nПартньорът ви не си дава зор да измисля интересни занимания по време на вашите срещи. Не се старае да ви води на различни места. Общо взето изглежда сякаш му е все едно дали ще ви впечатли или не.\r\n \r\n\r\n \r\nКогато в поведението и думите на партньора ви личи несигурност и нестабилност, това определено е знак, че той не е човекът, с когото имате бъдеще. Обмислете го още докато сте в процес на срещи, а не сте пристъпили към следващ етап на връзката.\r\n\r\n", "date": "2018.03.25", "title": "Не проваляйте връзката си с грешки! Кои са те?"}
{"url": "https://www.dnes.bg/index/2018/03/25/indiia-stroitel-v-kosmosa-pravi-kyshti-za-astronavti.371752", "text": "Индийската организация за космически изследвания има всички шансове да стане строител в космоса - нейни специалисти в сътрудничество с инженери по безопасността разработват жилища за астронавти на Луната, съобщи БТА като цитира Лайф. \n\r\nТрябва да се отбележи, че първото лунно селище изобщо няма да прилича на Москва или Ню Йорк. То няма да претендира за званието най-хубава архитектурна столица извън пределите на нашата планета. \n\r\nПървите ескизи на жилищата показват, че местата, където ще живеят колонизаторите на Луната, ще приличат до голяма степен на иглу - ледено жилище за ескимоси.\n\r\nПредставители на Индийската организация за космически изследвания отбелязват, че експериментите с лунните жилища са свързани на първо място с проверка на свойствата на материали и разтвори, които са нужни за сглобяването на здрави и надеждни конструкции. \r\nДанни за животоподдържащи системи обаче засега няма. \n\r\nИндийските учени смятат, че ще се търси решение на този въпрос, след като концепцията за бързо строителство в условия, при които при липсва кислород и вода, намери своето приложение.\n\r\n ", "date": "2018.03.25", "title": "Индия строител в Космоса, прави къщи за астронавти"}
{"url": "https://www.dnes.bg/mish-mash/2018/03/25/uchenite-syvetvat-koito-iska-da-jivee-dylgo-da-iade-malko.371743", "text": "Намаляването на храната дори с малко може да удължи живота, съобщи БТА като се позова на ЮПИ.\n\r\nМетаболизмът намалява значително, ако човек ограничи храната си само с 15 процента за две години. Това показа малко клинично изпитание на учени от института Пенингтън. \n\r\nСпазвалите диета 34 участници в изследването, които са били на средна възраст 40 години, са отслабнали с около 10 кг, главно през първата година. \n\r\nУчените са поискали от тях да намалят храната си с 25 процента, но те са успели да поддържат постоянно намаляване с 15 процента. \n\r\nНаправените на доброволците изследвания показаха, че ограничаването на храната предизвиква промени в метаболизма и процесите в организма, свързвани с по-дълъг живот. \r\n                    \r\n                    \r\nНивата им на кръвна захар и инсулин са намалели, както и основната телесна температура. Спаднали са и хормоните, контролиращи метаболизма. \n\r\nРезултатите подкрепят теориите, че силният метаболизъм и оксидативен стрес ускоряват стареенето.\n\r\nХората, които искат да удължат живота си, като намалят храната си, трябва да се съсредоточат върху размера на порциите и да спазват здравословна и добре балансирана диета, препоръчаха учените.\n\r\n ", "date": "2018.03.25", "title": "Учените съветват: Който иска да живее дълго, да яде малко!"}
{"url": "https://www.dnes.bg/politika/2018/03/25/erdogan-idva-s-chetirima-ministri-zasilena-ohrana-i-gotvach.371725", "text": "Два самолета антураж, сред които и собствен готвач, води в понеделник във Варна Реджеп Ердоган, съобщи \"\".\n\r\nГотвачът ще следи дали приготвяните за вечерята на турския президент ястия са безопасни и отговарят на мюсюлманските изисквания. \n\n\n\n\r\nВечерята на Ердоган с председателя на Европейския съвет Доналд Туск, шефа на ЕК Жан-Клод Юнкер и българския премиер Бойко Борисов в понеделник в двореца “Евксиноград” трябва да затопли отношенията между Турция и ЕС, които бяха определени като крайно влошени от Борисов в петък.\n\r\nРазговорите са насрочени за късно вечерта в понеделник. Първи във Варна ще кацне Доналд Туск, след него идват Юнкер и двата самолета на Ердоган.\r\n                    \r\n                    \r\nТурският държавен глава води и засилена охрана със себе си. От десетина дни голяма група турски охранители са във Варна и координира с НСО мерките за сигурност. Турската охрана проверява както маршрутите, по които Ердоган ще стигне от летището до двореца, така и доставките на продуктите за официалната вечеря.\n\r\nЕрдоган води и 4-ма свои министри, въпреки че форматът на срещата е 1 плюс 2. От българска страна освен Борисов в разговорите ще участват външната министърка Екатерина Захариева и министърката на европредседателството Лиляна Павлова.\n\r\nВсе още не е ясно дали турският президент ще доведе и съпругата си. Засега обаче не било предвидено преспиване на Ердоган във Варна и по-вероятно той щял да бъде без първата си дама.\n\r\nЦял етаж в хотел “Тунела” в Евксиноград е отделен за турския президент, ако реши да пренощува. Един етаж ще има и за Юнкер, а Туск ще отседне в Слънчевото бунгало.\n\r\nБорисов и Ердоган по време на предишната им среща.", "date": "2018.03.25", "title": "Ердоган идва с четирима министри, засилена охрана и готвач"}
{"url": "https://www.dnes.bg/sofia/2018/03/25/sofiia-ili-veneciia-stolichanin-se-razhodi-s-lodka-v-levski.371724", "text": "\nМъж с лодка излезе на разхдока по улиците на столичния квартал \"Левски\".\r\nТой се превърва в звезда в социалната мрежа Facebook, след като снимките му бяха качени от потребител. \r\nПоради затоплянето на времето, снегът, който наваля тези дни в столица, е започнал да се топи и да образува огромни локви по улиците.\r\nАвторът на снимките пише, че представя \"Гребният канал на кв. Левски\".\r\n\"София се превърна във Венеция\", шегува се потребител под снимките, а други се възползваха от момента и предложиха лодки за продан.\r\n ", "date": "2018.03.25", "title": "София или Венеция? Столичанин се разходи с лодка в \"Левски\" "}
{"url": "https://www.dnes.bg/obshtestvo/2018/03/25/pak-vrytnahme-strelkata-veche-sme-s-chas-napred.371728", "text": "Тази нощ в 3 ч. преминахме към лятното часово време и преместихме стрелката на часовнииците с час напред.\n\r\nСмяната на стрелките на часовника в рамките на Европейския съюз се управлява от директива на Европарламента и Съвета на ЕС. \n\r\nТекстът предвижда във всяка държава членка на ЕС периодът на лятното часово време да започва в 1 ч. по Гринуич в последната неделя от март и да завършва в 1 ч. по Гринуич в последната неделя от октомври.\n\r\nЛятното часово време е система, въведена за спестяване на разходи за осветление чрез увеличаване на използването на дневна светлина. През последните години обаче редица държави се отказват от превъртането на часовника.\n\r\nВ Европейския съюз мненията да отпадне ли смяната на времето са разнопосочни. Преобладават привържениците на идеята - без смяна. През февруари 384 депутати на Европейския парламент също гласуваха \"за” премахването на лятното часово време, но до конкретни разпоредби едва ли ще се стигне скоро.\r\n                    \r\n                    \r\nЕП направи първа стъпка към отмяна на лятното часово времеЕвродепутатите призоваха Европейската комисия да направи задълбочена оценка и да промени този режим, ако е необходимо\n\r\nВръщането към астрономическото време ще бъде на 28 октомври. Тогава, в 4 ч. през нощта, часовниците ще бъдат върнати с един час назад.\n\r\n\r\n ", "date": "2018.03.25", "title": "Пак врътнахме стрелката, вече сме с час напред"}
{"url": "https://www.dnes.bg/snimka-na-denia/2018/03/25/oblaci-i-viatyr-v-nedelia-na-mesta-shte-vali-i-sniag.371727", "text": "Максималните температури ще са между 4° и 9°, в югозападните райони до 12°.\n\r\nДнес преди обяд над западната половина на страната облачността временно ще се разкъса, но по-късно през деня отново ще се увеличи и на отделни места, главно в планинските райони, слабо ще превали. Ще духа слаб в Източна България до умерен вятър от изток-югоизток.\n\r\nПрез нощта в Югозападна България валежите ще се активизират.\n\r\nНад Черноморието ще остане облачно, почти без валежи. \n\r\nЩе духа умерен вятър от изток-югоизток. Максималните температури ще са 7°-8°. Вълнението на морето ще е 2 бала. Температурата на морската вода е 6° - 7°.\n\r\nНад планините ще преобладава облачно време. \r\nВременни разкъсвания на облачността ще има преди обяд над масивите в Западна България, но по-късно през деня облачността отново ще се увеличи и на отделни места там ще превали слаб сняг.\n\r\nЩе духа умерен до силен вятър с южна компонента. Максималната температура на височина 1200 ще е около 3°, на 2000 метра - около минус 2°.", "date": "2018.03.25", "title": "Облаци и вятър в неделя, на места ще вали и сняг "}
{"url": "https://www.dnes.bg/obrazovanie/2018/03/25/kandidat-vishistite-na-izpit-po-matematika-v-alma-mater.371726", "text": "Кандидатстудентските изпити по математика II и по химия от предварителната сесия ще се състоят днес в Софийския университет \"Св.Климент Охридски\", съобщи пресцентърът на висшето училище\n\r\nИзпитът по математика е от 9.00 часа и на него кандидат-студентите трябва да решат осем задачи. При решаването на задачите се използват знания от различни теми на училищната програма по математика. Всеки кандидат-студент трябва да се стреми да изложи решенията на задачите от изпита пълно, кратко и ясно, като се използва въведената в училище математическа символика. Необходимо е решението на всяка задача да съдържа кратки обосновки и обяснения за означенията и въз основа на кои теореми, аксиоми или определения са извършени съответните доказателства, пресмятания, построения и изводи. Решаването на задачите не предполага използването на помощни изчислителни средства.\r\n                    \r\n                    \r\nНа изпита кандидат-студентите трябва да пишат с химикалки, пишещи в синьо, могат да използват също черен молив, линия, триъгълник, пергел и гума. Не се разрешава ползването на калкулатори, електронни бележници и портативни компютри.\n\r\nИзпитът по химия е от 14.00 часа и се състои от две части. Първата част е с 20 тестови въпроса, включващи материал по неорганична и органична химия, с изборен отговор /един от пет/. Втората част включва четири логически задачи /две по неорганична и две по органична химия/.\n\r\nОтговорите на въпросите от теста по химия се събират един час след началото на изпита. На всеки въпрос трябва да се отбележи само едно вярно решение. Въпроси с повече от един отбелязан отговор се приемат за невалидни. За всеки верен отговор на въпрос от теста се дават 2 точки. Максималният брой точки за теста е 40.\n\r\nЛогическите задачи включват по няколко условия. Оценяват се само верни отговори на поставените в тези условия въпроси. Някои от въпросите могат да изискват обяснение на определени химични факти или закономерности. В такъв случай се очаква кратко обяснение и само на това, за което се пита. Обемът на задачите е съобразен с времетраенето на изпита. Общият брой на точките от втората част на изпита е 80. В зависимост от сложността, всяка задача носи от 15 до 25 точки.", "date": "2018.03.25", "title": "Кандидат вишистите на изпит по математика в Алма Матер"}
{"url": "https://www.dnes.bg/obshtestvo/2018/03/25/blagoveshtenie-praznikyt-svyrzan-s-idvaneto-na-proletta.371729", "text": "Християните отбелязват днес един от най-големите църковни празници – Благовещение.\r\nСпоред Библията на този ден Архангел Гавриил съобщава на Дева Мария благата вест, че тя ще роди Спасителя на човечеството – сина Божий Исус Христос. \r\nБлаговещение винаги се празнува на 25 март. \r\nПразникът се нарича още Благовец и се свързва с пролетното равноденствие, когато земята започва да се затопля.\r\nВ България Благовещение се свързва и с идването на пролетта, затова на този ден задължително трябва да се яде и нещо – зелено коприва, спанак, лапад.\r\nНа този ден от постите е разрешена риба. Традиция е да се приготвя рибник – риба с ориз.\r\nВярва се, че ако на Благовещение се засаждат дръвчета, те ще родят много сладки плодове. На този ден се става рано, за да е богата годината.\r\nИмен ден празнуват всички с имена Благовест, Благовеста, Благой, Евангелия и техните производни.\r\n ", "date": "2018.03.25", "title": "Благовещение – празникът, свързан с идването на пролетта"}
{"url": "https://www.dnes.bg/usa/2018/03/25/i-pol-makkartni-na-protest-za-kontrol-na-oryjiiata-v-sasht.371730", "text": "Звездите Пол Маккартни и Дженифър Хъдсън се включиха в протести за засилване на контрола над огнестрелните оръжия в САЩ, предаде БТА като цитира Асошиейтед прес.\n\r\nИ двамата са лично засегнати от насилие, при което са използвани огнестрелни оръжия. Хъдсън изпълни \"The Times They Are a-Changin'\" в края на протеста във Вашингтон, кръстен \"Похода за нашия живот\". Майка й, брат й и 7-годишният й племенник бяха застреляни през 2008 година.\n\r\nМаккартни заяви, че е решил да се присъедини към шествието в Ню Йорк заради убийството на Джон Ленън. Музикантът беше убит в Манхатън през 1980 година.\n\r\nСтотици хиляди тийнейджъри и техни поддръжници се събраха в столицата на САЩ и други градове, за да искат мерки за засилване на контрола над огнестрелните оръжия. В столицата Вашингтон се събраха около половин милион души.\r\n                    \r\n                    \r\nБелият дом заяви снощи, че приветства решението на множеството смели млади американци да упражнят правата, давани им от Първата поправка на американската конституция, предаде ДПА, цитирайки заместник говорителката на Белия дом Линдзи Уолтърс. Първата поправка гарантира свободното слово и правото на мирно събиране, както и правото да се подават петиции до правителството без опасност от наказания.\n\r\n\"Гарантирането на безопасността на нашите деца е сред най-важните приоритети на президента\", добави тя, \r\nподчертавайки, че Доналд Тръмп е подканил Конгреса на САЩ да гласува два закона за контрол над оръжията, а в петък министерството на правосъдието е публикувало разпоредба, забраняваща механизмите, превръщащи полуавтоматичните пушки в незаконни картечници.\n\r\nАктивисти се срещнаха с множество участници в около 800-те протести в САЩ. Те регистрираха за участие в изборите много младежи, които ще гласуват за първи път, с намерението на предстоящите след осем месеца избори в средата на президентския мандат на Тръмп да свалят от постовете им конгресмени, противопоставящи се на контрола над оръжията, предаде Ройтерс.\n\r\nОколо 4 милиона американци навършват 18 години през 2018 г. и ще могат да гласуват. Мнозина на възраст от 19 до 21 години също никога не са гласували. Активността на младите избиратели на изборите в САЩ често е ниска, отбелязва Ройтерс.\n\r\nВ множество градове в западната част на САЩ бяха организирани контрадемонстрации на привърженици на Втората поправка на Конституцията на САЩ (гарантираща свободното притежаване на оръжие), отбелязва АП. Като цяло те имаха по-малък брой участници.\n\r\nАмериканският сенатор Марко Рубио предупреди активистите и участниците в протестите, че трябва да намерят възможност за компромис с придържащите се към различни възгледи.\n\r\n\"Протестите са законен начин да изразите мнението си, но в нашата система на управление промяната изисква да се намери възможност за компромис с тези, които имат различни възгледи\", подчерта републиканецът от щата Флорида, в чийто избирателен район се намира гимназията \"Марджъри Стоунман Дъглас\". Нападението срещу учебното заведение, извършено миналия месец, доведе до смъртта на 17 души и стана повод за протестите.\n\r\nЗабраната на устройствата, превръщащи полуавтоматичните пушки в автоматични, подобренията на проверките на съдебното минало и други успехи бяха постигнати чрез компромиси, подчерта Рубио.\n\r\nЙоланда Кинг, внучка на Мартин Лутър Кинг, заяви пред протестиращите във Вашингтон, че и тя има мечта - за свят без огнестрелни оръжия. Изказването й напомняше на известната реч на Кинг от 1963 г., в която той призовава за премахване на расизма в САЩ.\n\r\nСтотици жители на канадските градове Торонто и Монреал също се събраха в подкрепа на засилването на законите за контрол над оръжията в САЩ. Те проведоха шествия пред американските консулства в тези градове, отбелязва ТАСС. \r\n ", "date": "2018.03.25", "title": "И Пол Маккартни на протест за контрол на оръжията в САЩ"}
{"url": "https://www.dnes.bg/notifikacii/2018/03/25/v-iaponiia-predpochitat-robotite-pred-chujdencite.371731", "text": "Намаляващото население на Япония стана причина за най-тежката криза на пазара на труда в страната от 25 години насам. На фона на невижданото от средата на 70-те години на миналия век съотношение между свободни работни места и кандидати за работа икономисти отдавна призовават премиера Шиндзо Абе да разхлаби строгите правила за имигрантите в страната, пише CNBC.\n\r\nНо заради дълбоко вкорененото предпочитание към културна хомогенност Токио отдава приоритет на изкуствения интелект пред чужденци, които да заемат за постоянно вакантните позиции.\n\r\nТретата по големина икономика в света застарява бързо на фона на високата продължителност на живота и намаляващата раждаемост. Това създава по-малко служители, ограничава търсенето от потребителите и води до спад на цените. Но правителството на Абе не смята, че трябва да разреши на имигранти да запълнят недостига на пазара на труда на фона на опасенията, че те могат да нарушат обществения ред.\r\nВместо това правителството иска да използва информационните технологии, изкуствения интелект, жените и възрастните служители, за да се справи с недостига на работна ръка. Но експертите са притеснени от тази стратегия. \n\r\n\"Въпреки че автоматизацията може да смекчи последиците от топящото се население, решението е в по-големия брой имигранти“, казва Кохеи Ивахара, икономист в Natixis Japan Securities.\n\r\n\r\nЯпония иска мигранти, а не имигранти, обяснява Стивън Наги, доцент в International Christian University и почетен член на Азиатско-тихоокеанската фондация на Канада.\n\r\nВременни служители са необходими за нископоставени позиции в сектора на услугите, промишлеността, грижите за възрастни хора и други области с по-малко работна ръка. Но Токио не иска тези служители да остават за постоянно.\n\r\n\"Политиците проучиха германската програма за гостуващи служители и стигнаха до извода, че временните мигранти са по-рационална миграционна стратегия за запазване на обществената стабилност и консолидираната идентичност. Те също така смятат, че тя предотвратява или минимизира антиимиграционните проблеми и насилието, на които станахме свидетели в Европа и други страни“, казва Наги.\n\r\n\"Има притеснение, че Япония може да се сблъска със социални проблеми и нарастваща престъпност, ако приеме големи неасимилирани общности от чуждестранни служители“, допълва Джеф Кингстън, директор на азиатските проучвания в Temple University Japan.\n\r\nТокио отвори някои сектори за чуждестранни служители като строители и медицински сестри, което доведе до увеличаване на чуждестранните жители в последните години. През 2016 г. в страната бяха отчетени рекордните 2,38 млн. чуждестранни жители, но пътят към постоянно местожителство остава труден.\n\r\nМиналия месец Абе обяви намерението си да позволи на повече служители и квалифицирани чуждестранни работници да влязат в страната, но иска да ограничи срока на престоя им и да предотврати възможността те да бъдат придружавани от членове на семейството си.\n\r\n“Въпреки че строгите бариери като имиграционния закон бяха разхлабени, меките бариери все още остават. Например, за да получат работна виза, кандидатите трябва да преминат през изпит по японски език, което може да се окаже трудно“, казва Ивахара.\n\r\nА заради ниския процент японци, владеещи английски език, местните граждани може да не се чувстват добре да работят директно с чужденци, които не владеят японски език, допълва той.\n\r\nСтрогата политика на Токио към бежанците – правителството отхвърля 99% от молбите, също е подложена на строго наблюдение на фона на рекордния брой хора в света, принудени да напуснат родината си.\n\r\nСтраната е получила близо 20 000 молби от хора, търсещи убежище, миналата година, но е приела само 20, сочат данни на правителството. През 2016 г. то прие само 28 молби. \n\r\n\"Япония прие по-малко от 1000 бежанци от 1982 г. насам. Толкова малка цифра, по-малка от миниатюрната Исландия, лишава Япония от всякаква потенциална динамика“, отбелязва Кингстън.\r\n", "date": "2018.03.25", "title": "В Япония предпочитат роботите пред... чужденците "}
{"url": "https://www.dnes.bg/obshtestvo/2018/03/25/vrag-na-naroda-fra-diavolo-e-ubit-zaradi-karikaturi-na-stalin.371578", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Фра Дяволо, както е един от псевдонимите на талантливия художник, карикатурист и файлетонист Райко Алексиев, е обявен за \"Враг на народа\" и умира след зверски побой.\n\r\nЗаради карикатури на Сталин губи живота си и оставя съпругата си - актрисата Весела Грънчарова, вдовица с три невръстни момчета. След 9 септември 1944 год. съпругата му е изпратена в лагери. \n\r\n\"Нерадостно е било моето детство. Помня, че приятелки на майка ми от лагерите, селски жени, ме взимаха при тях на село през лятото, за да укрепна със здрава храна. Ние нямахме нищо\", спомня си пред  Алекс Алексиев.\r\n                    \r\n                    \r\n\"Райко Алексиев не беше единственият, който беше малтретиран от комунистите. Цялата голяма част от българската интелигенция беше унищожена от комунистите. Това е нанесло генетически вреди на нашия народ\", допълни Алексиев.\n\r\n\"Един карикатурист не може да съществува на друго място освен в страната си. Почти нищо не е останало от неговите карикатури у нас. Ние избягахме от България само с дрехите на гърба си\", разказа сина на карикатуриста.Повече за историята на Райко Алексиев, разказана от неговия син, можете да чуете в неделя от 10:30 часа в предаването \"Фамилно\" по Bulgaria ON AIR.", "date": "2018.03.25", "title": "\"Враг на народа\": Фра Дяволо е убит заради карикатури на Сталин"}
{"url": "https://www.dnes.bg/notifikacii/2018/03/25/torinoto-i-averi-pod-pricel-te-li-otvliakoha-adrian-zlatkov.371734", "text": "Със СРС-та разследващи дебнат Ивайло Борисов-Ториното и неговите авери с надежда да разкрият кой стои зад отвличането на Адриан Златков, съобщи \"България Днес\". \n\n\r\nВсяка крачка и дума на заподозрените като помагачи в престъплението в момента се следят, тъй като доказателствата срещу тях са твърде оскъдни, за да ги издържат в съда, твърди източник от полицията.\n\r\nЗлатков-младши бе похитен в края на август миналата година и бе освободен жив и здрав, след като баща му плати солиден откуп.\n\r\nТориното бе закопчан в края на януари тази година заедно с шофьора му Мартин Марков, авера Георги Джамбазов и неговата приятелка Здравка Стефанова. Те попадат в ареста, след като разследващи достигат до косвени доказателства, че вероятно те осигуряват двата автомобила, с които е извършено похищението на Адриан, и симкарти за мобилни телефони, с които е преговаряно за откуп с бащата на момчето Тони Златков.\r\nБорисов и бандата му прекараха зад решетките само няколко дни. Първоначално магистратите от Софийския градски съд решиха да оставят групата в ареста, но колегите им от по-горна инстанция ги освободиха срещу парична гаранция заради оскъдни доказателства.\n\r\nВ мотивите си за освобождаването на задържаните апелативните магистрати категорично отсякоха, че срещу Ивайло Борисов и компания има само косвени доказателства и съвпадения, които не могат категорично да докажат дали петимата са подпомогнали отвличането на Адриан, син на собственика на тузарската автокъща \"Софавто\" Тони Златков.\n\r\n\"Нямаме информация дали има развитие по разследването и не ни интересува, честно да ви кажа. Сега се опитваме възможно най-бързо да се върнем към нормален ритъм на живот и да забравим за случилото се\", категоричен бе Тони Златков, баща на отвлеченото момче, пред репортер на вестника.\n\r\n\"Адриан бе разпитан, след като арестуваха Ивайло Борисов-Ториното, но не е казал нищо ново по разследването. Всичко, което си спомня от деня на похищението, го е разказал при първоначалния разпит, след като бе освободен\", категоричен е Тони Златков.\n\r\nПо думите на родителя Адриан към днешна дата се чувства по-добре и отново се е върнал на работното си място - луксозна столична автокъща.\n\r\nАдриан Златков бе похитен сутринта на 30 август миналата година минути след като излиза от дома си, във вилната зона на село Герман в обичайния за него час. Младежът минава покрай местните гробища, когато пътя му пресича тъмносиня \"Шкода Фабия\". Бандити с качулки на главите го принуждават да слезе от колата си и го набутват на задната седалка на техния автомобил. Младежът бе освободен на 11 септември жив и здрав. Похитителите и до ден днешен остават неизвестни.", "date": "2018.03.25", "title": "Ториното и авери под прицел! Те ли отвлякоха Адриан Златков?"}
{"url": "https://www.dnes.bg/stranata/2018/03/25/prispaha-rotvailer-bez-kaishka-v-park-agresiven.371736", "text": "Агресивен ротвайлер, пуснат да се разхожда без каишка по алеите на казанлъшкия парк \"Розариума“ се наложи да бъде приспан със стреличка от служител на общинския приют за бездомни кучета след сигнал  за нападение над тийнейджъри. \n\r\nИнцидентът е станал привечер в петък, когато трима ученици от горните класове на казанлъшко училище решили да си поиграят с песа, който в началото се държал повече от дружелюбно, съобщи \"Монитор\". \n\r\nВнезапно обаче захапал първо ръката, а после и крака на едно от децата.\r\n \r\nСлужителите на общинския приют пристигнали заедно с полицейски патрул, упойващата стреличка приспала големия пес за броени секунди. \r\n                    \r\n                    \r\nПострадалите са били отведени в центъра за спешна и неотложна помощ, където им сложили инжекции срещу тетанус и превързали повърхностните им рани. \n\r\nЗа издирване е обявен собственикът на кучето, което било без намордник и каишка. Сходен инцидент през седмицата е имало и в Стара Загора, където на притежателите на питбули, пуснати  да се разхождат свободно по улиците са били санкционирани за административно нарушение.\n\r\nВ старозагорския приют са били прибрани и няколко скитащи се псета, които нахлули в двора на детска градина, но за щастие се разминало без пострадали малчугани.\r\n ", "date": "2018.03.25", "title": "Приспаха ротвайлер, без каишка в парк, агресивен "}
{"url": "https://www.dnes.bg/zvezdi/2018/03/25/kysmetlii-koito-se-ojeniha-za-liubimata-si-znamenitost.371650", "text": "Повечето от нас биха били повече от щастливи да срещнат знаменитостта, в която са влюбени.\r\nНе можем обаче и да си помислим, че ще имаме късмета да свържем живота си с неговия или нейния.\r\nСвикнали сме да виждаме известните личности да се разхождат по червения килим, но вероятността да се сблъскаме с тях или да ги опознаем за повечето от нас изглежда като далечна мечта.\r\nИ все пак броят на тези, които успяват да се срещнат със знаменитостта от мечтите им, за да сключат брак и да заживеят щастливо, не е много малък.\r\nЩе ви представим известни личности, които се събират със свои фенове, а историите им доказват, че истинската любов може да завладее всеки.\r\nДори и връзката да означава огромно напрежение и живот под светлините на прожекторите.\r\nВижте ги в галерията на ", "date": "2018.03.25", "title": "Късметлии, които се ожениха за любимата си знаменитост "}
{"url": "https://www.dnes.bg/football/2018/03/25/legendite-na-livyrpul-i-baiern-oshte-igraiat-futbol.371738", "text": "Техника, трикове и купища голове - легендите на Ливърпул и Байерн Мюнхен показаха, че още го могат, сътворявайки един от най-атрактивните мачове за ветерани в последните години.\n\r\nВчера петкратните европейски клубни шампиони спряха дъха на 54 014 зрители на стадион \"Анфийлд\", завършвайки 5:5 в страхотен голов екшън, при който Чаби Алонсо облече фланелките и на двата бивши клуба.\n\r\nВ началото по всичко личеше, че мърсисайдци ще разгромят противника, защото до 17-ата минута водеха с 3:0 след голове на Дирк Каут, Майкъл Оуен и Роби Файлър. Тогава обаче дойде пълният обрат за едва 16 минути и баварците реализираха чрез Лука Тони, Алекс Циклер на два пъти и Пауло Серджо.\r\n                    \r\n                    \r\nВ последната минута на първата част Фаулър се разписа отново. През второто полувреме положенията бяха доста по-голяма рядкост, но в 72-ата минута Чаби Алонсо простреля английския клуб от пряк свободен удар, давайки нов аванс на Байерн. Германците изпуснаха победата в 87-ата минута, когато Бьорн Торе Кварме оформи крайния резултат.\n\r\nСред звездите на терена бяха Стивън Джерард, Стив Макманамън, Джоване Елбер, Лотар Матеус, Лука Тони и други.\n\r\n", "date": "2018.03.25", "title": "Легендите на Ливърпул и Байерн още играят футбол"}
{"url": "https://www.dnes.bg/sofia/2018/03/25/tormoz-po-cial-den-kvartal-na-protest-zaradi-kamionite.371739", "text": "Протест на цял жилищен квартал. Хората от \"Орландовци\" излизат на улицата, за да спрат камионите, които минават под прозорците на къщите и блоковете им.\r\nВ района има две училища и детска градина, но от две години през това място преминават хиляди автомобили. \r\n\"Не смеем да си пуснем децата да излязат на улицата. Не се спазват ограничения на скоростта\", заяви Кирил Младенов, \r\nместен жител, пред Нова тв.\r\nСпоред него шофьорите не спазват ограниченията за скоростта на движение, а спасението е да се сложат поне няколко \"легнали полицаи\".\r\nАд, прах и страх – така описват хората ситуацията в квартала. \r\nПроблемът не е от вчера, а от 9-10 години, оплакват се те.", "date": "2018.03.25", "title": "Тормоз по цял ден! Квартал на протест заради камионите"}
{"url": "https://www.dnes.bg/stranata/2018/03/25/studyt-ubi-kaisiite-praskovite-i-chereshite-v-severoiztoka.371740", "text": "Рязкото застудяване на времето последните дни причини сериозни поражения върху овощните насаждения.\r\nНа 100% са унищожени кайсиите, прасковите и черешите в овощните градини в Североизточна България. Щети има в Пловдивско, предаде БНТ.\r\n50% от кайсиите в североизточния регион са измръзнали още при застудяването в края на февруари, когато температурите паднаха до минус 16 градуса. \r\nЗавръщането на зимата през тази седмица обаче напълно попари надеждите на производителите от региона, които отглеждат над 16 000 декара овошки.", "date": "2018.03.25", "title": "Студът уби кайсиите, прасковите и черешите в Североизтока"}
{"url": "https://www.dnes.bg/sport/2018/03/25/fetel-iztri-usmivkata-na-hamiltyn-specheli-gran-pri.371741", "text": "Себастиан Фетел определено изтри усмивката на Люис Хамилтън, след като спечели Гран При на Австралия и започна с победа новия сезон, хвърляйки в екстаз феновете на Ферари.\n\r\nГерманецът се възползва от виртуална кола за сигурност, навакса сериозно изоставане и на практика излъга световния шампион, след като смени по-късно гумите си.\n\r\nОпитите на Люис да си върне позицията не се увенчаха с успех и британецът със сигурност ще бъде бесен на отбора си, а вероятно и на правилото за виртуален сейфти кар. Победата е втора в Мелбърн за Фетел, който записа и общо 48-и успех в кариерата си.\n\r\nТрети остана другият пилот на Скудерията Кими Райконен, а четвърти завърши местният любимец Даниел Рикардо.\r\n                    \r\n                    \r\nНа старта Люис Хамилтън запази първата си позиция, а след това се справи с ранна атака от Кими Райконен. Фетел остана трети, а Кевин Магнусен мина пред Макс Верстапен и зае четвъртата позиция. По-назад нямаше инциденти и кой знае какви размествания.\n\r\nПоследваха обиколки, в които не се случи кой знае какво, като Магнусен държеше зад себе си Макс. Верстапен обаче се завъртя и загуби няколко позиции, а Хамилтън започна да отваря аванс в челото.\r\n \r\n\r\n ", "date": "2018.03.25", "title": "Фетел изтри усмивката на Хамилтън, спечели Гран При"}
{"url": "https://www.dnes.bg/televizia/2018/03/25/prizraci-ot-minaloto-v-ierihon.371111", "text": "В трети епизод от сериала \"Йерихон\" ще видим как Ани и семейството й най-накрая успяват да стъпят на крака. Но точно тогава светът им се срива отново, тъй като Марта се разболява сериозно от треска, която се разпространява.\r\nПоради липсата на доктор, който да я прегледа, Джони е принуден да направи огромна саможертва преди да стане прекалено късно.\r\nКоутс си навлича кръвни врагове в опит да защити Йерихон от търговци мошеници. А когато призрак от миналото на Чарлз неочаквано се появява на вратата му, никой не очаква колко страшни ще бъдат последствията.\r\nГледайте \"Йерихон\" всеки уикенд от 20.20 часа по телевизия.", "date": "2018.03.25", "title": "Призраци от миналото в \"Йерихон\""}
{"url": "https://www.dnes.bg/crime/2018/03/25/spipaha-dvama-bylgari-na-granicata-s-nad-6-kila-heroin.371742", "text": "На граничния пункт „Калафат“ на българо-румънската граница полицейски служители на двете държави са конфискували 6,2 килограма хероин, пренасян в автомобил от двама граждани на страната ни.\r\nДвамата българи, на възраст 24 г. и 26 г., са направили опит да влязат в Румъния с автомобил, регистриран в България. \r\nПри извършване на проверка полицаите са открили тайник в страничните части на задната седалка, в който са били скрити 12 пакета, всеки с тегло от около 500 грама. В тях е имало кафяво вещество, което се смята, че е хероин, предава \"Фокус\".\r\n\"Граничните полицаи са осуетили пътуването на двете лица и според румънско-българския протокол за общ контрол при преминаване на границата те са били приети от българските власти, за да продължат разследването и да установят цялата престъпна дейност или необходимите законови мерки, които трябва да бъдат предприети\", се казва в разпространеното съобщението.\r\n ", "date": "2018.03.25", "title": "Спипаха двама българи на границата с над 6 кила хероин"}
{"url": "https://www.dnes.bg/stranata/2018/03/25/24-mai-1991-va-kogato-nad-sofiia-valia-sniag-klimatyt-sega.371733", "text": "Урагани със скорост 120 км/ч отнасят покриви, първа пролет дойде със сняг, а Коледата все едно бе Великден. Лятото става все по-горещо, а дъждовете повече и по-обилни.\n\r\nТолкова необичайна изглежда метеорологичната обстановка в България напоследък. Факт е, че измененията се дължат на климатичните промени, но не само.\n\r\nПръскането срещу насекомите трябва да започне скоро.\n\r\n“Тези изменения не са толкова нетипични за нашия климат. Дълги години се смяташе, че климатът е трудно изменчиво природно явление. Напоследък обаче вижданията са, че е възможно той да се изменя твърде бързо, но в определени рамки. Въпреки това през последните 10 000 години се радваме на ужасно постоянен климат”, обяснява климатологът доц. Георги Рачев. Природните катаклизми са резултат от две неща – природата и човешката дейност.\r\n                    \r\n                    \r\nВ момента България е в период на по-топло и по-влажно време, започнал още през 70-те години с глобалното затопляне. Затова и намаляват дните с отрицателни температури, но се увеличават горещите дни.\n\r\nЗа последните 30 години средната температура в различните места на Северна България се е повишила с градус, градус и половина, а на юг по-малко.\n\r\nМного сериозни промени има и във височина. Горната граница на гората в Пирин се е качила със 150 метра надморска височина, т.е. станало е топло и вече видове като бял бор и мура се срещат и над обичайните за тях до 2100 метра.\n\r\n“Затоплянето не води до катастрофични промени в България. Снегът продължава да вали, но на високо. В по-ниските части има по-малко сняг, което пък не пречи на транспорта, спестява разходи за почистване и опесъчаване, а и по-малко хора загиват от катастрофи заради лошо време”, казва доц. Рачев.\n\r\nОпределено у нас става по-топло и от 2000 г. има промяна и във валежния режим. През 80-те години, до началото на XXI в. валежите бяха с до 20% под нормата.\n\r\n“Тогава се заговори как непрекъснато се затопляме, че идва суша и едва ли не ще видим маймуни по “Цар Освободител” в София и как Южна България ще стане пустиня. Това не се случи. Напротив, особено след 2010 г. валежите са с 10-20% над климатичната норма”, разказва климатологът. Вследствие на това през 2014, 2016 и 2017 г. България е прибрала почти 10 млн. тона зърнена култура, а миналата година 2 млн. тона слънчоглед, което е 5% от световното производство, допълва доц. Рачев.\n\r\n“Климатът ни е такъв, че може и 5 години да не падне капка, но след това изведнъж да рукне цяла река”, обяснява доцентът.\n\r\nВъпреки усещането, че все повече сезоните у нас се сливат в два - зима и лято, не е така и няма промяна в тяхната продължителност.\n\r\n“Никога четирите сезона не са били равномерно разпределени. Зимата, пролетта и есента са сравнително по-кратки от лятото. Ние се намираме в най-южната час на умерения климатичен пояс и затова лятото ни е по-дълго. Чисто субективно е, че пролетта е по-къса от предишните сезони. Сега сме пролет, нищо, че вали сняг”, обяснява той.\n\r\n“Аз лично съм седял с широко разперени ръце на 24 май 1991 г. в 8 ч. сутринта, когато в София валя сняг, и то на надморска височина 550 м”, разказва климатологът.\n\r\nНа фона на 2016 г., която бе най-горещата в историята на човечеството, през 2017 г. преживяхме най-студеното време, въпреки че остана третата най-топла година. Втората е 2015 г.\n\r\n“В София максималната температура в 5 поредни дни не се повиши повече от -10 градуса. Но това се е случвало и през 54-а и 63-а година. Наводненията по р. Дунав пък се случват редовно през 5 години”, казва доц. Рачев.\n\r\nСлед като през 2016 г. природният феномен Ел Ниньо повиши с цял градус над нормата температурата на земната повърхност и световния океан, сега на същото място в източната част на Тихия океан действа студеното течение Ла Ниня. Затова се очаква 2018 г. да не е сред най-топлите. Температурите пак ще се задържат по-високи, но от порядъка на 0,7 градуса над нормата.\n\r\nПри по-топло време комари приближават маларията към нас\n\r\nУчените следят през последните 6 години как промените в климата влияят върху заразните болести. Има видими промени, свързани предимно със заболявания, предавани чрез кърлежи, комари и гризачи.\n\r\n“Класически пример е маларията, която до 50-те, 60-те години е била голям бич в България и много хора са страдали от нея”, казва д-р Ангел Кунчев, главен държавен здравен инспектор.\n\r\nСлед това чрез пресушаване и обработка на блатата маларията е изкоренена. Специалистите обаче наблюдават, че заради затоплянето границата на това заболяване постепенно се измества на север, като преди години голям брой заболели е имало в Русия, а напоследък в Гърция. Условия за развиването му вече има и у нас, особено в летните месеци, когато температурите са високи и са благоприятни за комарите, категоричен е д-р Кунчев. Ако има достатъчно заблатени места и разливи, които по принцип са предпочитани от тези насекоми, и не се обработват както трябва, създават условия за малария.\n\r\n“Нашият стремеж е да не допуснем тя пак да стане местно заболяване, но такава опасност съществува”, предупреждава д-р Кунчев.\n\r\nЗатова навреме да се направят обработките на блата, реки, язовири, напомня той и допълва, че са нужни поне 4-5 пръскания срещу комари\n\r\nДруго заболяване, което се разпространява сред хората по същия начин и е било съвсем непознато за Европа, е западнонилската треска. Последните години се диагностицират доста случаи в страни от Балканите.\n\r\n“Имаше малки епидемични взривове в Сърбия, Косово, Румъния по поречието на Дунав. То е типично лятно заболяване, но се доказва по-трудно, защото се бърка с други летни вируси заради подобните симптоми”, обяснява инспекторът.\n\r\nПо-топлото време, дължащо се на климатичните промени, създава условия и за развиване на непознати у нас вируси като хантавирусите. Те се пренасят чрез гризачи и мишки и причиняват тежки заболявания като хеморагични трески със засягане на бъбрек.\n\r\n“Чрез програма на здравното министерство изследвахме доста проби от гризачи в райони на страната и установяваме, че в Южна България и Родопите, макар и не толкова често, има носители на хантавируси, поне сред дивите гризачи”, казва д-р Кунчев.\n\r\nВисоките температури правят по-благоприятни условията за живот на гризачите. При тежка зима голяма част от тях, в някои случаи и 70 до 90%, загиват, защото няма какво да ядат.\n\r\nКогато климатът е по-мек, голяма популация от тях остава жива и се размножават допълнително, с което заплахата за човека става по-голяма. Причината е, че хантавирусите се отделят с изпражненията на животните и попадат във въздуха, откъдето човек също може да се зарази.", "date": "2018.03.25", "title": "24 май 1991-ва – когато над София валя сняг. Климатът сега?"}
{"url": "https://www.dnes.bg/notifikacii/2018/03/25/otivash-do-gyrciia-vozish-deteto-i-pushish-v-kolata-1500-globa.371735", "text": "Глоба от 1500 евро ще плаща всеки пушач в автомобил, в който пътува дете. Това е минималната санкция в нов Закон за движене по пътищата на Гърция. В него се увеличават всички наказания, които поставят на висок риск здравето и живота на пътниците, предаде БНР.\n\r\nЕдна от най-високите остава санкцията за използване на антирадар – 2000 евро. Като “антиобществено поведение” вече се тълкува преминаване на червен светофар, употреба на алкохол, неправилно изпреварване. За агресивно поведение към полицай вече ще се отнема книжката.\n\r\nЗабранява се движение на мотори с четири колела (АТВ-та)по асфалтирани пътища – глоба хиляда евро. Увеличават се административните мерки за шофьорите на камиони с отнемане на книжка за 2 месеца.\r\nНовият закон включва двойно и тройно увеличение на глобите в зависимост от годишния доход на водача. Засега обаче това е възможно да се приложи само за гръцки граждани, коментират от полицията. Вече няма да е валидно и намалението от 50% на глоба, ако се плати до седмица.\r\nЦелта на закона е да се намалят пътните произшествия, тъй като Гърция е на едно от челните места в Европа по жертви. За 2017 г. се очаква на първите две места преди нея в ЕС да бъдат само Румъния и България.\n\r\n ", "date": "2018.03.25", "title": "Отиваш до Гърция, возиш детето и пушиш в колата... €1500 глоба"}
{"url": "https://www.dnes.bg/obrazovanie/2018/03/25/chez-otnovo-razdade-stipendii-na-uchenici-ot-12-klas.371744", "text": "Шестима ученици от 12 клас на професионалните технически гимназии в Западна България получиха стипендии от ЧЕЗ за втория срок на учебната 2017-2018 г. в шестото издание на конкурса \"Стани стипендиант на ЧЕЗ\", съобщиха от пресцентъра на дружеството.\n\r\nПобедители са учениците от Професионалната гимназия по транспорт \"Проф. Цветан Лазаров\" в гр. Плевен, следвани от представителите на Професионалната гимназия \"Акад. Сергей П. Корольов\" в гр. Дупница и на Професионалната гимназия по механоелектротехника \"Н. Й. Вапцаров\" от гр. София, посочиха от ЧЕЗ.\n\r\nФиналният кръг се е състоял на 22 март в техническия учебен център на \"ЧЕЗ Разпределение България\" АД в град София. Паралелно се е провела дискусия с директорите и учителите от шестте гимназии на тема \"Професия енергетик - избор за развитие в България\". \r\n                    \r\n                    \r\nРазгледани са били възможностите за информиране и кариерно консултиране при избор на професия, както и за въвеждане на принципите на дуалното образование в повече професионални гимназии, уточниха от ЧЕЗ.\n\r\nДванайсетте участници във финалния кръг на конкурса \"Стани стипендиант на ЧЕЗ\" са получили грамоти от Министерството на образованието и науката и от Минно-геоложкия университет. \n\r\nКонкурсът е част от графика на националните състезания по професии през учебната 2017-2018 г. на Министерството на образованието и науката.\n\r\nДосега в него са участвали над 750 ученика от 12 клас на професионалните технически гимназии в Западна България, от които 43 са получили стипендии. Някои от финалистите в момента работят в компаниите от Групата ЧЕЗ в България.\r\n ", "date": "2018.03.25", "title": "ЧЕЗ отново раздаде стипендии на ученици от 12 клас"}
{"url": "https://www.dnes.bg/obshtestvo/2018/03/25/terez-masud-a-sega-i-asen-ot-razgrad-v-holandiia.371745", "text": "И лъвът Асен, който беше спасен от зоопарка в Разград, замина за центъра за големи котки \"Фелида“ в Холандия. Там вече са други две лъвчета от зоопарка – Терез и Масуд. \n\r\nВ края на ноември миналата година 3-годишният Асен пристигна в тежко състояние в София, след като месеци наред бе живял в лоши условия. Тогава специализираният екип, събран от международната фондация \"Четири лапи“, установи, че той е обезводнен, отпаднал и с дистрофия на мускулите заради липсата на движение, предаде bTV.\r\n\"Той беше на прага  на смъртта\", коментира Явор Гечев от \"Четири лапи“. \r\n\"Ние го открихме в  много тежко състояние, затворен в едно тясно вътрешно помещение без  добро почистване, без достатъчно храна. Де факто го бяха оставили да  умре в това помещение. Успяхме да го измъкнем в последния момент“, каза още той.", "date": "2018.03.25", "title": "Терез, Масуд, а сега и Асен от Разград в Холандия"}
{"url": "https://www.dnes.bg/muzika/2018/03/25/pochina-lis-asiia-pyrvata-grabnala-priza-ot-evroviziia.371746", "text": "Победителката в първия песенен конкурс \"Евровизия\" Лис Асия почина на 94-годишна възраст в родината си Швейцария, предаде БТА като цитира ДПА. \r\n\"Лис Асия почина в болница в Цюрих\", се казва в информация на сайта на \"Евровизия\". \"Изпълнени сме със скръб, след като научихме, че Лис Асия - голямата дама на \"Евровизия\", си отиде от този свят. \r\nТя е първият победител в песенния конкурс през 1956 г. и оттогава бе голям негов фен. \r\nЦялото семейство на \"Евровизия\" изпраща искрени съболезнования на близките й.\"\r\nЛис Асия стана известна, след като спечели първото издание на конкурса \"Евровизия\" в Лугано, Швейцария, през 1956 г. с изпълнение на песента \"Refrain\" (\"Припев\"). Асия бе почетен гост на 30-ото му издание в Гьотеборг, Швеция, през 1985 г. и изпълни същата песен на конкурса в Москва през 2009 г.\r\n ", "date": "2018.03.25", "title": "Почина Лис Асия - първата грабнала приза от \"Евровизия\""}
{"url": "https://www.dnes.bg/akoshtete-vqrvaite/2018/03/25/zodiite-zad-volana-koi-e-pylna-tragediia.371632", "text": "Какво означава лош шофьор? Те обикновено са твърде напористи и агресивни, а същевременно нямат достатъчно добра преценка за пътната обстановка, или пък са ужасно разсеяни.\r\nВече разбрахме кои зодиакални знаци са най-добрите шофьори, а сега ще видим и кои са най-лошите:\r\n \r\n\r\n \r\nОвните са редовни участници в ПТП. За тях сякаш да предизвикат катастрофа не е нещо особено лошо или страшно.\r\n \r\nВ кръвта им е да влизат в конфликти и да изпадат в крайно агресивни настроения, затова Овните са на първо място сред най-лошите и най-опасни шофьори.\r\n \r\nОгнената природа на знака го кара да се бори задължително за първото място – те непрестанно засичат другите участници в движението, изпреварват на най-неподходящи места и карат с несъобразена скорост при опасни условия.\r\n \r\n\r\n \r\nРибите са толкова непрактични, че за тях да съобразят ситуацията на пътя адекватно си е цяло изпитание.\r\n \r\nТе са отнесени в разни мисли и разсъждения и се разсейват ужасно лесно. Движенията и поведението на останалите пътници в колата лесно ги разсейва, да не говорим какво става, когато видят нещо интересно покрай пътя.\r\n \r\nПонякога Рибите проявяват твърде голяма толерантност и са в състояние да набият спирачки, за да пропуснат пешеходец, който дори не очаква да получи предимство, тъй като пресича неправилно, без да съобразят, че могат да предизвикат катастрофа с колата зад тях.\r\n \r\n", "date": "2018.03.25", "title": "Зодиите зад волана... Кой е пълна трагедия?"}
{"url": "https://www.dnes.bg/politika/2018/03/25/bsp-stiaga-redicite-gotvi-viziia-za-razvitie-na-bylgariia.371749", "text": "През май БСП ще представи визия за България на национално съвещание. Това обяви лидерът на БСП Корнелия Нинова в доклада си за актуалната политическа обстановка и задачите пред БСП по време на Пленума на левицата, съобщи \"Фокус“. \n\r\nЗаседанието на Националния съвет на БСП се провежда в зала „Александър Лилов“ и е закрито за медиите. \n\r\nДневният му ред включва доклад на лидера на БСП Корнелия Нинова за актуалната политическа обстановка. \n\r\nСтана ясно, че БСП ще представи визия за България на голямо национално съвещание, в което ще участват общинските и областните председатели на партията, кметове, общински съветници, депутати и членовете на Националния съвет на левицата. \r\n                    \r\n                    \r\nДатата ще определи Изпълнителното бюро на партията, като се очаква тя да е през май.\n\r\nВ края на април предстои посещение на делегация на ПЕС в София, с която ще бъдат обсъдени леви политики. \n\r\nВ началото на април е предвидено посещение на лидера на БСП Корнелия Нинова в Черна гора и Албания, където тя ще се срещне с лидерите на партии от политическото семейство. \n\r\nЗа 16 май, в София, е насрочена среща на премиерите, комисарите и председателите на леви партии от Европа. \n\r\nПродължават и изнесените заседания на Изпълнителното бюро на БСП в страната, като следващото ще в Пазарджик на 27 март. Там ще бъдат обсъдени местни проблеми и политики и организационни въпроси. \r\n ", "date": "2018.03.25", "title": "БСП стяга редиците, готви визия за развитие на България "}
{"url": "https://www.dnes.bg/obshtestvo/2018/03/25/bdj-veche-prodava-biletite-za-vlakovete-po-velikden.371748", "text": "За удобство на всички клиенти, които предвиждат да пътуват с влак през периода на Великденските празници, от утре, 26 март, \"БДЖ-Пътнически превози\" ЕООД въвежда предварителна продажба на билети за всички бързи влакове, съобщиха от превозвача. \n\r\nОбичайният срок за предварителната продажба на билети и седящи места за бързите влакове е 5 дни. С удължаване на този срок се дава възможност на клиентите да планират предварително своите пътувания, както и да закупят билет и резервация за седящо място за предпочитания от тях влак в срок от 15 дни преди самото пътуване.\n\r\nПредварителната продажба на билети, която железопътният превозвач стартира, ще се извършва във всички гари и железопътни бюра в страната през периода от 26 март до 9 април. \r\n                    \r\n                    \r\nКлиентите на \"БДЖ-Пътнически превози\" ЕООД могат да получат подробна информация за свободните места във влаковете от служителите на билетните каси и гишетата \"Информация\" в железопътните гари, както и на националния информационен телефон 0700 10 200.\n\r\nЗа празничните дни по повод Великден, \"БДЖ-Пътнически превози\" ЕООД предвижда да осигури и допълнителни вагони за влаковете, които пътуват по основните направления в страната.\n\r\nОт националния железопътен превозвач напомнят на своите клиенти, че за определени влакове могат да закупят онлайн билет за своето пътуване. Разплащането се осъществява по електронен път с най-масово разпространените кредитни и дебитни карти. Билетът се получава на електронната поща на регистрирания клиент, след което се разпечатва на хартиен носител. Особено удобна за клиентите е възможността да се закупуват билети от таблети и смартфони. По този начин не е задължително билетът да се разпечатва на принтер, тъй като той се валидира от кондуктора във влака директно от мобилното устройство.", "date": "2018.03.25", "title": "БДЖ вече продава билетите за влаковете по Великден "}
{"url": "https://www.dnes.bg/stranata/2018/03/25/zatvariat-ulici-vyv-varna-za-sreshtata-na-vyrha-no-koi.371750", "text": "Ден преди срещата на върха във Варна службите са на крак. \r\nОт МВР обявиха, че до последния момент няма да бъдат оповестени улиците, които ще се затварят, както и конкретният маршрут до резиденция Евксиноград, предаде Нова телевизия.\n\n\r\nМорската столица е домакин на разговорите между турския президент Реджеп Тайип Ердоган, премиерът Бойко Борисов и лидерите на Европа Жан-Клод Юнкер и Доналд Туск.\r\nОчаква се срещата на върха да премине под знака на разговори за пари и бежанци. Ердоган заяви, че ще поиска оставащата сума от обещаните му 3 милиарда евро, за да държи сирийските бежанци в Турция.\r\nОт своя страна, председателят на Европейската комисия Жан-Клод Юнкер обяви, че проблемите между ЕС и Турция не спират да се увеличават, но Европа желае да укрепи сътрудничеството с Анкара.\r\n ", "date": "2018.03.25", "title": "Затварят улици във Варна за срещата на върха, но кои?"}
{"url": "https://www.dnes.bg/stranata/2018/03/25/sedmicata-zapochva-s-dyjd-po-visokite-mesta-i-sniag.371751", "text": "През нощта от запад валежите ще се активизират, в Западна България ще са предимно от сняг, в останалата част от страната - от дъжд.\n\r\nУтре ще има значителна облачност, с превалявания от дъжд, на повече места и по-значителни като количество в Източна България, прогнозират синоптиците от НИМХ - БАН.\n\r\nЩе духа до умерен, в Източна България и силен юг-югоизточен вятър. Температурите ще се повишат. Минималните ще са между минус 1 и 4 градуса, по Черноморието 5-7 градуса, максималните от 5-6 градуса в северозападните райони до 14-15 градуса в Източна България и крайните югозападни райони.\n\r\nНад планините ще има значителна облачност и ще превалява сняг, под 1400 м - дъжд и сняг. Ще духа силен, по билата до бурен югозападен вятър. Максималната температура на височина 1200 ще е около 6 градуса, на 2000 метра - около 0 градуса.\r\n                    \r\n                    \r\nВъв вторник ще преобладава облачно време, на места с превалявания от дъжд, предимно слаби и краткотрайни.\n\r\nВятърът ще се ориентира от северозапад, в Дунавската равнина ще е до умерен. По-късно през деня от северозапад облачността ще започне да се разкъсва и намалява и в сряда ще бъде променлива, предимно средна и висока. \n\r\nВероятността за валежи вече е по-малка, но на отделни места все още са възможни краткотрайни превалявания. \n\r\nСутринта ще е студено, но дневните температури бързо ще се повишават. Северозападният вятър ще отслабне.\r\n ", "date": "2018.03.25", "title": "Седмицата започва с дъжд, по високите места - и сняг"}
