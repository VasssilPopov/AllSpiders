{"url": "https://www.dnes.bg/notifikacii/2018/11/29/otkriha-boen-arsenal-v-imot-na-britanec-krai-varna.395037", "text": "Боен арсенал бе открит от полицията при проверка в землището на варненското село Константиново, съобщават от МВР.\r\nОколо 16:45 часа в сряда, при полицейска проверка във връзка с разследване на случай, в частен имот в селото са намерени и иззети 2 бр. ръчни гранати, 40 бр. патрони, над 150 гилзи с различен калибър, сигнални ракети – 25 бр., тротилова пресовка, въздушна пушка, като боеприпасите са незаконно притежавани.\r\nНамерени са също суха тревиста маса, големи саксии и помещение със специфично оборудване. Направената експертна справка установява, че се касае за марихуана с тегло 611 гр.\r\nПо случая е образувано досъдебно производство, материалите са докладвани в Районна прокуратура – Варна.\r\nСобственикът на имота е установен и задържан за 24 часа. Той е гражданин на Великобритания на 56 г., пребиваващ в България.", "date": "2018.11.29", "title": "Откриха боен арсенал в имот на британец край Варна"}
{"url": "https://www.dnes.bg/rusia/2018/11/29/rusiia-stroi-nov-protivoraketen-radar-v-krim.395054", "text": "Русия планира да разположи в Крим нов радар от системата за ранно предупреждение за ракетни нападения. Това съобщи Интерфакс, като се позова на източник от силовите структури в региона, анексиран от Москва през 2014 г.\n\r\nЛокаторът \"Воронеж-М\" ще започне да се строи догодина на мястото на старата радиолокационна станция \"Днепър\" край Севастопол. Системата може да открива космически и аеродинамични обекти, включително балистични и крилати ракети.\n\r\nСпоред източника бойните й възможности далеч ще надминават тези на \"Днепър\", при все че старият радар, следял предимно Близкия изток, е можел да \"вижда\" изстрелване на балистични ракети от разстояние 3500 км.\n                    \n                    \n                \r\nПо-рано информиран източник на Интерфакс съобщи, че Русия започва да използва в Крим автоматизирана система \"Рубеж\" за контрол на надводната обстановка при охраната на морските граници. По думите му такава система досега не е имало в Крим. Агенцията уточнява, че информацията не е потвърдена официално, пише БТА.\n\r\nНеотдавна стана ясно, че Москва ще подсили ПВО на Крим с още един зенитен комплекс С-400. Досега на полуострова бяха разположени три дивизиона С-400 - край градовете Евпатория, Феодосия и Севастопол, напомня Интерфакс.", "date": "2018.11.29", "title": "Русия строи нов противоракетен радар в Крим"}
{"url": "https://www.dnes.bg/index/2018/11/29/otkriha-nov-vid-jaba-dylga-2-5-sm.395031", "text": "Изследователи откриха в северната част на Венецуела нов вид миниатюрна жаба, която се среща единствено по тези места, съобщава Франс прес.\n\r\nЖивотното, което по размер не надвишава 2,5 сантиметра, беше кръстено Mannophryne molinal в памет на видния венецуелски херпетолог Сезар Молина /1960-2015/. Характерно за новооткрития вид е черната ивица, която преминава през гушата на земноводното. Женските екземпляри са значително по-големи от мъжките, установи екипът на Мигел Мата от Централния университет във Венецуела, осъществил изследването.\n\r\nТози вид жаби обитава горите на планината Ароа в щата Яракуи в северната част на Венецуела. На гърба на Mannophryne molinal се забелязват краски, вариращи от кафяво до сиво и тъмнозелено. Коремчетата на самците са бели, а гушите им са сивкави. Женските екземпляри са с по-пъстра окраска по коремчетата и са с по-отчетлива черна ивица под гушата.\n                \n                \r\nСлед обстоен анализ на снимков и звуков материал учените стигнали до извода, че са се натъкнали на нов вид от познатите досега 19 разновидности на рода Mannophryne.\r\n/БТА/", "date": "2018.11.29", "title": "Откриха нов вид жаба, дълга... 2,5 см."}
{"url": "https://www.dnes.bg/obshtestvo/2018/11/29/31-ot-bylgarite-zad-granica-biha-se-zavyrnali-zashto.395101", "text": "Според онлайн анкета 31% от българите зад граница биха се завърнали у нас, коментира   в ефира на .\r\nНаправихме онлайн анкета, която стигна до над 4000 българи в чужбина, предизвика голям интерес и имаше за цел да разберем нагласите на българите в чужбина, тъй като не намерихме резултати от подобно проучване. Резултатът от анкетата сочи, че 31 % от анкетираните имат желание да се върнат в България, около 21% се колебаят. Резултатите са обнадеждаващи и не показват негативната картина, която обикновено очакваме. \n\r\n                    \n                    \n                Инициативата \"ЗАвръщането\" бе представена вчера на пресконференция на Българската асоциация на софтуерните компании (БАСКОМ), на която бяха дадени и данни за развитието на софтуерната индустрия у нас.\r\n\"Анкетата е достигнала до българи в над 70 държави, които ни отговориха, включително Северна Америка, Южна Америка, Австралия, Азия, Африка. Най-много отговори получихме от Великобритания, Германия и САЩ, където знаем, че се намират големи групи български емигранти\".\r\nМотивите на българите, които биха ги върнали в България, се определят от достатъчно високия стандарт на живот, който биха искали да имат тук, възможност за кариерно развитие, да са близко до семейство и приятели.\r\nПо-голям процент - 57% биха се върнали за да работят в IT индустрията в България, тя е притегателна сила за тях, сочи проучването. По образователен признак две трети от анкетираните са с висше образование и една трета със средно образование, каза още Папазова. Възрастта им е от 19 до над 50 години.\r\n\"Стандартът на живот, посочен като изискване от анкетираните, не означава само работна заплата, а и това какво може да си позволи в България един работещ с нея. Стандартът на живот на хората,  работещи в софтуерната индустрия в България е съпоставим с този, който те биха имали в Западна Европа и в Северна Америка\".\r\nСофтуерната индустрия у нас, която увеличава приходите, които генерира на годишна база, има сериозен глад за специалисти, още повече, че голяма част от компаниите са заявили намерението си да се разраснат през 2019 година.\r\nВижте още на сайта на", "date": "2018.11.29", "title": "31% от българите зад граница биха се завърнали! Защо?"}
{"url": "https://www.dnes.bg/science/2018/11/29/klimatichni-promeni-nai-goliamata-zdravna-zaplaha.395065", "text": "Глобалното повишаване на температурите и аномалните метеорологични условия, свързани с климатичните промени, представляват най-голямата здравна заплаха за човечеството за 21 век, се казва в доклад на сп. \"Лансет\", цитиран от Ройтерс и Франс прес.\n\r\nВ анализа, публикуван в медицинското издание, се изтъква, че топлинните вълни, засилващите се по интензивност бури, наводнения и горски пожари стават все по-неконтролируеми и заплашват здравните системи по света.\n\r\n\"Това се неща, които нощем не ми позволяват да заспя\", призна Ник Уотс, изпълнителен директор на \"Обратното броене на Лансет\", годишен доклад, който проследява връзките между общественото здраве и климатичните промени.\n                    \n                    \n                \r\nБурите и наводненията например не предизвикват само преки щети, но също така поразяват болници и предизвикват възникването и разпространението на огнища на зарази. След себе си водят и проблеми с психичното здраве на хората, изгубили домовете и близките си.\n\r\nГорските пожари, като тези в Калифорния, взимат много жертви, но също така допринасят и за замърсяването на въздуха в обширни райони.\n\r\nДокладът на \"Лансет\", съставен от лекари, учени и експерти от 27 страни, настоява да бъдат взети спешни мерки, за да се забавят климатичните промени и да могат здравните системи по света да се подготвят за растящите предизвикателства.\n\r\nАнализът отчете, че през 2017 година 157 милиона уязвими хора на възраст над 65 години са били изложени на топлинни вълни. А това е с 18 милиона повече, в сравнение с 2016 година. Европа е особено застрашена в това отношение, тъй като нейното население е застаряващо и живее предимно в градски условия, където ефектите от топлинните аномалии са особено опасни.\n\r\n/БТА/", "date": "2018.11.29", "title": "Климатични промени – най-голямата здравна заплаха!"}
{"url": "https://www.dnes.bg/obshtestvo/2018/11/29/borisov-za-naprejenieto-ukraina-rusiia-izkliuchitelna-zaplaha.395125", "text": "Премиерът Бойко Борисов е истински разтревожен от конфликта между Русия и Украйна. Това каза българският министър-председател по време на лекция, която изнесе в Рабат в сградата на Министерството на външните работи на Кралство Мароко.\n\nПо думите му за България като съсед и на двете страни в акваторията на Черно море, този конфликт е една изключителна заплаха за страната ни. Той даде пример, че както много пъти на Балканите се е случвало, от нищо може да възникне страховит конфликт в Черно море и региона, предаде БТА.\r\nБорисов каза, че много от европейските лидери с голяма тревога следят ситуацията и се надява този конфликт да бъде избегнат.\r\n                    \n                    \n                \"Има абсолютно всички предпоставки - икономически, финансови, политически, натрупана омраза\", добави министър-председателят. Затова Борисов се надява да се върнат моряците и корабите, да се спазват споразуменията и да не се допускат подобни неща в бъдеще.\r\nОсвен това България изгражда газов хъб \"Балкан\" и преговорите за пренос и търговия с природен газ от различни източници към днешна дата, в такива условия, ще се водят много трудно, изтъкна премиерът.", "date": "2018.11.29", "title": "Борисов за напрежението Украйна-Русия: Изключителна заплаха!"}
{"url": "https://www.dnes.bg/notifikacii/2018/11/29/bliasyk-i-sveteshti-girliandi-elhata-na-vashington.395076", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрезидентът на САЩ Доналд Тръмп запали светлините на коледна елха в центъра на Вашингтон.\n\r\nПомогнаха му първата дама Мелания и популярни изпълнители, които зарадваха стотиците хора дошли за церемонията въпреки студеното време.\n\r\n96-та традиционна церемония се проведе в парк южно от Белия дом. Коледното дърво пред резиденцията на американския държавен глава е близо 10-метров син смърч, украсен с огромни светещи гирлянди.\n\r\nОт 1923 година американците и техните президенти се събират, за да включат заедно светлините на националното коледно дърво, отбелязва .\n                \n                \r\nВъпреки студа хиляди гости и жители на Ню Йорк се стекоха пред емблематичния Рокфелер сентър.\n\r\nПоводът беше 86-та поред церемония за запалването на светлините на коледната елха. Тази година 22-метровият норвежки смърч е покрит с близо 50 хиляди лампички.\n\r\nНа върха на елхата пък заблестя чисто нова 3-метрова звезда Сваровски по дизайн на архитекта Даниел Либескинд.", "date": "2018.11.29", "title": "Блясък и светещи гирлянди – елхата на Вашингтон"}
{"url": "https://www.dnes.bg/rusia/2018/11/29/rusiia-ukraina-moskva-vse-poveche-demonstrira-morski-muskuli.395058", "text": "Руската атака и завземането на украински военни кораби и техните екипажи в Азовско море представляват тревожна ескалация на продължаваща, но забравена криза. Сега Русия реши да предяви обвинения на членовете на екипажите. \n\r\nМакар че неделните събития изненадаха мнозина, Москва (отдавна) се опитва да дестабилизира Украйна и да затвърди контрола си над Крим, който тя незаконно анексира през 2014 г. след прозападните протести и Евромайдана в Киев. \n\r\nТя все повече демонстрира морски мускули, особено след пускането в експлоатация през май на Кримския мост (през Керченския проток - б.р.), свързващ континенталната част на Русия с Кримския полуостров. Каквато и да е точната последователност на събитията, тя се вмества в последователен модел на поведение, пише в. \"Гардиън\" в редакционна статия.\n\n\n\n\r\n                    \n                    \n                Това е най-сериозният развой след 2014 г. и е първият път, при който Кремъл признава, че е използвал сила срещу Украйна. Тук нямаше руски протежета или \"доброволци\". Нито Русия, нито Украйна искат тази ситуация да се изплъзне от контрол. \n\r\nНо опасностите са реални и трябва да бъдат признати. В района на Донбас в Източна Украйна продължават епизодични сблъсъци, на които светът почти не обръща внимание. Десет хиляди души, включително 3000 цивилни, са загинали след началото на враждебните действия през 2014 г. Опасностите от недоразумения или погрешни ходове в Азовско море са реални.\n\r\nУкрайна твърди, че нейните кораби се движели в общи води, както ги дефинира двустранният договор (между тях), и че е уведомила Русия предварително. \n\r\nМосква пък - очаквано - обвинява Киев в \"провокация\". Русия се стреми да ограничи достъпа на Украйна: опитите на Киев да подсили бойните си формирования в Азовско море й дават шанс да изпрати сигнал за нейните намерения както на Украйна, така и на Запада. Всичко това става в контекста на европейските грижи около Brexit-а и, най-вече, когато насреща има приятелски настроен американски президент, който полага доста усилия да защитава Путин от неговите критици. \n\r\nНякои си задават въпроса дали Путин не се опитва преднамерено да предизвика по-голяма криза, която след това да бъде \"уредена\", вероятно с помощта на приятелски разговор с Доналд Тръмп на срещата на върха на Г-20 тази седмица. \n\r\nПопулярността на Путин у дома, която рязко скочи след завземането на Крим, спадна рязко тази година най-вече заради пенсионната реформа и вдигането на пенсионната възраст.\n\r\nХодът (на Путин) е отговор и на събитията в самата Украйна. Украинската църква неотдавна си извоюва одобрение (от Вселенската патриаршия - б.р.) да се отцепи от Гръцката православна църква (така е в оригинала, вероятно се има предвид Руската православна църква - б.р. ) и вече е близо до утвърждаване на своята независимост. И най-важното: напролет предстоят президентски избори при които почти сигурно ще се стигне до смяна във властта в Киев, като се имат предвид мизерните резултати от около 8 процента за Петро Порошенко в анкетите. Един мирен, демократичен преход не би бил от полза за Путин.\n\r\nНо опасения има и в Украйна, че Порошенко също може да сметне тази криза за полезна. Страхът от Русия не отменя тревогата, породена от решението му да обяви военно положение, което никога не бе използвано дори в много по-опасни времена, включително и през 2014 г. Депутатите отхвърлиха искането му за двумесечен, и то обхващащ цяла Украйна режим на военно положение, което би могло да се отрази на изборите, а се съгласиха само на един месец, и то само в определени райони.\n\r\nДа се говори за \"западен отговор\" на международни кризи изглежда все по-несъстоятелно, а още по-малкоq когато се отнася за Русия. По-рано този месец Тръмп отново обвини \"режима\" на Барак Обама вместо Путин за анексията на Крим. Мудната реакция на тази ескалация осветлява факта, че членове на правителството трябва да заобикалят президента за координиране на действията с други страни. Тръмп остави на своя екип да търси отговор, защото е твърде зает да хули в Тwitter НАТО и разследването на Робърт Мълър за руската намеса в (американските) избори.\n\r\nМакар че следващия месец ЕС ще обсъжда допълнителни санкции срещу Русия, това ще бъде тежка борба. Но за италианския (вицепремиер) Матео Салвини и за други сега ще бъде по-трудно да поставят въпроса за облекчаване на съществуващите санкции. Действията на Москва дават повече, а не по-малко основания за такива мерки. \n\r\nСлед завземането на Крим станахме свидетели на свалянето на малайзийския самолет със загубата на 298 живота от проруски бунтовници с руска ракета; на безмилостни руски бомбардировки в подкрепа на режима на Асад в Сирия; на отравянето на Скрипал в Солсбъри; и на все по-натрупващите се доказателства за политическа намеса.\n\r\nНуждата от солидарност се засилва с всеки (подобен) случай. А запазването й става все по-трудно. \r\n \r\n/БТА/\n\r\n ", "date": "2018.11.29", "title": "Русия – Украйна: Москва все повече демонстрира морски мускули"}
{"url": "https://www.dnes.bg/obshtestvo/2018/11/29/poveche-pari-za-zdrave-dogodina-no-kak-da-gi-razpredelim.395124", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        След 5-часово заседание преди няколко дни депутатите окончателно гласуваха и приеха новия бюджет на здравната каса, с който ще се предприемат десетки реформи в сектора. \n\r\nЩе бъдат отпуснати допълнителни 490 млн. лева за следващата календарна година. \n\r\nКак обаче ще бъдат разпределени средствата и какво е състоянието на ВМА към днешна дата - коментар в предаването \"Директно\" по телевизия  на полк. доц. д-р Владимир Василев – заместник-началник на ВМА.\n\r\nСпоред него новоотпуснатите средства трябва да бъдат разходвани много внимателно, за да има висококачествена медицинска грижа в България. \n                    \n                    \n                \r\n\"Трябва да се минимизират злоупотребите и внимателно да се разходват лекарствените и другите медицински материали. Ако няма строг контрол, от това нещо следват разхищения, а това е в ущърб на пациентите\", коментира още доц. д-р Василев. \n\r\nВажен прблем в системата на здравеопазването е и здравната култура на гражданите. Колко важни са профилактичните прегледи и превенцията? \n\r\nСпециалистът е категоричен, че пациентите трябва да бъдат добре информирани и да се обръщат своевременно към специалист, за да предотвратят здравни усложнения.", "date": "2018.11.29", "title": "Повече пари за здраве догодина, но как да ги разпределим?"}
{"url": "https://www.dnes.bg/science/2018/11/29/ne-bog-meteorit-zalichava-bibleiskiia-sodom.395066", "text": "\r\nЗаради греховете на хората, Содом, близо до Мъртво море е унищожен от Бог. Но дали наистина има нещо божествено в изгарянето на библейския град? \r\nНавярно не. Учени от Югозападния университет Албакърки в САЩ откриха следи от космически взрив, който е заличил обществата на север от Мъртво море в Среден Гор – районът на Тал ел Хамам, намиращ се в днешна Йордания. Именно там се счита, че са се намирали библейските Содом и Гомор.\r\n                    \n                    \n                Преди около 3700 години малък метеорит или комета навлиза в земната атмосфера. Според археолога Филип Силва, между 40 и 64 хил. човека са били убити от взрива. Градовете в радиус от 500 км. са били сравнени със земята на 100%, а на почвата и трябвали поне 600 години, за да се възстанови и отново да стане подходяща за отглеждане на култури.\r\n\"Сигурно е било почти толкова горещо, колкото повърхността на Слънцето\", твърди Силва. Сред откритията са парчета керамика, чиято повърхност била превърната в стъкло. А за да се случи подобно нещо са нужни повече от 4 хил. градуса по Целзий. Но огънят не горял достатъчно дълго, че да превърне цялата керамика в стъкло – части от нея останали недокоснати.\r\nЕдинственото нещо в природата, което може да причини подобно масово разрушение, според Силва, е именно космически взрив. Такива е имало няколко през цялата история на човечеството, като най-мощно е било падането на Тунгуския метеорит.\r\nУчените изследват територията на Среден Гор в продължение на 13 години, като техните проучвания продължават и след това огромно откритие. Но Силва е категоричен, че случилото се на града Тал ел Хамам и всички около него напомнят невероятно много на \"Битие: Глава 19\". \r\n ", "date": "2018.11.29", "title": "Не Бог, метеорит заличава библейския Содом "}
{"url": "https://www.dnes.bg/zvezdi/2018/11/29/merilin-fatalnata-jena-i-fatalnata-i-smyrt-ubita-ot-sem-kenedi.395052", "text": "\n\r\n\r\nФаталната Мерлин Монро, която и до днес е еталон за красота и модел за подражание на много жени по света, решава, че не може да живее повече на този свят. Взима решението да се самоубие и поглъща свръхдоза пентобарбитал. Тъжната вест обикаля света само за часове. Легендарната актриса решава да сложи край не само на кариерата, но и на живота си, едва на 36 години.\r\nБезжизненото и тяло е намерено на 5 август 1962 г. от психиатъра Ралф Грийнъсн. Докладът от аутопсията е (почти) категоричен – става дума за самоубийство.\r\n                    \n                    \n                Хронологията на събитията, както и големият брой неясноти около смъртта на една от емблемите на Холивуд, и до днес карат мнозина да смятат, че нещата не са се случили точно така, както официалните версии посочват.\r\nПсихиатърът д-р Грийнъсн нахлува в апартамента на красавицата в Лос Анджелис и попада на съкрушителната гладка. Съобщава на лекаря на Монро – д-р Енгелберг, който пристига на място, за да потвърди смъртта на жената. Часовникът показва 3:50 ч. сутринта.\r\nНа нощното шкафче до тялото на Мерлин Монро са открити празни бутилки от хапчета. Официалната присъда – самоубийство – версия, която таблоидите приемат с охота и лепват на първа страница. Версия, която се припокривала идеално с противоречивата личност на холивудската актриса. Монро страдала от психиатрични разстройства от години и няколкократно е правила опити за самоубийство. Версията изглеждала достатъчно приемлива предвид личността на Мерилин Монро – фаталната жена и фаталният край на живота и.\r\n\r\nСержант Джак Клемънс е първият полицай, който пристига в апартамента на красавицата. Клемънс веднага усетил, че нещо не е наред и тялото е било местено. Има празни шишенца от лекарства, но никъде наоколо не се вижда чаша с вода, с която Монро евентуално е погълнала хапчетата. Нямало и следи от повръщане, а при предозиране с пентобарбитал, би трябвало да се предизвика такова. Аутопсията само засилила подозренията. Според доклада на съдебните лекари в храносмилателната система на трупа няма никакви следи от хапчета.\r\nСпоред слуховете Мерилин Монро заплашвала да разкаже на пресата детайли от скандалната си и романтична връзка с братята Кенеди. Някои дори твърдят, че фаталната холивудска актриса си водила дневник, в който били записани пикантни подробности около любовната и афера, но освен това имало и препратки към заговорът на Кенеди за убийството на Фидел Кастро, както и за връзките на президентската фамилия с мафията.\r\n\n\r\n\r\nОфициалната версия е, че смъртта на актрисата е била установена от нейния лекар в 3:50 ч. сутринта.\r\nЮнис Мъри, икономката на Монро е първата, която открила тялото на световната знаменитост. Първоначално жената казала пред полицейските власти, че около полунощ почукала на вратата на актрисата, но никой не отговорил. Притеснила се и се обадила на д-р Грийнъс, а малко след него пристигнал и д-р Енделберг.\r\nПо-късно, обаче, версията се сменила. Икономката почукала на вратата на Монро не в полунощ, а около 3.00 ч. сутринта, след като забелязала, че лампата в стаята на актрисата все още свети, а смъртта не била установена в 3:50, а в 3:40 ч.\r\nОсвен това, според сержант Клемънс, който пристига на място, тялото се намирало в много неестествена поза и според него е било преместено. Освен липсващата чаша с вода, с която би трябвало Монро да е погълнала близо 60 таблетки пентобарбитал, нейната икономка подозрително перяла чаршафи в другия край на къщата. В 5:00 ч. сутринта. Докато нейният работодател лежал безжизнено в леглото си.\r\nГай Хокет, който работел в погребалното бюро, пристигнал в къщата около 5:40 и установил часът на смъртта. Мерилин Монро е починала между 21:30 ч. и 23:30 ч. вечерта.\r\nПо-късно се появили и други подозрителни подробности. Агентът и адвокат на Монро били уведомени за смъртта на актрисата много преди тялото и изобщо да е открито – в 22:00 ч. вечерта.\r\n\r\nГодини по-късно икономката Юник Мъри решава да проговори. Пред журналиста Антъни Самърс разкрива, че причината да излъжат била, че същата нощ Робърт Кенеди е бил в жилището и дори на място е била повикана линейка, часове преди Мерилин да почине. Официално, обаче, в същия ден тогавашният главен прокурор е в Сан Франциско.\r\nВерсията, че Кенеди не само е бил в града по онова време и е излъгал за своето посещение, е потвърдена и от зетя на икономката - Норман Джеферис. Той твърди, че тогавашният главен прокурор и неговия девер актьорът Питър Лоуфорд отишли заедно в къщата на Монро, където се разразил скандал.\r\nПо-късно, около 22:00 ч. вечерта Кенеди се върнал с други двама мъже. Било заповядано на икономката и нейния зет да напуснат жилището на Монро. След известно време Робърт Кенеди и неговите придружители напуснали къщата и след минути влезли отново, за да открият безжизненото тяло на Монро.\r\nСпекулациите са, че холивудската актриса заплашвала да разкаже публично за любовната си авантюра с двамата братя – нещо, което щяло да срине цялата им кариера. Освен това, в прословутият Червен дневник се намирали и доказателства за планираното покушение над Кастро.\r\n\"Този дневник говори с имена и ще ни каже кой е убил Мерилин Монро\", казва частен детектив Мило Серджилио в статия на \"Чикаго трибюн\", публикувана и в сайта на ЦРУ. Тогавашният директор на частна детективска агенция предлага дори награда от 10 хиляди долара за онзи, който има някаква информация за Червения дневник на Монро.\r\nВ същия доклад са записани и свидетелски думи на Джак Клемънс. Той твърди, че Монро е била убита с инжекция и то от човек, когото познава.\r\n\"Това е престъплението на века – полицейското управление на Лос Анджелис и други официални лица направиха всичко възможно да предпазят известната фамилия Кенеди и имаха една добра причина да затворят устата на Монро завинаги\", твърди разследващият полицай, който се пенсионира след случая.\r\nСпоред данните от токсикологията в кръвта на актрисата са били открити следи от пентобарбитал, които надхърлят фаталната доза цели три пъти. Според \"откритото\" количество, би трябвало Монро да е погълнала между 25 и 50 хапчета, за да достигне подобни нива на веществото в тялото си. В същия документ, обаче, пише, че в стомаха на актрисата не са открити никакви следи от таблетки.\r\n\r\nНякои твърдят, че това е спекулация, тъй като хапчетата може би са се разградили. Според патолога Томас Ногучи, обаче, няма следи и от фини остатъчни кристали, както би трябвало да има.\r\nДжон Майнър, бивш зам.-окръжен прокурор в Лос Анджелис е присъствал на аутопсията. Според него убийството на Мерилин Монро е станало с клизма – над 30 таблетки са били разтворени във вода и вкарани в тялото й анално.\r\nСлучаят, обаче, остава мистерия и до днес. Много е възможно президентското семейство да е искало да затвори устата на красивата холивудска звезда, която била на път да разруши цялата им кариера, да извади на бял свят мръсните тайни на братята Кенеди, които не могат да си позволят една фатална жена да си играе със съдбата им. ", "date": "2018.11.29", "title": "Мерилин – фаталната жена и фаталната й смърт: Убита от сем. Кенеди?"}
{"url": "https://www.dnes.bg/obshtestvo/2018/11/29/sled-10-ch-ns-prie-biudjet-2019-goranov-optimist.395121", "text": "След близо 10 часа дебати парламентът прие окончателно държавния бюджет за 2019 г.\r\nВ заключение финансовият министър Владислав Горанов заяви, че е оптимист за неговото изпълнение, защото, обясни той, нашето общество следващата година ще бъде по-успешно и по-богато, предаде БТА.\r\nМинистърът благодари на партиите, които са подкрепили текстовете, и на тези, които са имали алтернативно виждане. Законът за държавния бюджет представлява една прогноза, която за мен за следващата година е добра, подчерта той. Колегите имаха различна визия как да се разпределят разходите, добави той по отношение на опозицията. Но това е отношението на изпълнителната власт, тя има по Конституция запазения периметър да определи чрез разходите на бюджета своето виждане за политика, завърши Владислав Горанов.\r\n                    \n                    \n                ДДС остава 20 на сто и догодина, запазва се плоският налог. И тук БСП и управляващите спориха по предложенията на левицата, които в  крайна сметка бяха отхвърлени. Това предизвика и коментара на Георги  Гьоков, който упрекна мнозинството, че се държи \"също като Мария  Антоанета, тази френска жена, която като й съобщават, че хората се  бунтуват, защото няма хляб, тя казва - като няма хляб, да ядат пасти. Тя  беше свалена по време на Френската революция\".\r\nСлужебните правоотношения на държавните служители, упражнили правото си на пенсия, се прекратяват с едномесечно предизвестие, реши парламентът. Изключение ще се прави за тези, които са назначени по заместване и при споделено изпълнение на длъжността.\r\nВъпросът е дали има кандидати в трудоспособна възраст за тези места, коментира Гьоков и предупреди: \"Рискувате да обезкървите администрацията с хора, на които е разчитала\".\r\nПарламентът отне и правото на омбудсмана Мая Манолова да ползва кола и шофьор на НСО. Предложението на ДПС да не се отнема това право на омбусмана, получи подкрепата на БСП и завихри скандал в залата. В началото на ноември финансовият министър Владислав Горанов каза, че свалят Манолова от кола на НСО и й отнемат шофьора. Седмица по-късно в отговор омбудсманът проведе мобилна приемна във влака София - Варна.\n\r\n\"Ако случайно няма кола мисля, че някой от строшените автомобили на Народното събрание можем да ѝ предоставим след ремонт\", заяви шефката на бюджетната комисия и депутат на ГЕРБ Менда Стоянова и допълни \"не смятам, че най-популярният човек в държавата, най-обичаният от потиснатите народни маси човек трябва да бъде пазен“. Стоянова акцентира, че не е нужно Манолова да се вози във влака или автобуса, защото бюджетът на омбудсмана за догодина е 3,2 млн. лева. \"От тях само 2 млн. са за персонал. Останалите пари са отпуснати за издръжка, има и за шофьор, и за кола\", каза още Стоянова.\n\r\nЧервеният депутат Георги Гьоков видя пък в изказването на Стоянова завист заради популярността на омбудсмана. \"Може да ви дърпат ушите, г-жо Стоянова, защото за вас най-популярният човек трябва да е министър-председателят“, заяви соцдепутатът Драгомир Стойнев.\n\r\nТой предложи текстовете да се допишат и да се отнеме правото на НСО кола и на столичния кмет, защото Йорданка Фандъкова също е обичана. В крайна сметка мнозинството отхвърли предложението.\r\nОт 1 януари 2019 г. Националният институт по метеорология и хидрология  /НИМХ/ от основно звено при Българската академия на науките /БАН/ се  преобразува в Национален институт по метеорология и хидрология като  юридическо лице, чийто ръководител е разпоредител с бюджет по бюджета на  Министерството на образованието и науката.\n\r\nОтхвърлено беше предложението на БСП в закона да се запише специална  разпоредба, че тези служители на института, които искат, могат да  останат в БАН. От левицата посочиха, че 15 хабилитирани лица са заявили  желание да останат в БАН. Не беше прието и предложението на социалистите  за четиригодишен срок за разделяне на имуществото между БАН и НИМХ.", "date": "2018.11.29", "title": "След 10 ч.: НС прие Бюджет 2019, Горанов - оптимист"}
{"url": "https://www.dnes.bg/zvezdi/2018/11/29/emiliia-se-obiasni-v-liubov-na-jorj-iska-da-ostaree-s-nego.395090", "text": "\"Надявам се да съумеем да останем заедно и да остареем\". Това заяви Емилия по повод чувствата си към Жорж Башур. Певицата, която се ожени за бизнесмена само преди няколко месеца, мечтае за здраво семейство.\n\r\nПопфолк изпълнителката изтъкна, че е доста търпелива и е склонна да прави компромиси във връзката, но вижда същото и в лицето на мъжа си. \"Ние сме изградени характери. Всеки е лидер в неговата си област и понякога се сблъскваме“, споделя тя пред Нова тв. И изтъкна, че и двамата отстъпват, затова се разбират толкова добре.\n\r\n\"Не мога да кажа, че не ме интересува какво говорят хората, но когато става въпрос за твоя личен живот и твоето щастие, ставаш доста по-смел и си казваш, че в този момент никой друг не те интересува\", каза още тя.\n                    \n                    \n                \r\nПо повод връзката си с Башур, тя сподели, че в началото е била труднопостижима. \"Той бе мъжът, който ми подаде ръка и ми каза: Хвани се за тази ръка и няма да те подведа, няма да сбъркаш\", добави Емилия.\n\r\nНа въпрос дали би родила дете на Жорж Башур, Емилия отговори: \"Ако това се случи, ще бъдем много щастливи\", с което само потвърди своите планове за голямо и здраво семейство.\n\r\n\"Бих искала да вярвам, че двама човека могат да се разбират в този злостен живот\", категорична бе тя.\r\nВижте още за звездите в ", "date": "2018.11.29", "title": "Емилия се обясни в любов на Жорж: Иска да остарее с него!"}
{"url": "https://www.dnes.bg/cars/2018/11/29/starite-germanski-dizeli-problemyt-ne-se-reshava-a-emigrira-na-iztok.395070", "text": "\r\nИзточна Европа вече си спечели прозвището на \"гробницата за германските дизели\".\r\nУкрайна не остава назад от тази тенденция. Старите германски дизелови автомобили пристигат в Украйна и не след дълго се \"нагаждат\" за местно потребление.\n\n\n\r\nНай-късно след няколко месеца катализаторът и филтърът за фини частици биват свалени.\r\n                    \n                    \n                \"При нас те много често се запушват, защото качеството на горивото в Украйна е много лошо\", обяснява Андри Свинцицки пред \"\".\r\nВ Украйна манипулирането на системата не се набива на очи, защото в страната няма конкретно предписание за това как се провежда техническия преглед.\r\n\"Германия е загрижена за околната среда, затова цените на дизелите падат. Германия разбира грижите на своите хора и харчи много пари за опазване на околната среда\", смята казва Сергий Гетиманчук.\r\nТой е от Луск, където въздухът е силно замърсен. Въпреки това всяка седмица тук има пазар за стари автомобили.\r\nГермания вече не иска своите стари дизели. Но проблемът не се решава, а просто \"емигрира\".\r\n", "date": "2018.11.29", "title": "Старите германски дизели: Проблемът не се решава, а \"емигрира\" на изток"}
{"url": "https://www.dnes.bg/eu/2018/11/29/brexit-dokumentite-za-razvod-gotovi-na-red-e-parlamentyt.394812", "text": "Великобритания и Европейският съюз подписаха документите за развода си, но това не е краят на 45-годишната връзка. То е само началото на британската политическа битка за отделянето.\n\r\nСега сделката трябва да бъде одобрена от британския парламент, където никоя партия няма мнозинство, а депутатите варират от привърженици на Brexit-а, настояващи за изгаряне на всички мостове, до поддръжници на ЕС, стремящи се към помирение. Законотворците и от двата лагера мразят сделката, представляваща компромис, който да държи Великобритания извън ЕС без право на глас, но все пак подчинена на правилата и задълженията, произтичащи от членството, поне до края на 2020 г., докато бъдат договорени постоянни нови отношения, пише Асошиейтед прес.\n                    \n                    \n                \r\nМинистър-председателката Тереза Мей каза, че парламентът ще гласува по сделката на 11 декември.\n\r\nМинистърът за Brexit Стивън Баркли признава, че спечелването на гласуването ще бъде предизвикателство. Камарата на общините има 650 места. След като от тази бройка се извадят председателят и други членове, които не гласуват, са необходими 318 гласа за мнозинство. Консерваторите на Мей имат 315 места, но десетки консервативни депутати казват, че ще отхвърлят сделката, защото искат или по-твърдо, или по-меко скъсване с ЕС.\n\n\n\n\r\nПолитическите съюзници на Мей от северноирландската Демократична юнионистка партия също са против споразумението, а основната опозиционна Лейбъристка партия казва, че ще гласува против сделката, защото тя не предлага същите облаги, които Великобритания има сега като член на ЕС.\r\nМей планира в следващите две седмици да изнася речи и да се явява по телевизията с цел да убеди обществеността и политиците да приемат споразумението. Тя настоява, че отхвърлянето му означава \"повече разделение и повече несигурност\".\n\r\nТя залага на това, че в крайна сметка депутатите по-скоро ще подкрепят несъвършена сделка, отколкото да оставят Великобритания да върви към сгромолясване от скалата с Brexit без сделка - резултат, който може да доведе до финансова бъркотия, блокаж на британските пристанища и недостиг на стоки от първа необходимост.\n\r\n\n\r\nАко парламентът одобри сделката, Мей ще е постигнала голяма победа и Великобритания ще е напът да напусне ЕС в 23 ч. лондонско време - 24 ч. брюкселско - на 29 март.\n\r\nМного малко неща ще се променят веднага. Великобритания ще остане обвързана с правилата и институциите на ЕС през преходен период до установяването на нови търговски отношения. Преходът трябва да приключи през декември 2020 г. и може да бъде удължен с до две години.\n\r\nАко сделката се провали в парламента, нещата стават сложни. Единственото сигурно нещо е, че правителството трябва да направи изявление до 21 дни, в което да каже какво планира да прави по-нататък.\n\r\nПравителството може да свика второ гласуване в парламента с надеждата, че евентуален период на пазарна и бизнес паника при изгледите за напускане в безпорядък ще накарат депутатите да размислят.\n\r\nМей и лидерите от ЕС настояват, че предоговарянето е невъзможно - или тази сделка, или никаква сделка. Много британски депутати не искат да приемат това. Те мислят, че ЕС може да бъде убеден да подкрепи различни условия. Но няма съгласие какви да бъдат тези условия и не е ясно какъв механизъм може да се използва, за да бъде накарано правителството да преговаря отново.\n\r\nНякои мислят, че Мей ще трябва да подаде оставка, ако загуби гласуването, а това би довело или до надпревара за ръководството на консерваторите, или до национални избори. Но новият министър-председател би се изправил пред същия проблем - изтичащото време до Brexit без сделка и липсата на съгласие какво да се прави по-нататък.\n\r\nВсе повече депутати, подкрепящи ЕС, призовават за нов референдум, който да даде избор на обществото между напускане и оставане в общността. Но не е ясно дали мнозинство от депутатите може да бъде убедено да подкрепи тази идея, а няма да има време за свикване на допитване до народа преди определената дата за напускане на Великобритания.\n\r\nВ извънреден случай Великобритания може да поиска ЕС да отложи датата на напускане, което да даде повече време за намиране на решение на политическата бъркотия. ЕС не е длъжен да се съгласи, но може да предпочете отлагане на Brexit-а пред хаоса на ситуация \"без сделка\".\n\r\nЕвропейският парламент трябва също така да ратифицира споразумението, но това не изглежда такъв проблем. Председателят на ЕП Антонио Таяни каза, че голямо мнозинство евродепутати подкрепя сделката. Той каза, че е вероятно гласуването да бъде през февруари, но може да бъде и чак през март. \r\n/БТА/", "date": "2018.11.29", "title": "Brexit: Документите за развод готови, на ред е парламентът"}
{"url": "https://www.dnes.bg/akoshtete-vqrvaite/2018/11/29/koi-sa-tainite-na-jenite-koito-nikoga-ne-paziat-dieta.394969", "text": "Никога не получавате желаните резултати от диетите по простата причина, че повечето от тях просто не работят.\r\nДиетичните режими за отслабване в много случаи имат йо-йо ефект и след спирането им килограмите се възвръщат, а понякога се трупат и допълнителни.\r\nЕдна от най-добрите стратегии за предпазване от излишно тегло е балансираното и внимателно хранене в дългосрочен план. Това хранене трябва да се превърне в начин на живот, а не в краткотрайна стратегия за отслабване, която по-нататък да не доведе до резултат.\r\nНякои жени успяват да изглеждат перфектно и да поддържат стройна фигура без изобщо да спазват диети. Какво правят те и какво можем да научим от тях?\r\n\r\n                    \n                    \n                Една добра стратегия е комбинирането на малко количество протеин с всяко хранене. Не е необходимо всеки път да е месо. Млечните продукти и яйцата също са чудесен вариант. Протеините се метаболизират бавно, което означава повече енергия и по-дълготрайно усещане за ситост. Полезните мазнини имат и допълнителното свойство да ускоряват метаболизма.\r\n\r\nЖените, които имат перфектна фигура без диети обикновено се опитват да спазват правилото за бавното хранене на малки хапки и то в седнало положение. Бързата закуска на крак предполага трупане на излишни мазнини заради прием на вредни вещества и въглехидрати.\r\n\r\nНа всеки се случва да огладнее между храненията. Тези моменти са много важни, защото могат да объркат целия здравословен хранителен режим. Ако внимавате какво ядете като основно ядене, но междинните ви закуски са калорични и пълни с вредни съставки, ще напълнеете.\r\nЖените, които не спазват диети винаги имат нещо здравословно подръка, например плод, кисело мляко, шепа ядки, пълнозърнеста закуска. Всички те потискат глада и се грижат за фигурата.\r\n", "date": "2018.11.29", "title": "Кои са тайните на жените, които никога не пазят диета?"}
{"url": "https://www.dnes.bg/stranata/2018/11/29/shofioryt-na-izgoreliia-avtobus-techeshe-mnogo-maslo.395063", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Чак когато спрях автобуса се  появи огъня, преди това имаше дим, идващ откъм двигателя. Причината за  аварията е, че течеше много масло, автобусът беше технически изправен.  Пътниците слязоха на секундата и си взеха багажа.\", каза пред шофьорът на изгорелия автобус на магистрала \"Тракия\".\n\r\nОт Агенция \"Пътна инфраструктура\" съобщават, че движението между 26-я и 27-я километър на \"Тракия\" е възстановено.", "date": "2018.11.29", "title": "Шофьорът на изгорелия автобус: Течеше много масло!"}
{"url": "https://www.dnes.bg/obshtestvo/2018/11/29/iznudvat-edno-ot-zlatnite-ni-momicheta-v-instagram.395053", "text": "Гимнастичката Християна Тодорова е изнудвана от хакер. Тя разказа, че е попаднала в схема на мошеник, който хакнал профила ѝ в Instagram и я изнудвал за пари, за да й го върне.\n\n\r\n\"Преди няколко дни ми беше хакнат профила. Получих имейл за верификация на акаунта ми. Всъщност имейлът ми изписваше отгоре, че го изпраща Instagram. Впоследствие се оказва, че не е Instagram, защото когато натиснах линка, когато си въведох данните, за да получа въпросната верификация, след няколко часа получих друг имейл, че акаунтът ми вече е хакнат\", разказа Християна.\r\nПоискани й са 250 евро, за да бъде възстановен.\r\n\"След това започнаха да ми звънят на личния телефонен номер. Изнудване, заплашване - всичко това се случва на английски. Но ми писаха също така по Whatsapp, че ако не платя конкретната сума до днес, до утре, профилът ми ще бъде изтрит\", разказа още гимнастичката пред Нова тв.\r\n                    \n                    \n                Сценарият на измамата - хакерите изпращат имейл за удостоверяване на профила, който отвежда потребителя до страница, в която трябва да въведе данните си. Така се задейства кибератаката – т.нар. фишинг.\r\nХристияна няма намерение да плати поискания откуп, но решава да общува с хакерите, за да разбере повече за тях. Три дни след кражбата на профила й телефонният им номер вече не може да бъде избран.\r\nСвързва се със специалисти, които след направена проверка установяват, че IP адресът на доставчика е български и е вероятно измамникът да се намира в България.\r\nПрофилът на потърпевшите изчезва веднага след кражбата му, а броят на последователите в социалните мрежи е именно факторът, според който хакерите избират кого да ударят.\r\nЕкспертите съветват да сме внимателни, но са категорични, че няма абсолютна защита от хакери.", "date": "2018.11.29", "title": "Изнудват едно от \"златните ни момичета\" в Instagram"}
{"url": "https://www.dnes.bg/world/2018/11/29/nato-imame-dostatychno-prisystvie-v-cherno-more.395089", "text": "НАТО заяви, че вече разполага с достатъчно силно присъствие в Черно море, след като украинският президент Петро Порошенко призова страните членки на алианса да изпратят там допълнителни бойни кораби заради напрежението с Русия, предаде Асошиейтед прес.\r\nГоворителката Оана Лунджеску заяви днес, че кораби на НАТО редовно патрулират и провеждат учения в Черно море.\r\nЛунджеску подчерта също, че кораби на НАТО са прекарали в Черно море 120 дни през тази година в сравнение с 80 през миналата.\n\n\r\nГоворителката на НАТО посочи, че няколко страни членки на НАТО патрулират и извършват разузнавателни полети в небето над региона, а България, Румъния и Турция, които членуват в алианса и граничат с Черно море, разполагат със свое собствено военно оборудване, посочва БТА.\n                    \n                    \n                \r\nСпоред Лунджеску \"НАТО вече има доста силно присъствие в Черно море и ние ще продължим да правим оценка на присъствието си в региона\".\n\r\nНапрежението между Русия и Украйна в Азовско море ще бъде централна тема на срещата между министрите на външните работи на страните членки на НАТО и украинския външен министър Павло Климкин следващата седмица в Брюксел, съобщи Лунджеску, цитирана от Франс прес. На срещата ще бъде обсъдено и предложението на Петро Порошенко за разполагане на допълнителни кораби на НАТО в Черно море.", "date": "2018.11.29", "title": "НАТО: Имаме достатъчно присъствие в Черно море"}
{"url": "https://www.dnes.bg/sofia/2018/11/29/na-pl-makedoniia-vsiaka-vecher-s-kamera-obshtinar-sledi-travestiti.395061", "text": "Общинският съветник от БСП Николай Николов се закани всяка вечер, в продължение на седмица, да заснема травеститите от бул. \"Христо Ботев\" в столицата и да качва снимките в профила си във Facebook.\r\nГневът му е провокиран от липсата на действия, месец след като социалистът получи обещание от ръководството на ракон \"Красно село\" ,проблемът с \"обитаващите\" пл. \"Македония\" хамали и травестити да бъде решен.\r\nОще през август Николов инициира подписка, която беше внесена в Столичната община. В нея се включиха над 1000 столичани, живеещи или работещи в района на пл. \"Македония\".\n\n\n\n\r\n                    \n                    \n                \"Председателят на комисията по обществен ред и сигурност в СОС Иван Илиев каза, че приема всеки един от подписите на гражданите като сигнал и по този начин призна, че проблем има. Това се случи, когато внесох подписката в Столична община\", обяви Николов.\r\nОще през септември той получи обещание и от кмета Йорданка Фандъкова да бъде проведена среща със СДВР.\r\n\"Така и тя призна, че проблем има. Да, проблем има, но действия за решаването му няма. Среща месец и половина по-късно няма. Няма и изгледи да бъде организирана\", посочи общинарят.\r\nСпоред Николай Николов, това е пълна незаинтересованост и неглижиране на проблема от страна на управляващите в общината.\r\n\"Те нито искат да чуят гражданите, нито се интересуват от проблемите им\", категоричен е той.\r\n\"Затова смятам в продължение на седмица всяка вечер да заснемам травеститите по бул. \"Христо Ботев\". След това ще качвам снимките в профила ми в социалната мрежа и ще тагвам страниците на СДВР и на кмета Фандъкова. За да ги подсещам, че има беззаконие в центъра на София\", завърши общинарят. \n\r\n ", "date": "2018.11.29", "title": "На пл. \"Македония\", всяка вечер, с камера: Общинар следи травестити!"}
{"url": "https://www.dnes.bg/zvezdi/2018/11/29/zvazdichki-i-tochki-geri-nikol-se-tatuira.395044", "text": "Гери-Никол си е направила първа татуировка, според фен страницата ѝ във Facebook.\r\nТатусът е на китката и единия пръст на певицата и представлява звездички и точки, както се вижда от снимките.  \r\nМладата певица обяви в Instagram, че съвсем скоро ще излезе новата й песен \"Устни\".\r\n \r\nНа снимката, промотираща песента, се вижда как мъж, обърнат с гръб към камерата, е вдигнал Гери-Никол и я прегръща. Двамата са на покрив, а на фонът отзад се виждат много сгради.\r\n \r\n", "date": "2018.11.29", "title": "Зваздички и точки. Гери-Никол се татуира!"}
{"url": "https://www.dnes.bg/obshtestvo/2018/11/29/dara-dariava-dobrota-na-onkobolni-na-9-g-a-dva-pyti-reje-kosichkite-si.395075", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТолкова малка, а толкова отговорна – Дара Маслева е едва на девет години, но вече за втори път реже косата си за да я дари на организация, която прави перуки за онкоболни, съобщи \r\nМомиченцето е от Панагюрище и преди две години помага на друго дете от своя град, които остава без коса след химиотерапия.\r\nДара и нейната майка се надяват, че примерът им ще бъде последван и от други.", "date": "2018.11.29", "title": "Дара дарява доброта на онкоболни. На 9 г., а два пъти реже косичките си!"}
{"url": "https://www.dnes.bg/stranata/2018/11/29/valentin-zlatev-gorivata-ne-poevtiniaha-zaradi-protestite.395103", "text": "Горивата поевтиняха напоследък не заради протестите на хората, а защото нефтът падна на борсите. Това каза Валентин Златев, председател на Българската петролна и газова асоциация, по време на работна среща на асоциацията в Стара Загора. \nУчудвам се, че нямаше протести преди три месеца, когото започнахме да вдигаме цените на горивата, а бяха сега, когото цените падат, каза Златев, цитиран от БТА.\r\nПо думите му нито е имало, нито има смисъл да се прави договорка между фирмите за цените на горивата.\r\n\"Ние работим на висококонкурентен пазар със суровини на борсова цена, а производствените и транспортните разходи на горива са почти еднакви\", посочи Златев.\r\n                    \n                    \n                \"Преди година половина Комисията за защита на конкурнцията ни разследва за това, че цените на горивата по бензиностанциите са еднакви, а сега вълненията са защо цените са различни. Нефтът се търгува по международни цени, технологията за производство на горива също е почти еднаква. Цените зависят от степента на ефективност на рафинериите. В рафинерия в Холандия, подобна на тази в Бургас, работят 250 души, а в нашата са заети три хиляди, но ние никога не сме си позволявали да съкращаваме хора\", посочи Златев.\r\nСпоред Живодар Терзиев, собственик на фирма, член на БПГА, ако през зимата отпадне биокомпонентата в горивата, може да се очаква поевтиняване от 2 ст на литър при бензина А 95 и 5 ст при дизеловото гориво.\r\nКиселините в биодизела обаче могат да създадат големи проблеми на двигателите на вашите автомобили, защото биодизелът е трудно управляем при температури по-ниски от пет градуса, посочи Терзиев. Ако отпадне влагането на биокомпоненти през зимата, то според евродирективи те трябва да се увеличат през лятото, защото страната и търговците ще бъдат глобени, посочи Терзиев.", "date": "2018.11.29", "title": "Валентин Златев: Горивата не поевтиняха заради протестите"}
{"url": "https://www.dnes.bg/mish-mash/2018/11/29/glutenova-neponosimost-po-kakvo-da-ia-poznaem.395098", "text": "В последно време все по-често чуваме по медиите, че трябва да избягваме храни с глутен. В социалните мрежи текат дискусии за това какви са последиците от консумацията му, дори вече има групи, в които хората си разменят рецепти, при които не се използва белтъчната смес или захар. \r\nГлутенът е протеин, който се среща в много храни като ечемик, ръж, пшеница, лимец и други. Наричат го „тихия убиец“, защото с течение на времето предизвиква увреждания в различни части на тялото.\r\n \r\nСъществува така наречената непоносимост към глутен. Когато човек, който има този проблем, яде храни с глутен, тялото му образува антитела срещу белтъка. А това става причина за нарушение на работата на тънките черва. Лигавицата им се променя и преработва по-трудно хранителните вещества. От друга страна това е рисков фактор за дефицити на определени вещества, които имат важна роля за отделни процеси в организма.\r\n \r\n\r\n \r\n\r\n \r\nСимптомите са свързани главно с червата. Човек, който не понася глутен, усеща гадене, подуване и болки в корема, има диария или запек. Разбира се, тези симптоми често са индикатори за други заболявания и в много случаи хората не биват диагностицирани правилно. Най-често глутеновата нетолерантност на организма се бърка със синдром на раздразнените черва.\r\n \r\n\r\n \r\nПри чувствителния към глутен организъм може да има рязко увеличаване на теглото без видима причина. Това се случва поради възпалителни процеси на клетъчно ниво и някои метаболитни нарушения. Внезапна промяна в теглото може да бъде придружена с някои болести.\r\n \r\n\r\n \r\nДоказано е, че съществува пряка връзка между непоносимостта към глутен и хормоналните нарушения. \r\n \r\n", "date": "2018.11.29", "title": "Глутенова непоносимост – по какво да я познаем?"}
{"url": "https://www.dnes.bg/sofia/2018/11/29/ombudsmaia-pisa-do-cacheva-za-remont-na-kiliiata-na-ivancheva.395122", "text": "След сигнал до омбудсмана Мая Манолова от бившия кмет на столичния район \"Младост\" Десислава Иванчева и нейната заместничка Биляна Петрова е била извършена четвърта поредна проверка в столичния специализиран арест.\nПроверката е направена от екип на Националния превантивен механизъм - дирекция към институцията на омбудсмана, която наблюдава местата за лишаване от свобода.\n\r\nПроверката е установила, че жалбата на задържаните лица за лоши санитарно-битови условия, качеството на извършения ремонт в спалното помещение, както и липсата на достатъчно естествена светлина и свеж въздух, е основателна. \n\r\nОмбудсманът е изпратила препоръка до правосъдния министър Цецка Цачева за предприемане на конкретни действия.\r\n                    \n                    \n                Тя препоръчва да бъде извършен повторен ремонт на спалното помещение и преградата, отделяща тоалетната, да бъде изградена изцяло. С оглед на изискуемия минимум от 4 кв. м, препоръчвам капацитетът на стаята да бъде намален на 3 лица и едно от леглата да бъде премахнато. Също така да бъде предоставена възможност за достъп до свеж въздух и естествена светлина в спалните помещения, пише Манолова до Цачева и отново препоръчва закриване или преместване на затвора в София.\r\nОт Министерството на правосъдието съобщиха, че министър Цецка Цачева свиква на 4 декември съвещание с ръководствата на Прокуратурата, МВР, Главна дирекция \"Изпълнение на наказанията\" и Областна служба \"Изпълнение на наказанията\" - София.\r\nНа срещата ще бъде поканена и омбудсманът Мая Манолова.\r\n\r\n ", "date": "2018.11.29", "title": "ОмбудсМая писа до Цачева за ремонт на килията на Иванчева"}
{"url": "https://www.dnes.bg/index/2018/11/29/piesh-kofeinovi-napitki-rajdash-po-slabo-bebe.395097", "text": "Екип от изследователи в университетския колеж в Дъблин е открил връзката между консумацията на кофеинови напитки по време на бременност и ниското тегло на бебетата при раждане. \n\r\nПредишни изследвания показват, че консумирането на кофеин по време на бременност може да доведе до проблеми с развиващото се бебе, но досега изследователите вярваха, че те са на безопасно ниво. \n\r\nВ свое проучване, изследователите показват, че пиенето дори на безопасни количества подобни напитки може да доведе до по-ниско тегло на бебето при раждането, а може и да намали размера на главата на новороденото.\n\r\nУчените установяват, че жените, които консумират най-много кофеин имат бебета, които са по-леки от тези, родени от жени, които пият най-малко количество кофеин. По-конкретно, те откриват, че за всички допълнителни 100 mg кофеин, която  жената пие на ден през първия триместър, има намаляване на теглото на  бебето при раждане с около 70 гр. \n                \n                \r\nНе е известно как точно кофеинът влияе на теглото на бебетата, но изследователите предполагат, че това вероятно се дължи на факта, че той ограничава кръвния поток в плацентата.", "date": "2018.11.29", "title": "Пиеш кофеинови напитки... раждаш по-слабо бебе!"}
{"url": "https://www.dnes.bg/football/2018/11/29/kralev-bylgariia-shte-kandidatstva-i-za-evro-2032.395106", "text": "България ще кандидатства за домакинство на Европейското първенство през 2032 година. Това заяви спортният министър Красен Кралев в интервю пред репортера на  – . \r\nСтраната ни обмисля съвместна кандидатура за Мондиал 2030 заедно със съседките ни Румъния, Сърбия и Гърция. \"И вече готовата инфраструктура може да се ползва за шампионат на Стария континент\", заяви Кралев.\r\n \r\n\"Ако си свършим домашното, имаме всички шансове да се поздравим с успех. Дори и да не се спечели домакинството на световното, като екип ще имаме готовност да кандидатстваме за Евро 2032. Като имаме готовата инфраструктура, не бихме имали проблем. Инвестициите ще се оправдаят по категоричен начин\", заяви Кралев.\r\n \r\nПрипомняме, че идеята у нас за Мондиал 2030 е да се построят няколко стадиона с капацитет от 40 000 зрители, с които да се кандидатства, заедно със съседките ни.\r\n \r\n", "date": "2018.11.29", "title": "Кралев: България ще кандидатства и за Евро 2032"}
{"url": "https://www.dnes.bg/notifikacii/2018/11/29/zaradi-krizata-moskva-kiev-trymp-niamalo-da-se-sreshta-s-putin.395123", "text": "Американският президент Доналд Тръмп обяви, че заради кризата в Украйна отменя срещата си с руския си колега Владимир Путин на форума на Г-20.\r\nТръмп се надява да се срещне с Путин, когато бъде намерено решение на ситуацията. Това съобщи Ройтерс.\n\nДо момента Кремъл не е получил официална информация за намерението на американския президент, предаде ТАСС, като цитира прессекретаря на руския държавен глава Дмитрий Песков.\r\nТой подчерта, че Путин не е променял плановете си за участие в започващата утре в Буенос Айрес двудневна срещата на върха на Г-20.\r\n\"Летим за Аржентина. Досега видяхме само туит и медийни съобщения (за отмяната). Официална информация нямаме\", посочи представителят на Кремъл.\r\n                \n                Той отбеляза, че ако Тръмп действително е отменил срещата си с Путин, руският президент \"ще има няколко допълнителни часа в програмата си за полезни срещи в кулоарите\" на форума.\r\nМеждувременно задържаните от Русия украински моряци бяха прехвърлени в затвор в Москва, предаде днес Франс прес, цитирайки двама от адвокатите на моряците. \"Те са прехвърлени в затвора Лефортово в Москва\", заяви адвокатът Джемил Темишев.\r\n\"Украинските моряци бяха прехвърлени в Москва със самолет\" днес следобед, каза Емине Авамилиева, която също е адвокат на моряците.\r\nСпоред Джемил Темишев той и другите адвокати на задържаните украинци са опитали да се срещнат с клиентите си в ареста в Симферопол, но не са получили разрешение да влязат при тях.\r\nДвамата адвокати не уточниха дали всички 24 задържани в неделя украински моряци са прехвърлени в Москва.\r\nСъдът в Симферопол постанови временното задържане на украинските моряци до 25 януари, припомня Франс прес.\r\nПо-рано украинският президент Петро Порошенко заяви, че правителството на страната ще наложи ограничения на руски граждани в отговор на задържането на три украински военни кораба и техните екипажи, предаде Асошиейтед прес.\r\nПорошенко написа в Туитър, че въведеното тази седмица за период от един месец военно положение в някои части на Украйна няма да ограничи пътуванията, тегленето на пари или покупката на валута от украинците, но спрямо руските граждани ще има някои ограничения.\r\n\"Ще има ограничения спрямо руските граждани, които вярвам, че са са напълно оправдани\", посочи Порошенко без да уточнява в какво ще се изразяват тези мерки.\r\nУкраинските власти вече отказаха да допуснат на украинска територия голям брой руски граждани след инцидента край бреговете на Кримския полуостров през уикенда, отбелязва Асошиейтед прес.\r\nУкраинската гранична служба съобщи днес, че ще разрешава само на украински граждани да влизат в Крим, по силата на военното положение, предаде Ройтерс.\r\n\"В съответствие с въвеждането на военно положение административната граница с временно окупирания Крим може да бъде пресичана изключително и само с предявяване на украински документи за самоличност\", каза говорител на службата.\r\nПрезидентът на Украйна Петро Порошенко по-рано обвини руският президент Владимир Путин за това, че иска да анексира цяла Украйна и призова НАТО да разположи военни кораби в Азовско море. (БТА)\r\n ", "date": "2018.11.29", "title": "Заради кризата Москва-Киев: Тръмп нямало да се среща с Путин"}
{"url": "https://www.dnes.bg/balkani/2018/11/29/prakticheski-orientirano-li-e-dualnoto-obrazovanie-v-makedoniia.395105", "text": "На Националния бизнес форум 2018 с акцент върху наука, бизнес, образование, работна ръка, който се проведе вчера у нас, бе застъпена и темата за германското професионално образование като фактор за развитие на Балканите. На събитието, организирано от Сдружението за подпомагане на малкия и средния бизнес- Обединени бизнес клубове, участие по темата взе. Той коментира особеностите на германското професионално дуално образование в ефира на .\r\n\"В Македония все още нямаме диверсифицирано образование, по-голямата част от студентите, които завършват в страната имат научно образование, но нямат практическо. Това е една сериозна празнина в македонското образование. И целта на нашия институт е да направи така, че да даде възможност на обучаващите се да получат практически знания. Имаме 20 университета в страната, а за 2 млн. жители това са твърде много университети. Така се създава едно объркване у младите хора къде да изразходят парите си за образование\", каза проф. Наумовски.\r\n                    \n                    \n                Инвестицията на германски капитал в Скопие удовлетворява потребността от нови млади, квалифицирани кадри. Това образование има за цел да обучи много млади кадри, които имат възможността да практикуват в Германия. Допълнителната маргинална стойност на института в Скопие е, че преподавателите имат над 10-годишен опит, съобщи професорът.\r\n\"Имаме 4 образователни стълба. Първият е образованието чрез семинари и курсове с немски експерти или такива от ЕС. Вторият е електронното обучение и сертифицирането, като имаме 10 програми в списъка ни, сред които управление на риска, банкови сертификации, счетоводство, банкови специалности, и още един интересен сертификат, който е по-скоро в областта на IT програмите - управление на бизнес данни и бизнес информатика\". \r\nОще от интервюто проследете на сайта на.", "date": "2018.11.29", "title": "Практически ориентирано ли е дуалното образование в Македония?"}
{"url": "https://www.dnes.bg/akoshtete-vqrvaite/2018/11/29/nash-grisho-tatko-ti-si-moiat-geroi.395045", "text": "Григор Димитров изказа благодраност към баща си с емоционален пост в Instagram.\r\nБългарският тенисист публикува снимка от тенис игрище, на което е заедно с баща си и двамата играят. \r\nДимитър Господинов е на гости на сина си в Монте Карло, Монако, където Григор се подготвя за новия сезон. \r\n\"Рамо до рамо с човека, който пръв ми даде ракетата и ми показа как да играя\", написа Григор Димитров под снимката. И добави, че баща му е неговият герой.\r\n \r\n", "date": "2018.11.29", "title": "Наш Гришо: Татко, ти си моят герой!"}
{"url": "https://www.dnes.bg/business/2018/11/29/bez-dyrjavata-ne-moje-da-ima-dekarbonizaciia-na-energetikata.395107", "text": "Няма как да бъде постигната постепенна и окончателна декарбонизация на енергийния сектор в България без намесата и финансовата помощ на държавата. Това каза Иванка Диловска, член на Управителния съвет на Института за енергиен мениджмънт (EMI), по време на дискусията EMI Media Club. \n\r\nДиловска засегна различни аспекти от актуалните енергийни процеси, които засягат както Европейския съюз (ЕС), така и България.\n\r\nСпоред нея, за да бъде изпълнена програмата на ЕС и неговото изпълнително звено – Европейската комисия (ЕК) за въглеродонеутрална икономика, до 2050 г. производството на енергия от възобновяеми източници трябва да се понижи съществено, а източниците на емисии въглероден диоксид (електроцентрали, работещи на въглища и други източници, които отделят парникови газове) да бъдат оборудвани с технология за улавяне и обработване на вредните газове.\n                    \n                    \n                \r\nДиловска обърна внимание на тревожно голямото количество емисии, отделяни от въглищните централи – за производството на 1 мегаватчас въпросните централи отделят 1200 кг. въглероден диоксид, докато при газовите енергийни съоръжения това количество е сведено до приблизително 400 кг.\n\r\nЗа сравнение – при атомните електроцентрали липсват подобни емисии.\n\r\nЕдинствено държавата и държавните регулатори могат да окажат необходимото положително влияние и нужния тласък за развитието на електрификацията във всички сфери на обществения и икономическия живот на страната, подчерта Диловска.\n\r\n„Над 70% от необходимите за протичането на този процес 2 трлн. долара годишни инвестиции в световен мащаб идват или чрез държавни субсидии, или са свързани с гаранции за приходите, създадени от регулаторите”, изтъкна тя.\n\r\nСпоред нея бъдещето на електроенергията и електроснабдяването е тясно свързано с малките мощности, които са „близо до потребителите”.\n\r\nПроучване за потреблението на топлоенергия в България показва, че 54% от населението използва дърва и въглища за отопление, докато 28,6% разчитат на електричеството.\n\r\nИ тук Диловска изтъкна важната роля на държавата и енергийните дружества, които могат да променят статистиката чрез по-активна намеса.\n\r\nТя подчерта факта, че между 77% и 82% от фините прахови частици са отделени от битовото отопление, което поради сравнително ниските доходи на гражданите продължава да разчита на най-силно замърсяващите енергийни източници.\n\r\nДиловска определи геотермалните термопомпи като най-ефективни и чисти отоплителни системи, но поради високата си цена тези уреди за момента не могат да бъдат конкурентни на родния пазар.\n\r\nЕкспертът направи сравнение между държавните субсидии за потребителите по отношение на енергетиката в България и Великобритания, което още по-ясно очерта сериозната разлика в развитието на електрификацията в различните страни в Европа.\n\r\nОбединеното кралство инвестира между 2 и 4 млрд. паунда годишно в подпомагане на прехода към по-чиста енергия при уредите за отопление, докато в България правителството отделя едва 100 млн. лева, които в по-голямата си част се отпускат като помощи за твърдите горива.\n\r\nСпоред Диловска трябва да има значително понижаване на риска от страна на държавата и енергийните дружества спрямо потребителите, за да се изпълни прехода към по-чиста енергия.\r\n \r\n", "date": "2018.11.29", "title": "Без държавата не може да има декарбонизация на енергетиката"}
{"url": "https://www.dnes.bg/akoshtete-vqrvaite/2018/11/29/kakva-lichnost-ste-spored-nachina-po-koito-dyrjite-kafeto-si.394971", "text": "Всеки има своите добри и лоши навици, които до голяма степен са диктувани от нашите индивидуални психологически характеристики. Дори най-малките жестове могат да разкрият неща за нашето моментно настроение или характер.\r\nСподеляме един забавен тест, който ще разкрие каква личност сте в зависимост от това как държите чашата си с кафе/чай. Пред вас има 4 изображения, изберете това, което отговаря на вашия навик и вижте какво показва то за вас.\r\n\r\nЗа вас може да се каже, че сте роден лидер. Уверени сте в собствените си възможности, знаете какво искате от живота, а вие обикновено искате най-доброто. Вашата лидерска позиция ви помага да вземате решения в ситуации на напрежение и ефективно да се справяте с трудностите. Тъй като имате добро сърце и сте приветливи, хората обичат да комуникират с вас и ценят мнението ви.\r\n                    \n                    \n                \r\nВие сте отличен екипен играч, добър слушател, емпатична личност, вие сте душата на компанията. Тъй като сте гъвкави и открити в комуникацията си с другите, можете да намерите общ език с тях и да ги мотивирате да действате екипно. Вродената ви ангажираност към процеса постоянно стимулира производителността ви, без значение дали става въпрос за работа или парти. Успявате лесно да се адаптирате към различни промени и условия, а чувството ви за хумор рядко ви напуска. Вие бихте могли да ръководите екип, но трябва да развиете лидерските си умения. \r\n", "date": "2018.11.29", "title": "Каква личност сте според начина, по който държите кафето си?"}
{"url": "https://www.dnes.bg/akoshtete-vqrvaite/2018/11/29/bik-gigant-teji-1-400-kila-visok-e-pochti-2-metra.395015", "text": "\n\r\nФермер от Западна Австралия смая света със своето стадо крави и бикове. Сред млекопитаещите се откроява един \"красавец\" - бик гигант. Животното учиди посетителите на фермата със своите 1 400 килограма и ръст от 1,94 метра.\n\n\r\nБикът носи звучното име Никърс. Той живее близо до живописното езеро Престън във фермата на Джеф Пирсън. Джеф пожелал да продаде животното на аукцион, но никоя от кланиците в региона не пожелали да го купят.\r\nОбяснението им било просто: \"Няма как да се справим с толкова мощно животно\", категорични са собствениците на цехове за месо.\r\n                    \n                    \n                Никърс е на 7 години. Едногодишен е пристигнал във фермата на Джеф Пирсън и още тогава е бил по-висок от другите телета в стадото, което наброява близо 20 000 животни.\r\n\"Въобще не очаквахме, че ще стане толкова грамаден\", споделя фермерът.\r\nМестните медии се поинтересували дали не е планирал да започне отглеждането на нов вид крави – гиганти, но това не можело да се осъществи, защото австралийският великан е бил кастриран и не можел да продължи рода си.\r\nФотографиите на бика привлякоха вниманието на ползвателите на социални медии. Сега съдбата на бика се следи от цяла Австралия. Кланицата вече не грози гиганта, категоричен е Джеф Пирсън. Никърс ще изживее дните си свободно във фермата с другите бикове и крави.\r\nМеждувременно се появиха и мемове с бика гигант. Никърс е сравняван с играчи от NBA, други го правят част от сагата \"Междузвездни войни\".\r\n\n\r\n ", "date": "2018.11.29", "title": "Бик гигант – тежи 1 400 кила, висок е почти 2 метра"}
{"url": "https://www.dnes.bg/rusia/2018/11/29/rusiia-blokira-ukrainski-pristanishta-na-azovsko-more.395022", "text": "Две украински пристанища на Азовско море - Бердянск и Мариупол, са ефективно блокирани от Русия, която не позволява на никакви съдове да влизат и излизат от тях, съобщи днес украинският министър на инфраструктурата Володимир Омелян, цитиран от Ройтерс.\n\n\n\r\nОбщо на 35 кораба не се разрешава да извършват нормалните си операции. \r\nДопускат се само кораби, пътуващи към руски пристанища на Азовско море, написа министърът във Facebook. \r\n\"Целта е ясна - налагайки блокада на украинските пристанища на Азовско море, Русия се надява да изтласка Украйна от нашата собствена територия - територия, която е наша в съответствие с всички действащи международни закони\", писа той, цитиран от БТА. \r\nСпоред Омелян 18 кораба чакат влизане в Азовско море, включително 4 за Бердянск и 14 за Мариупол. Има също опашка от 9 кораба за напускане на Азовско море, а още 8 чакат на рейд край пристанищата.\r\n ", "date": "2018.11.29", "title": "Русия блокира украински пристанища на Азовско море"}
{"url": "https://www.dnes.bg/health/2018/11/29/priznaci-na-reproduktivni-problemi.394970", "text": "Независимо дали планирате бременност след време или вече правите опити, важно е да следите здравословното си състояние и да не пропускате сигналите, които организмът ви изпраща, ако нещо не е съвсем наред. Понякога тялото дава признак, че нещо се случва и е редно да се обърне внимание. Важното е да не изпадате в паника, защото е напълно възможно някой от тези признаци да се дължи на нещо моментно. Но ако тези сигнали се появяват продължително във времето, обърнете внимание и се консултирайте със специалист, за да имате време да реагирате адекватно, ако нещо не е наред.\r\nВажно е да знаете, че много от тези симптоми, които са свързани с репродуктивните проблеми, могат да се появят, но не е задължително да са пречка за зачеването. Но те индикират, че в тялото се случват процеси, които имат нужда от регулация и по-добър контрол, за да не затрудняват плановете ви за евентуална бременност.\r\n                    \n                    \n                \r\n\r\nАко менструалният ви цикъл не е редовен, това може да е признак за проблем с овулацията. Но тъй като причините за нередовен цикъл могат да бъдат от различен характер, не е задължително това да е непременно сигнал за внимание. Много зависи каква е възрастта, здравословното състояние и репродуктивната история. Но ако имате съмнения, че нередовният ви цикъл е свързан с репродуктивни проблеми, консултирайте се с лекар.\r\n\r\nАко цикълът ви идва на период по-къс от 21 дни, това може да е сериозен признак, че имате кратка фоликулна фаза. Тя е първата част от менструалния цикъл, която се появява преди овулацията и е толкова кратка, че може да е знак, че яйчникът отделя яйцеклетката прекалено рано през цикъла. Това може да се случи, ако яйчниковият резерв започва да намалява и тялото произвежда по-високо количество FSH – фоликулостимулиращ хормон, това предизвиква по-бърза овулация. \r\n", "date": "2018.11.29", "title": "Признаци на репродуктивни проблеми"}
{"url": "https://www.dnes.bg/notifikacii/2018/11/29/dyshteria-predotvrati-alo-izmama-za-nad-8-bona.395023", "text": "Възрастно семейство от Тервел е станало жертва на телефонна измама. Благодарение на бързата реакция на дъщеря им е предотвратено предаването на парите, съобщиха от МВР в Добрич.\r\nВчера около обяд 50-годишна жена от Тервел подава оплакване в полицията. Жената провела множество опити, за да се свърже с родителите си, но мобилните им телефони непрекъснато били в режим на разговор.\r\nПолицаи открили бащата на тъжителката в клон на банка в Добрич при опит да изтегли пари от сметката си.\r\nМайката пък е установена в Силистра, където в градски парк оставила плик с 8000 лева.\r\nПо данни на възрастните хора около 10:00 часа са получили обаждане на стационарния си телефон.\r\nНепознат мъж се представил за служител на полицията и ги измамил да участва в разкриване на ало измамници.\r\nПо случая е образувано досъдебно производство.", "date": "2018.11.29", "title": "Дъщеря предотврати ало измама за над 8 бона "}
{"url": "https://www.dnes.bg/eu/2018/11/29/es-dava-12-000-bezplatni-karti-za-pytuvane-na-mladeji.395073", "text": "Европейската комисия съобщи, че от днес до 11 декември 18-годишните европейци могат да кандидатстват за 12 000 безплатни карти за пътуване в Европа следващото лято.\n\r\nПраво на участие имат родените между 1 януари и 31 декември 2000 година. Регистрацията е открита на Европейския младежки портал (). Печелившите ще бъдат подбрани според отговорите на въпроси за европейската култура, инициативите на ЕС за младежта, предстоящите избори за Европейски парламент.\n\r\nПътуванията ще се осъществят между 15 април и 31 октомври догодина, и могат да продължат до 30 дни. ЕК насърчава към участие основно младежите с особени нужди или в неравностойно положение. Комисията е готова да покрие разходите за придружител или за куче водач за участници с нарушено зрение.\n                    \n                    \n                \r\nИзбраните ще могат да пътуват самостоятелно или в група до петима души. Най-често пътуването ще бъде с влак. Младежите ще имат правото да използват също автобуси, фериботи и по изключение самолети. За всяка държава от ЕС са предвидени определен брой карти според дела на населението от общия брой европейски граждани.\n\r\nЕС отделя за целта 12 милиона евро, а досега над 15 000 младежи получиха възможност да пътуват. Целта е младежите да опознаят европейското културно наследство, да срещнат други хора, да се почувстват европейци. За мнозина това е първата възможност да пътуват самостоятелно. Две трети от участниците заявяват, че не биха могли сами да си осигурят подобно пътуване.\r\n/БТА/", "date": "2018.11.29", "title": "ЕС дава 12 000 безплатни карти за пътуване на младежи"}
{"url": "https://www.dnes.bg/balkanska/2018/11/29/20-godini-po-kysno-pak-slavi-pak-ferari-no-s-krisko.395051", "text": "\r\nПрез последните десетина дни Слави Трифонов е в устата на хората или по-точно в клавиатурите им, най-вече на политическа тематика. Серията му интервюта с първите хора във властта предизвикаха много излишни вълнения, анализи и прогнози. Които ще бъдат забравени до края на тази седмица.\r\nСлави обаче атакува на негова територия - шоубизнеса. Той извади второ парче с Криско, което всъщност е познато на феновете, но \"ъпгрейднато\". Става въпрос за \"Едно Ферари модел 2019\"\r\n                    \n                    \n                За по-малко от денонощие то е на път да се превърне в най-гледаното в платформите за видеосподеляне.\r\nМузиката е дело на Криско и Ку-Ку бенд, а аранжиментът на рапъра.\r\nПрипевът е от хита на Слави и бенда \"Едно Ферари с цвят червен\", който излезе през 1997 г., а куплетите пък са поверени за римите на Криско.\r\nТова е вторият проект на двамата през тази година, а съвместната им работа е логично продължение след успеха на парчето \"Гледай как се прави\".  ", "date": "2018.11.29", "title": "20 години по-късно: Пак Слави, пак Ферари, но с... Криско"}
{"url": "https://www.dnes.bg/rusia/2018/11/29/kremyl-normalen-e-trafikyt-prez-kerchenskiia-protok.395074", "text": "Кремъл остро разкритикува призива на президента на Украйна Петро Порошенко към НАТО да разположи кораби в Азовско море. Порошенко отправи този призив по-рано днес в интервю за германския в. \"Билд\".\n\r\nГоворителят на Кремъл Дмитрий Песков заяви, че искането на Порошенко \"ясно цели да предизвика повече напрежение\" и е водено от \"предизборните и вътрешнополитическите мотиви\" на украинския лидер, предаде Асошиейтед прес.\n\r\nНа всекидневния брифинг Песков отхвърли твърденията на Украйна, че Русия ограничава корабоплаването близо до Крим, предаде Ройтерс. \n\r\nПо-рано днес украинският министър на инфраструктурата Володимир Омелян каза, че две украински пристанища на Азовско море - Бердянск и Мариупол, са ефективно блокирани от Русия, която не позволява на никакви съдове да влизат и излизат от тях.\n\n\r\n                    \n                    \n                Песков каза, че не знае за никакви подобни проблеми и че трафикът на корабите през Керченския проток, разделящ Черно от Азовско море, е нормален. Говорителят на Кремъл допълни, че понякога има закъснения в района, но те са резултат от лошото време.\n\r\nПесков заяви, че Кремъл не вижда необходимост от посредничество между Русия и Украйна заради напрежението в Керченския проток, но е признателен на всеки, който допринесе за деескалация, предаде ТАСС.\n\r\nГоворителят посочи, че срещата на Владимир Путин с Доналд Тръмп ще се състои в кулоарите на Г-20, защото Кремъл е получил потвърждение от Вашингтон, предадоха световните агенции. По-рано днес Ройтерс, позовавайки се на документ на Кремъл, съобщи, че срещата ще е на 1 декември в 14.30 ч. по Гринуич. \n\r\nПесков каза, че срещата между двамата президенти може да продължи час, но предупреди, че всичко ще зависи от самите лидери. Той подчерта, че диалогът между Русия и САЩ е необходим в интерес на целия свят, предаде ТАСС, цитирана от БТА.\n\r\nКремълският говорител съобщи, че Путин не планира да отиде на конференцията за климата в Полша. Форумът започва на 2 декември и продължава до 15 декември в полския град Катовице.\r\n ", "date": "2018.11.29", "title": "Кремъл: Нормален е трафикът през Керченския проток "}
{"url": "https://www.dnes.bg/rusia/2018/11/29/besarabskiiat-bylgarin-zadyrjan-ot-rusiia-bez-nashe-grajdanstvo.395080", "text": "Министерството на външните работи на Република България още вчера бе уведомено, че украински гражданин от български произход на служба в украинската армия е сред задържаните войници на борда на един от трите кораба, опитали се да преминат Керченския пролив, съобщиха от пресцентъра на МВнР.\r\nПо информация на кмета на родното му село той няма българско гражданство.\n\r\nДанни, че въпросният човек е български гражданин, няма и в информационните масиви в България, посочват от външното ни министерство.\r\nСтраната ни ясно е заявила, че настоява за незабавно освобождаване на всички моряци от трите украински кораба.\r\nАко при допълнителни проверки се установи, че задържаният е и български гражданин, ще му бъде осигурена консулска защита. \r\nБългарското Генерално консулство в Одеса е във връзка с кмета на родното село на украинския войник от български произход, уточняват от министерството.", "date": "2018.11.29", "title": "Бесарабският българин, задържан от Русия, без наше гражданство"}
{"url": "https://www.dnes.bg/sofia/2018/11/29/bsp-predloji-640-leva-minimalna-zaplata-ne-mina.395078", "text": "Колкото и да настояваха от БСП минималната заплата през следващата година да скочи на 640 лева, това не стана.\n\r\nМнозинството в парламента реши окончателно, че минималният размер на основната заплата за най-ниската длъжност в държавната администрация от 1 януари догодина окончателно ще е 560 лв.\n\r\nОбща годишна квота за предоставяне на ваучери за храна от 320 млн. лв., одобри парламентът.\n\n\n\r\nИ за тези пари имаше предложение на левицита. Социалистите настояваха средствата да са в размер на 360 млн.\r\nГеорги Гьоков от БСП подчерта, че ваучерите са добър инструмент за мотивация и задържане на персонала, неизбежна част от социалните пакети, като в същото време интересът към този начин за допълнително стимулиране се разширява.\r\n                    \n                    \n                Няма да струва много на държавния бюджет, призова той мнозинството да подкрепи идеята на социалистите. Въпреки това искането на БСП не мина.\r\nДепутатите определиха също 84 млн. лева за общия размер на сумата, подлежаща за възстановяване на земеделските стопани от акциза за газьола, съгласно Закона за подпомагане на земеделските производители.\r\nНе бе прието искането на ДПС за завишаване на средствата с още 10 млн.\r\nНе мина и предложението на левицата за по-високи помощи за деца.\r\nСпоред Виолина Желева именно те са първата стъпка за решаване на демографските проблеми, след като доскорошно вице с този ресор Валери Симеонов, сега депутат от ОП, обяви, че предложението на БСП насажда погрешно становище в обществото, че с материално стимулиране можем да оправим демографията.", "date": "2018.11.29", "title": "БСП предложи 640 лева минимална заплата... Не мина!"}
{"url": "https://www.dnes.bg/zvezdi/2018/11/29/alisiia-silvyrstoun-plashta-12-bona-mesechno-na-bivshiia-si.394958", "text": "Алисия Силвърстоун се съгласи да плаща издръжка на бившия си съпруг, с когото ще е официално разведена от 7 декември.\r\nАктрисата и Крис Джареки, който е радиоводещ, се ожениха през 2005 г., като преди това имаха дълга връзка от около осем години. От брака си те имат 7-годишен син Беър. Двамата са решили да си поделят попечителството над детето, предаде БТА.\r\nКато дата на раздялата в съдебните документи двойката е посочила 15 март 2016 г. Силвърстоун и Джареки обаче обявиха края на връзката си през февруари тази година, а актрисата подаде документи за развод през май.\r\nСилвърстоун също така ще плаща всеки месец 12 000 долара на Джареки до 31 януари 2024 г. Ако той започне сериозна връзка и \"разходите му за наем\" намалеят поне наполовина, издръжката му ще бъде спряна незабавно.\r\nВижте още новини за звездите в ", "date": "2018.11.29", "title": "Алисия Силвърстоун плаща 12 бона месечно на бившия си"}
{"url": "https://www.dnes.bg/obshtestvo/2018/11/29/obrat-tri-pyti-po-malko-udostovereniia-za-bylgarski-lekari-za-chujbina.395039", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТри пъти по-малко удостоверения, нужни на българските лекари да работят зад граница, са издадени от Министерството на здравеопазването през последните 10 години.\r\nОт 655 през 2008 г. до 222 за 2017 г. Проблемът с миграцията на медицинските кадри обаче остава сериозен.\r\nВ края на обучението си д-р Вероника Бачева е на кръстопът. Да остане да лекува у нас или да търси професионалната си реализация навън.\r\n\"Това е като монетата и двете ѝ страни, от едната страна е семейството и родината, а от другата страна стои високото заплащане – специализираната апаратура, която се предлага извън България\", коментира тя пред \r\n                    \n                    \n                Независимо от възможностите пред д-р Илиева, пътят за нея е един: \"Изборът винаги е бил да се развивам в България, няма нещо по-ценно от това да работиш в родината си, да се грижиш за собствения си народ, да си близо до близките си\".\r\nРъководството на МБАЛ \"Св. София\" в столицата залага предимно на млади кадри. Задържат ги с по-добри условия на труд и повече средства. Там младите лекари започват с основна заплата 2000 лева.\r\nЕдна от възможностите за развитието на медицинските кадри е разкриването на нови болници и отделения, където те да работят със съвременна апаратура.", "date": "2018.11.29", "title": "Обрат? Три пъти по-малко удостоверения за български лекари за чужбина"}
{"url": "https://www.dnes.bg/snimka-na-denia/2018/11/29/stud-v-petyk-idva-po-topyl-uikend-idnata-sedmica-do-10-c.395048", "text": "Студен ще бъде последният ден от работната седмица, но през уикенда ни очаква значително подобряване на времето, сочи прогнозата на НИМХ-БАН.\n\r\nПрез нощта облачността над по-голямата част от страната ще се задържи значителна и на отделни места ще превалява слаб сняг. Разкъсвания и намаления на облачността ще има над Югозападна България. Минимални температури в Северна България и по високите полета ще са между минус 11 и минус 6 градуса, в Южна - между 6 и минус 1 градуса, в София - около минус 10 градуса.\n\r\nВ петък над Северна и Източна България облачността ще е значителна и на отделни места ще превали слаб сняг. Предимно слънчево ще бъде над Югозападна България, а до края на деня намаление на облачността ще има над много райони и от останалата част от страната. \n                \n                \r\nСутринта на места в котловините ще бъде с мъгла. Ще духа слаб, в Източна България - умерен, а по крайбрежието на морето - силен север-североизточен вятър. Максимални температури - в Северна България между минус 6 и минус 2 градуса, в Южна България и по крайбрежието на морето - предимно между 0 и 5 градуса, в София - около минус 2 градуса.\n\r\nНад Черноморието ще бъде предимно облачно, с превалявания от слаб сняг, по южното крайбрежие - дъжд и сняг. Ще духа умерен и силен северен вятър. Максимални температури: между 0 и 5 градуса. Температурата на морската вода е 11 градуса. Вълнението на морето ще бъде 3-4 бала.\n\r\nНад планините ще духа умерен източен вятър, който през деня ще отслабне, а вечерта ще се ориентира от югозапад и ще започне да се усилва. Предимно слънчево ще бъде над планините от Югозападна България, като през деня намаления на облачността ще има и над масивите от останалата част на страната. Ще бъде почти без валеж. Максимална температура на 1200 метра - около минус 2 градуса, на 2000 метра - около минус 6 градуса.\n\r\nПрез нощта срещу събота вятърът в много райони ще стихне и минималните температури ще са ниски - между минус 15 и минус 10 градуса на север от Балкана, в Южна България - до минус 5 градуса. \n\r\nВ събота ще започне постепенно затопляне, но в Северна България на много места и дневните температури ще останат под нулата. В Южна България обаче ще се усети затопляне, като максималните температури ще достигнат 4-5 градуса, в Благоевград и Сандански дори ще доближат 10 градуса. \n\r\nВ неделя ще се затопли още, повече в планините и планинските райони, а в западната и централната част на Дунавската равнина ниската облачност ще се задържа през целия ден и ще остава студено, с отрицателни дневни температури. \n\r\nПрез следващата седмица ни очаква по-топло време, като температурите през деня на много места ще достигат до 10 градуса.", "date": "2018.11.29", "title": "Студ в петък, идва по-топъл уикенд. Идната седмица – до 10°C!"}
{"url": "https://www.dnes.bg/eu/2018/11/29/psihar-vze-blizo-20-zalojnici-v-italianski-kolej.395079", "text": "28-годишен психично нестабилен мъж е взел около 20 заложиници в колеж в италианския град Фиуджи в централната част на страната, съобщава RAI, цитиран от БНР. \n\r\nПристигналите полицаи са успели да неутрализират похитителя, при което четирима души са били леко ранени.\r\nТрима от пострадалите са полицаи.\r\nСамият нападател е откаран в психиатрична болница. Не се съобщава какви са били мотивите му.", "date": "2018.11.29", "title": "Психар взе близо 20 заложници в италиански колеж "}
{"url": "https://www.dnes.bg/mish-mash/2018/11/29/bordnoto-spisanie-the-inflight-magazine-otpraznuva-stotniia-si-broi.395081", "text": "Луксозното двуезично списание Bulgaria ON AIR The Inflight Magazine, което през годините се утвърди като авторитетен и качествен източник на задълбочени анализи и информация за най-интересното от света на бизнеса, туризма и лайфстайла, отпразнува с бляскаво събитие издаването на 100-ния си юбилеен брой. \n\r\nНа 28 ноември в \"М Кар София\" десетки собственици на компании, предприемачи, представители на бизнеса от различни индустрии и много от лицата, които през годините бяха на кориците на списанието, отбелязаха специалния юбилеен брой.\n\r\nMeсечното печатно издание на Investor Media Group Bulgaria ON AIR The Inflight Magazine е най-четеното списание в България с аудитория от над 110 000 читатели месечно. За високото потребителско доверие към него свидетелстват и отзивите на аудиторията.  Едно от многото  писма, които ежедневно пристигат в редакцията, беше прочетено по време на събитието от .\n                    \n                    \n                \r\nПреди няколко години Джудит и Реймънд Хансън от Лос Анджелис пътуват от Берлин до София и обратно и остават впечатлени от съдържанието на Bulgaria ON AIR The Inflight Magazine. Тогава те пишат до редакцията: \"Списанието на България Ер е пример за отлична журналистика. Съпругът ми и аз бяхме удивени от качеството на статиите, тяхната задълбоченост, яснота и дори честност. Това е толкова над обичайните клиширани рекламно-манипулирани четива, които ни предлагат авиокомпаниите. Благодарим ви за уважението към читателите и че отразявате една страна на България, която често е пропускана от нейните посетители – дълбока интелигентност и един свеж поглед върху света\". \n\r\nBulgaria ON AIR The Inflight Magazine се разпространява на борда на всички самолети на авиокомпания България Ер по 24 дестинации в Европа и Близкия Изток и се радва на месечна аудитория от над 110 000 читатели. Те са предимно активно работещи хора, българи и чужденци, с малко свободно време и ограничена възможност да следят ежедневните новини. За много от тях времето, прекарано в самолета, е единственото, в което могат да се информират. Аудиторията на Bulgaria ON AIR The Inflight Magazine е взискателна към новините, които получава, а в бордното списание на националния превозвач читателите намират не само качествени анализи, но и полезни и развлекателни статии.  ", "date": "2018.11.29", "title": "Бордното списание  The Inflight Magazine отпразнува стотния си брой"}
{"url": "https://www.dnes.bg/politika/2018/11/29/11-lv-na-glas-razmeryt-na-subsidiiata-ostava.395086", "text": "Партиите ще получават и през следващата година по 11 лв. за един получен действителен глас. Това записаха депутатите при окончателното приемана на бюджета.\n\n\r\nЗа запазването на размера на субсидията имаше 97 гласа \"за\", 46 \"против\" и 3 \"въздържал се\".\r\nВ момента държавна субсидия получават всички парламентарно представени партии - ГЕРБ, БСП, ДПС, \"Обединени патриоти\" и \"Воля\".\r\nОсвен тях субсидия взема и извънпарламентарната партия \"Възраждане\", която единствена премина границата от 1% на последните избори.\r\nПремиерът Бойко Борисов обяви преди дни, че ще предложи на Народното събрание (НС) да намали партийната субсидия от 11 лева на 1 лев, за да удовлетвори волята на гласувалите в подкрепа на предложенията за промяна на изборните правила.\r\n                    \n                    \n                Борисов на няколко пъти подчерта, че е против намаляването на партийната субсидия до 1 лев, тъй като това щяло да остави малките политически формации в ръцете на \"богатите, да не казвам олигарси\".\r\n\"Вкарахме го, ГЕРБ го подкрепи, не събра гласове. И работим по стария закон. В началото казахте, че сме парламентарна република. Ако направим 1 лев субсидията, партиите ще попаднат в ръцете на богатите хора, да не казвам олигарси\", коментира той.\r\nИ все пак субсидията и за 2019 г. запази размера си от последните години.    ", "date": "2018.11.29", "title": "11 лв. на глас. Размерът на субсидията – остава!"}
{"url": "https://www.dnes.bg/kino/2018/11/29/slai-se-prosti-s-roki-balboa.395083", "text": "Силвестър Сталоун оповести, че повече няма да е в образа на Роки Балбоа, предаде Франс прес. Холивудският актьор прецени, че е време да предаде щафетата на по-младото поколение, което се въплъщава от новата звездата в сагата Адонис Джонсън.\r\n\"Оттеглям се, с това поколение се открива един нов свят\", поясни той в свое видео послание в Инстаграм, което вероятно е било записано по време на снимките на излезлия наскоро по екраните в САЩ филм \"Крийд 2\".\r\nОт 1975 г. Сталоун е изпълнил 8 пъти ролята на Роки Балбоа, която го направи известен в целия свят и му донесе няколко номинации за награда \"Оскар\", припомня БТА.\r\n\"За мен бе привилегия да създам този образ и да го представя на големия екран - каза 72-годишният актьор, сценарист, режисьор и продуцент. - Смятах, че с Роки е приключено през 2006 г. и това ме удовлетворяваше. Но изведнъж се появи този млад мъж и всичко се промени.\" Сталоун вероятно е имал предвид актьора Майкъл Б. Джордан, който присъствал по време на заснемането на видеото, макар че останал зад кадър.\r\n                    \n                    \n                В \"Крийд: Сърце на шампион\" и \"Крийд 2\" младият актьор е в образа на Адонис Джонсън, сина на боксьора Аполо Крийд - най-добрия приятел на Роки Балбоа. След като първоначално отхвърля предложението на режисьора Райън Куглър да бъде съживена сагата, Сталоун в края на краищата го приема.\r\nИзлезлият през 2015 г. по екраните филм \"Крийд: Сърце на шампион\", в който Роки подготвя Адонис за битка на професионалния ринг, донесе 173 милиона долара приходи от прожекции. Осмият филм от поредицата - \"Крийд 2\", изглежда също ще донесе големи приходи", "date": "2018.11.29", "title": "Слай се прости с Роки Балбоа"}
{"url": "https://www.dnes.bg/stranata/2018/11/29/avtobus-se-zapali-na-magistrala-trakiia.395027", "text": "Автобус се запали на автомагистрала \"Тракия\".\r\nВсички пътници са изведени на безопасно място, съобщиха от Агенция \"Пътна инфраструктура\". \n\r\nКъм мястото се движи екип на пожарната. \r\nВременно е ограничено движението от 26-и до 27-и километър на автомагистрала \"Тракия\" в посока София.\r\nВсички МПС-та изчакват на място. Заради инцидента в района има задръстване в посока столицата от около 2 километра. \r\n", "date": "2018.11.29", "title": "Автобус се запали на магистрала \"Тракия\""}
{"url": "https://www.dnes.bg/sport/2018/11/29/psj-nadvi-slab-livyrpul-i-go-opria-do-stenata.395018", "text": "Финалистът от миналия сезон Ливърпул до последно ще трепери за мястото си на 1/8-финалите в Шампионска лига, след като загуби с 1:2 гостуването си на ПСЖ в най-заплетената група на турнира \"С\".\n\r\nФренските богаташи спечелиха напълно заслужено на \"Парк де Пренс\", с което се доближиха максимално до фазата на директните елиминации. Головете за домакините вкараха Хуан Бернат (13) и Неймар (37), а точен за англичаните беше Джеймс Милнър от дузпа в самия край на първото полувреме. Това беше и единственият точен удар за мърсисайдци за всички 90 минути.\n\r\nВ другия мач от групата Наполи очаквано победи Цървена звезда с 3:1. В класирането италианците излязоха лидери с 9 точки, ПСЖ е с 8 т., Ливърпул с 6 т., а сърбите остават с 4 т. и със сигурност отпадат.\r\n                    \n                    \n                Така сблъсъкът между англичаните и отбора на Карло Анчелоти на \"Анфийлд\" се очертава като директна битка за класиране напред. Гостите ще се нуждаят от точка или загуба с един гол разлика, за да отидат на 1/8-финалите. На \"Сан Паоло\" Наполи спечели с 1:0 и има далеч по-добра голова разлика от Ливърпул – 7:4 срещу 8:7.\n\r\n\n\r\n ", "date": "2018.11.29", "title": "ПСЖ надви слаб Ливърпул и го опря до стената"}
{"url": "https://www.dnes.bg/stranata/2018/11/29/maikite-pri-borisov-kakvo-svyrshiha-shte-protestirat-li.395012", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСнощи представители на майките на деца с увреждания бяха на спешна среща с Бойко Борисов. Поводът им беше отвореното писмо, което те изпратиха до премиера. В него майките заявяват, че Законът за личната помощ е осакатен и се опасяват, че на практика хората с увреждания може да останат без личен асистент.\n\n\n\r\nПреди това техни представители се срещнаха със социалния министър Бисер Петков, веднага след което бяха поканени при премиера.\r\nСпоред майките нито лев от отпуснатите допълнителни 150 милиона лева за хората с увреждания не е предвиден за личната помощ. А след срещата стана ясно, че текстовете в закона ще бъдат преразгледани и ще бъдат гласувани от парламента отново в петък.\r\n                    \n                    \n                Димитрина Русева, която е част от инициативата \"Системата ни убива\", увери в студиото на \"България сутрин\", че майките вече са по-спокойни, но ще останат в готовност за протести, докато законите не станат факт.\r\n\"Точно на тази среща на премиера му изяснихме ситуацията и къде отиват тези 150 милиона. Не знам доколко той беше подведен, доколко беше информиран, но така или иначе стана ясно къде са тези 150 милиона, как наистина системата има нужда от реформиране, защото колкото и пари да се налеят, когато те не отиват до хората, които имат нужда от тях, те са безсмислени\", посочи Русева пред.\r\nЖената беше категорична, че ако не бяха реагирали, промяна нямаше да има и допълни още, че си е дала сметка, че ако майките на деца с увреждания не бяха упражнили натиск, то никой нямало да ги забележи.\r\nВъпреки това Димитрина Русева каза, че се е убедила, че сред тях има майки, които не работят за общата им кауза.\n\r\n ", "date": "2018.11.29", "title": "Майките при Борисов: Какво свършиха? Ще протестират ли?"}
{"url": "https://www.dnes.bg/crime/2018/11/29/77-godishen-myj-hvyrli-4300-na-izmamnici.395020", "text": "Мъж на 77 години е измамен със сумата 4 300 лева чрез подвеждащо телефонно обаждане. По случая е започнало досъдебно производство, съобщиха от МВР.\r\nИзмамата е станала на 27 ноември. Неизвестен се представил по телефона за лекар и поискал от възрастния мъж 30 хиляди лева за извършване на операция на неговата дъщеря в болницата.\r\nОт полицията, по повод зачестилите измами, отново предупредиха възрастните хора да не се доверяват на обажданията на непознати и да се свържат незабавно с близките си.", "date": "2018.11.29", "title": "77-годишен мъж хвърли 4300 на измамници"}
{"url": "https://www.dnes.bg/stranata/2018/11/29/v-montana-nai-mnogo-sniag-v-ahtopol-zdrav-dyjd.395014", "text": "Най-дебела е снежната покривка в Монтана, където тя достига 27 см, съобщава \"Фокус\", цитирайки данни от НИМХ при БАН.\r\nВъв Враца и Велико Търново снежната покривка е 24 см, в Кнежа – 20 см, в Русе – 19 см, а в Свищов – 18 см. \r\nНай-много дъжд пък е паднал в Ахтопол – 81 л/кв. м. Валежът там вече спрял. \r\nНа нос Емине са паднали 73 л/кв. м дъжд, в Бургас – 53 л/кв. м и в Стара Загора – 13 л/кв. м.\r\nОт НИМХ уточниха, че в страната духа силен, а в Източна България до бурен вятър. Само на отделни места в Южна България вали сняг, но и там днес се очаква да спрат валежите.", "date": "2018.11.29", "title": "В Монтана най-много сняг, в Ахтопол – здрав дъжд"}
{"url": "https://www.dnes.bg/stranata/2018/11/29/boi-v-shkolo-18-godishen-dushi-vrystnik.395034", "text": "В Търговище е задържан ученик, бил свой връстник. Конфликтът между двете 18-годишни момчета е възникнал вчера около 14 часа в сградата на средно училище в Търговище, съобщиха от МВР.\n\n\r\nВ коридора на учебното заведение З.В. нанесъл удари и отправил заплахи и нецензурни думи към друг 18-годишен съученик. \r\nРазпрата им се пренесла и в класната стая, където двамата били разтървани от преподавател.\r\nЗ.В. е задържан в Районното управление на полицията. Пострадалото момче е прегледано в Центъра за спешна помощ, където са установени травми по врата от стискането и травма на главата. \r\nПредстои да бъде назначена съдебно-медицинска експертиза на пострадалия младеж. \r\nТийнейджърите не са известни на полицията с други свои провинения. Образувано е досъдебно производство за хулиганство.\r\n ", "date": "2018.11.29", "title": "Бой в школо – 18-годишен души връстник!"}
{"url": "https://www.dnes.bg/stranata/2018/11/29/miniori-i-energetici-na-jyltite-paveta-zashto-protestirat.395008", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМиньори и енергетици в КНСБ излизоха на митинг в Раднево в защита на работните си места в комплекса \"Марица – Изток\". Днес в София КТ \"Подкрепа\" организира голям протест на енергетици и миньори.\r\nПричината е неяснотата около бъдещето на въгледобива в района на мини \"Марица – Изток\".\r\n\n\n\r\nТемата коментира в \"България сутрин\" Десислава Кънчева от Миньорската федерация към КТ \"Подкрепа\".\r\n\"Искаме ясни политически ангажименти, изключително ясна дългосрочна визия за бъдещото развитие на отрасъла, искаме гарантиране на социалния мир в страната, който се базира на нива на заетост\", заяви Десислава Кънчева.\r\n                    \n                    \n                Според нея като страна-членка на ЕС въз основа на всички поети ангажименти в тази връзка до момента, не можем да избягаме от съдбата си. По нейни думи има правила и норми, които следва да спазваме, съответно дори да се вземат решения на национално ниво, трябва да са съобразени с европейските норми и стандарти.\r\n\"Трябва да се потърси баланса между ангажиментите ни към Европейския съюз, между националните ни приоритети и към дългосрочната визия за този сектор, защото това е огромен риск с жертва на над 150 хиляди работни места\", обясни Кънчева пред .\r\nПо нейните думи всички институции трябва да потърсят пътя към един справедлив преход. Това е един от основните ни призиви, основното послание, което искаме да отправим чрез този протест, обясни тя.", "date": "2018.11.29", "title": "Миньори и енергетици на жълтите павета. Защо протестират?"}
{"url": "https://www.dnes.bg/sofia/2018/11/29/chasti-ot-sofiia-ostavat-bez-voda-na-30-noemvri.395028", "text": "\"Софийска вода\" временно ще прекъсне водоснабдяването в част от кв. \"Манастирски ливади“\n\r\nНа 30 ноември 2018 г. (петък), във връзка с изпълнение на строително-монтажни работи в местност \"Манастирски ливади“, се налага спиране на водоподаването от 10:00 до 18:00 часа на клиентите на \"Софийска вода\", живеещи в района на: ул. \"Ралевица\" и ул. \"Проф. Велизар Велков“.\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Ралевица“№65.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n                    \n                    \n                \r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.11.29", "title": "Части от София остават без вода на 30 ноември"}
{"url": "https://www.dnes.bg/eu/2018/11/29/klas-evropa-uchenik-i-uchitel-mladshite-ni-poslanici.395026", "text": "Той е на 15 години, пее прекрасно, има си даже вокален педагог. Мечтае някой ден да стъпи на голямата сцена. Мечтае след години да учи на запад, макар още да не е решил какво. Но е решил – ще се върне после и ще приложи наученото у дома, в България.Той е Александър, ученик от столичното 81 СУ \"Виктор Юго\" в столичния квартал \"Младост\" 3. 10-ти клас е сега, а до мечтите му има само една ръка разстояние и постоянство.\r\nТя е на 32, семейна, с едно дете. Обича децата, а и те нея. Обича да провокира себе си и останалите. Преподавател е по философия, а и по английски език. Иска да е заобиколена от можещи и знаещи хора, но си дава сметката, че това зависи и от нея.\n                    \n                Тя е Донка, г-жа Иванова, както я познават учениците й. И тя преподава в столичното 81-во СУ, а и до нейните мечти има ръка разстояние – повече съпричастност и разбиране у хората.\r\nДвамата са рамо до рамо, освен в класната стая, а и извън нея, защото са запленени от обща страст – бъдещето на Европа. Вероятно на мнозина страстта им ще се стори странна, но за тях това е мисия.\r\nТя (г-жа Иванова) иска да научи децата, че в този голям свят не сме само ние, а той (Александър) да предаде наученото на приятелите си, съучениците си…\r\nТя бе и човекът, който му връчи грамотата за \"Младши посланик на Европейския парламент\".\r\nКогато преди няколко месеца ръководството на столичното 81 СУ \"Виктор Юго\" решило да се включи в кампанията, не очаквало, че ще води люта битка с още 100-ина школа, но спечелило проекта на представителството на ЕП у нас.\r\nНе само Алекс, още десет дечица от училището взеха грамотите си и сега е техен ред да ограмотяват останалите, а защо не и мама и тате. А има какво да споделят: За ценностите на Европа, за мисията на това да живеем заедно, но поотделно, за това да споделяме и решаваме общо проблемите, пред които сме изправени, за това да бъдем толерантни и да изслушваме аргументите на другия, за…\r\n\"Искам да ги науча да мислят, да имат позиция, да я защитават. Да не търсят само лесните решения, да търсят и виждат компромиса. Заедно да постигат целите си, да работят в екип. Искам да видя една силна общност от ученици, защото след това тази силна общност ще се трансформира в обществото. Само така можем да живеем нормално в тази България, която ние искаме – свободна и справедлива\", сподели пред Dnes.bg г-жа Донка Иванова.\r\n\"Ние си мислим, че можем всичко, но далеч не е така. Всеки един от нас има своите силни и слаби страни. Не виждам толерантността сред хората, примерите са много, като тръгнем от градския транспорт, където младите не отстъпват място на по-възрастните, и стигнем до училище, където силните мачкат слабите. Точно това искам да видя, защото аз знам, макар и глупаво да звучи, че ако някой налети да бие мой приятел, аз бих се опитал да го спася, но не с юмруци, а със слова. Ще се опитам с думи да го убедя, че юмрукът не е признак на сила, а на слабост\", допълни Александър.\r\nТой вече е млад европосланик и има подкрепата на другия млад посланик на ценности, неговата г-жа. Пред тях има общ път и още много работа, за да убедят в своите възгледи останалите. И така мечтите им ще станат реалност някой ден. Мечти за една мирна и единна Европа, в която цари разбирателство, толерантност и свобода на духа.\n", "date": "2018.11.29", "title": "Клас \"Европа\"! Ученик и учител – младшите ни посланици"}
{"url": "https://www.dnes.bg/knigi/2018/11/29/vyzhodyt-na-sedemte-liubomir-kiuchukov-i-pyrvata-mu-kniga.395033", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Как и защо един студент по право написа книга за битката на тъмните сили със светлородните, за магии, предателства и смели принцове и как се пише роман в стила на Джордж Мартин?\n\r\nЛюбомир Кючуков представя новата си книга \"Възходът на седемте\" - книга първа от трилогията \"Съдбата на Светлородните\", която вече е написана. Корицата е дело на Добромир Томов, редакторът е Светослав Атанасов, а издателството е \"Акцент 96\".\n\r\n\"Става въпрос за един измислен свят, в който две кралства са във вековна война - препратка към Стогодишната война между Англия и Франция. Основният конфликт е между тъмните повелители на стихиите, които предвождат народа на сияните и светлородните, които са три деца, престолонаследници на Калея\", обясни в \"България сутрин\" писателят.\n                    \n                    \n                \r\nПред студентът сподели, че светът на фентъзито му дава по-различен поглед върху събитията от неговия живот. По неговите думи това е конфликтът между светло и тъмно, пред който всеки се изправя, за да може да намери баланса.\n\r\nКючуков отбеляза, че написването на трилогията му е отнело общо три години и половина.\r\n ", "date": "2018.11.29", "title": "\"Възходът на седемте\" - Любомир Кючуков и първата му книга"}
{"url": "https://www.dnes.bg/crime/2018/11/29/bylgari-zaloveni-s-11-t-hashish-na-iahta-krai-siciliia.395025", "text": "Италианската полиция откри 11 тона хашиш на 19-метрова яхта, плаваща под холандски флаг край бреговете на остров Сицилия. \r\nЗадържани са двама души - българи, които са били на яхтата, съобщават италианската агенция АДЖИ и електронното издание на в. \"Република\".\r\nЯхтата е била прехваната в международни води край бреговете на италианската провинция Рагуза на остров Сицилия. Сигналът, по който са действали полицаите, бил подаден от испанските власти. \r\nЯхтата била откарана на пристанище Поцало и там при претърсването била намерена дрогата.\r\nИма съмнения, че наркотиците са били натоварени от Мароко и е трябвало да бъдат доставени в Либия, отбелязва \"Република\", цитирана от БТА.\r\n ", "date": "2018.11.29", "title": "Българи заловени с 11 т хашиш на яхта край Сицилия"}
{"url": "https://www.dnes.bg/sofia/2018/11/29/bsp-vs-gerb-za-mashinnoto-glasuvane.395038", "text": "Повече от час управляващи и опозиция бистриха трябва ли да има машинно гласуване и си размениха взаимни обвинения за манипулиране на изборни резултати.\n\n\r\nПовод за скандала стана предложението на БСП да се отпуснат още 50 млн. в бюджета на ЦИК за провеждането на машинния вот на следващите избори. Мнозинството обаче се противопостави на идеята и се аргументира, че има предвидени пари в централния бюджет за машини и те ще бъдат насочени за плащане, когато трябва.\r\nСпоред социалистите трябва да се въведе машинното гласуване, за да няма повече манипулации на изборите.\n\r\n\"Тези 50 млн. лв. са необходими за закупуване на машини. Ако не ги осигурим, означава, че за пореден път българският парламент няма да спази законодателството и съответно ние се отказваме от машинното гласуване\", настоя червеният Драгомир Стойнев.\r\n                    \n                    \n                Управляващите пък на свой ред обвиниха, че искането на левицата е манипулация и че искат да оправдаят бъдещата си загуба на вота с факта, че не е въведено машинно гласуване навсякъде.\r\nДанаил Кирилов изтъкна и че самата Централна избирателна комисия /ЦИК/ е уведомила, че не може да изпълни на 100% въвеждането на машини. \r\nТой уточни и че с поправки в Изборния кодекс се предлага да се даде разумен срок на ЦИК да възложи на \"Информационо обслужване\"АД да изработи специализираните устройства за гласуване във всички избирателни секции и необходимото време за организация.\r\nСпоред Кирилов и сумата от 50 млн. е прекалено голяма, дори и секциите да бъдат обезпечени двойно.\r\nЙордан Цонев от ДПС също се съгласи, че 50 млн. е прекалено голяма сума, но и 5 млн. било недостатъчно.\n\r\n\"Въпросът е някъде по средата. В Информационно обслужване има капацитет това да се случи. 700-800 евро е една машина. Машинно гласуване трябва да има, но трябва да се случи по най-икономичния път. Как предпочитате - да поправим цифрата сега или от резерва?\", обърна се той към финансовия министър.\n\r\nМашинният вот стана повод и за размяна на обвинения за подмяна на изборни резултати между ГЕРБ И БСП. Заговориха и за предсрочен парламентарен вот. \n\r\nЧервеният Георги Свиленски се обърна към Цветан Цветанов дали е готов да прави избори с машини или може само с бюлетини и припомни случая с Арена Армеец. Шефът на депутатите от ГЕРБ пък в отговор му припомни аферата Костинброд.\n\r\n\"Цялата демократична българска общност не е забравила случая \"Костинброд. Къде беше тогава Мая Манолова, която сега е омбудсман. За да постигнете някаква победа правите фалшиви новини\", обърна се Цветанов към БСП.\n\r\nЮлиан Ангелов от \"Обединени патриоти\" пък настоя, че червените се опитват да внушат, че изборите са манипулирани, защото не е имало машини.\n\r\n\"Тогава догодина да направим 4 избора - за парламент, президент, европарламент и местни избори. Може и президентският вот от 2016 г. да е бил манипулиран\", заяви патриотът.", "date": "2018.11.29", "title": "БСП vs. ГЕРБ за машинното гласуване "}
{"url": "https://www.dnes.bg/notifikacii/2018/11/29/na-audienciia-pri-papata-momchence-ticha-i-igrae-na-volia-svobodno-e.394997", "text": "\n\r\nМомченце успя да засенчи папа Франциск на обща аудиенция във Ватикана.\n\r\nШестгодишният Венцел Вирт присъствал на общата аудиенция заедно с родителите си. В един момент обаче детето се отегчило и се покатерило на сцената във ватиканската зала за аудиенции. Швейцарските гвардейци и ватиканските жандармеристи не се възпротивили на появата на малчугана и го оставили да тича и си играе на воля около Франциск, докато останалите духовници четели религиозни текстове на различни езици.\n\r\nМайката на детето се притеснила и се доближила до сцената, за да прибере детето. Тя обяснила на папата, че момченцето не можело да говори. Папата й казал: \"Оставете го тук, оставете го\". Тогава майката се дръпнала и детето продължило да си играе.\n                \n                \r\nКогато Франциск взел накрая микрофона, за да говори на общата аудиенция, той разказал, че малкият Венцел имал говорни проблеми, но знаел как да комуникира и да изразява себе си.\n\r\n\"И той има нещо, което ме кара да се замисля, а именно той е свободен. Да той е недисциплиниран, но е свободен\", каза папата. После допълни: \"Когато Исус е казал, че трябва да сме като децата, това означава, че трябва да имаме свободата, която детето има пред баща си\".\n\r\nПо-късно бащата на малкия Венцел разказа пред журналисти, че синът му имал освен проблемите с говора и поведенчески проблеми. Семейството пътувало от Верона до Рим за аудиенцията при папата и детето било изморено от дългия път и от чакането, ето защо се изявило по този начин днес, разказа още бащата. Той допълни, че когато малкият Венцел научил, че семейството му ще ходи в Рим, за да види папата, той бил много развълнуван.\n\r\nПапата, който е аржентинец, пък бил развълнуван, че у детето има и аржентинска жилка, тъй като майката на Венцел била с двойно гражданство - италианско и аржентинско.\r\n/БТА/\r\n ", "date": "2018.11.29", "title": "На аудиенция при папата – момченце тича и играе на воля. Свободно е!"}
{"url": "https://www.dnes.bg/muzika/2018/11/29/stefan-vyldobrev-s-vtori-koncert-v-narodniia-teatyr.395036", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъпреки че студ е сковал България, Стефан Вълдобрев ще пренесе бара и морето в студена София от сцената на Народния театър \"Иван Вазов\". След като първият концерт на 21 декември заедно със симфоничния оркестър от Пловдив се разпродаде за 10 дни, \"Обичайните заподозрени\" ще излязат пред публика още веднъж – няколко часа по-рано.\r\n\"Ако имахме възможност, бихме го направили в няколко дни, но програмата на Народния театър е толкова запълнена за месеци напред, че нямаме друг ден. Вторият ще е преди първия\", обясни Стефан Вълдобрев пред . \r\n                    \n                    \n                По думите на музиканта, първото събитие се продало само от едно съобщение във Facebook. Плакатите, рекламите и флаерите още дори не били пуснати.\r\nДвата концерта ще се състоят един след друг, тъй като симфоничният оркестър, който е част от проекта \"По-полека symphony\", заминава на следващата сутрин за турне в Китай.", "date": "2018.11.29", "title": "Стефан Вълдобрев с втори концерт в Народния театър"}
{"url": "https://www.dnes.bg/balkani/2018/11/29/evrodeputati-alarmirat-makedoniia-ne-spazva-dogovora-s-bylgariia.395009", "text": "Евродепутатът Ангел Джамбазки обвини Македония, че не спазва договора за добросъседство и приятелство с България.\n\r\n\"Отдавна трябваше да бъдат приведени редица мерки, като например - трябваше да приключи използването на езика на омразата, трябваше да бъдат издадени учебници на български език, не трябваше да се правят антибългарски изказвания. Нищо от това не се е случило все още. Това тревожи българското общество\", заяви Джамбазки. \n\r\nСпоред него македонският премиер Зоран Г-н Заев се бави, \"обещава на всеки всичко, но не изпълнява поетите задължения. И това няма да доведе до добър ефект и до добър краен резултат. Нашият призив към г-н Заев е да спазва този договор, ако желае да продължи да получава подкрепата и на нас като европейски представители, и на българското общество като цяло\", каза българският представител в ЕП.\r\n                    \n                    \n                Евродепутатът от Европейската народна партия Андрей Ковачев също изрази разочарование от езика на омразата срещу България в някои македонски медии.\n\n\n\r\n\"Македония винаги е била неизменна част от Европа, както и част от българското наследство. Всички исторически спорове трябва да бъдат решени по пътя на добросъседството, толерантността и историческата справедливост“, заяви Ковачев по време на обсъждането на доклада за напредъка на западната ни съседка по пътя към членството й в ЕС, предаде БНР.\r\n\"Във връзка с това не мога да скрия моето разочарование от продължаващите антибългарски изказвания в някои македонски медии. Не само физическите граници трябва да бъдат символични, нашето общо бъдеще, за което работят правителствата и на България, и на Македония, но и духовните граници, които бяха изградени от тоталитарните режими, говорът на омразата,  всичко това трябва да бъде преодоляно по пътя на европейската интеграция\", каза Ковачев.\r\nМеждувременно съвместната мултидисциплинарна комисия по историческите и образователните въпроси между България и Македония ще се събере на двудневно заседание в Националния исторически музей в София. Това ще бъде трето заседание на комисията, създадена по силата на договора за приятелство между двете държави. Предвижда се  всяка година тя да представя общ доклад за дейността си на правителствата на София и Скопие.\r\nНа последното ѝ заседание бяха обменени учебници по история. До момента България е представила над 30 страници бележки по учебници по история в Македония, тъй като българските представители са констатирали сериозни проблеми в учебното съдържание.\r\nНа двустранна среща преди дни в Солун с македонския си колега Никола Димитров българският първи дипломат Екатерина Захариева обсъди конкретните стъпки по прилагане на Договора за приятелство, добросъседство и сътрудничество между двете страни и заяви, че е в общ интерес съвместната мултидисциплинарна комисия най-накрая да излезе с реални резултати.", "date": "2018.11.29", "title": "Евродепутати алармират: Македония не спазва договора с България!"}
{"url": "https://www.dnes.bg/sofia/2018/11/29/myj-se-obesi-na-dyrvo-do-muzeia-zemiata-i-horata.395050", "text": "Обесен мъж е бил намерен рано тази сутрин да виси на дърво в парка между хотел \"Хилтън\" и Музея \"Земята и хората\" в София. \r\nТой е бил около 40-годишен и най-вероятно е самоубиец, пише \"\".\n\r\nМъжът е открит е към 8 ч. тази сутрин след сигнал от минувачи. \r\nСлучаят се разследва, но следи от насилие няма и е почти сигурно, че мъжът сам е посегнал на живота си, категорични са от МВР. ", "date": "2018.11.29", "title": "Мъж се обеси на дърво до музея \"Земята и хората\""}
{"url": "https://www.dnes.bg/obrazovanie/2018/11/29/iz-chitankata-za-tretoklasnici-dobriiat-rom-vzrivi-facebook.394984", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Ромската народна приказка \"Добрият ром\" в читанката за трети клас на издателство \"Просвета\" скара родители във Facebook. Издателството поясни, че читанката отговаря на учебната програма на МОН и е одобрена от комисия, сред която имало представители и от БАН. Много родители обаче изразиха възмущението си.\n\r\nТворбата разказва за ром, който отива в гората да сече дърва, намира гърне с жълтици, но не го взима.\r\nТрябва ли, или не трябва децата да изучават ромския фолклор в училище?\n\r\nИвелина е майка на третокласник в Пловдив. Именно нейната публикация слага началото на дебата във Facebook. 15 минути по-късно обаче публикацията ѝ бива свалена.\n                    \n                    \n                \r\nИзползвала е език на омразата, отговарят ѝ от Facebook. Въпреки това, мнението ѝ споделят много други. За народната приказка се оказа, че не знаят дори самите роми. Екип на  посети една от столичните махали.\n\r\nСпоред Ивелина проблемът се вижда в самото начало на приказката. Тя твърди, че е зададено разделение със самото заглавие.\n\r\nЦенностите в ромската приказка били лъжливи, категорична е пловдивската майка. Затова детето на Ивелина няма да посещава часовете, в които се учи за ромския фолклор. Тя казва, че е обидена на държавата.", "date": "2018.11.29", "title": "Из читанката за третокласници: \"Добрият ром\"... взриви Facebook "}
{"url": "https://www.dnes.bg/sofia/2018/11/29/pogvat-ulichnite-muzikanti-novi-pravila-koi-kyde-koga-da-sviri.394950", "text": "Всеки град си има дух, а София... тя е особена, строго индивидуална. София е жена със свой собствен характер. Жена, която може да бъде топла, гостоприемна и отворена към своите гости, а може и да е кисела, неотзивчива и студена. Зависи от собствената ти нагласа.\r\nСофия, обаче, е безспорно динамична, шумна и цветна. И има свое собствено звучене – звучене, което може да бъде чуто зад всеки ъгъл и във всеки подлез. Само с помощта на една единствена разходка из софийските улици можеш да преминеш от френски шансон, изсвирен на акордеон, до интерпретация на популярна рок песен, изпълнена на електрическа китара. И всичко това – на улицата.\r\nТова, обаче, е на път да се промени.\r\n                    \n                    \n                Нова наредба за обществения ред предвижда да се регулира начина, по който уличните музиканти извършват своята дейност. Те ще могат да се изявяват само на специално посочени от районните кметове места и след задължително разрешение. Ако такова липсва, то уличните музиканти подлежат на санкция, която може да достигне 100 лв.\r\nС две думи – край на музикалните изпълнения зад всеки ъгъл и на всяка пейка. А наредбата влиза в сила от 1 декември. Целта й е да се реши проблемът с шума в столицата.\r\nПромените предвиждат и забрана за събирането на парични дарения на места за обществено ползване като улици, булеварди и площади в столицата, като изключения се допускат само за кампании на БЧК. Юридически лица също ще могат да събират дарения, но само след получаване на разрешение. Нарушителите ще бъдат наказвани с глоба от 100 до 300 лв.\r\nЩе бъде регламентирано и извършването на ремонтни дейности. Забранява се извършването на шумни строителни действия като разбиване на бетон, къртене, взривни работи в жилищни зони от 14:00 до 16:00 ч., както и от 22:00 до 8:00 ч.\r\nИзключение ще има само и единствено, ако има издадено разрешително от районния кмет. Забраната няма да важи за общински строителни обекти като изграждането на метрото, например. Глобата за неспазване на забраната ще бъде от 100 до 200 лв. за физически лица и от 200 до 400 за фирми.\r\nСпоред наредбата на санкции ще подлежат още и шофьори, които са платили за измиване на стъкла докато чакат на кръстовище. Глоба ще има и за самите миячи – от 100 до 300 лв. ", "date": "2018.11.29", "title": "Погват уличните музиканти! Нови правила: Кой, къде, кога да свири..."}
{"url": "https://www.dnes.bg/notifikacii/2018/11/29/raiyn-gigs-na-45-futbolnata-ikona-na-uels-i-iunaited.394900", "text": "\n\r\nНа 29 ноември рожден ден празнува легендарният футболист на Манчестър Юнайтед и националния отбор на Уелс Райън Гигс. Роден през 1973 година в Кардиф, в цялата си кариера той е играл единствено за отбора на английския гранд Манчестър Юнайтед.\n\r\nЗа националния отбор на своята страна играе 16 години в периода 1991-2007 година, като изиграва 64 мача и отбелязва 12 гола. Има и 4 мача за националния отбор на Великобритания по време на Олимпийските игри в Лондон през 2012 година.\n\r\nБащата на бъдещата футболна звезда е известен ръгбист и това определя неговата любов към спорта още от дете.\n                \n                \r\nВъпреки че е роден в Кардиф, Гигс израства в манчестърското предградие Пендълбери.\n\r\nГигс печели в две последователни години наградата за най-добър млад състезател във Висшата лига през 1992 и 1993 г.\n\r\nПрез сезон 1998/1999 Гигс печели требъл с Манчестър Юнайтед. През същата година печели и Суперкупата на Европа и Междуконтиненталната купа.\n\r\nТой е най-успешният футболист в историята на английския футбол с 36 спечелени трофея.\n\r\nГигс е рекордьор по участия с екипа на Манчестър Юнайтед с 963 официални мача, от които 672 във Висшата лига.\n\r\nУелсецът е единственият футболист отбелязал гол във всеки сезон на Висшата лига от нейното създаване до края на кариерата си.\n\r\nГигс е спечелил рекордните 13 пъти Висшата лига и 2 пъти Шампионската лига,\n\r\nЛегендата е автор на най- бързия гол в историята на Манчестър Юнайтед, отбелязан в 15 секунда в мач срещу Саутхемптън през 1995 г.\n\r\nВ момента легендата е национален селекционер на родината си Уелс.", "date": "2018.11.29", "title": "Райън Гигс на 45: Футболната икона на Уелс и Юнайтед"}
{"url": "https://www.dnes.bg/notifikacii/2018/11/29/usa-voenni-korabi-preminali-prez-taivanskiia-protok.394983", "text": "Два американски военни кораба са преминали през Тайванския проток вчера, предаде Ройтерс, като се позова на изявление на Тихоокеанския флот на САЩ.\r\nТова е третата по рода си операция тази година. Такива преминавания на американски военни кораби през този стратегически морски път зачестяват въпреки недоволството на Китай, отбелязва Ройтерс.\r\nНовата операция в демонстрация на сила поражда риск от засилване на напрежението с Китай, но по всяка вероятност ще бъде изтълкувана от Тайван като знак за подкрепа от страна на Съединените щати на президента Доналд Тръмп.\r\n\"Преминаването на корабите през Тайванския проток показва ангажимента на САЩ за един свободен и отворен Индийско-тихоокеански (регион)\", даде да се разбере американският Тихоокеански флот.\r\nТой подчерта, че \"американските военноморски сили ще продължат да летят, плават и оперират навсякъде, където международното право позволява\".(БТА)", "date": "2018.11.29", "title": "USA военни кораби преминали през Тайванския проток"}
{"url": "https://www.dnes.bg/politika/2018/11/29/nagore-nagore-chinovnicheskata-zaplata-do-4500-lv.394987", "text": "Основната чиновническа заплата да стига до 4500 лв. на месец. Това е увеличение с 500 лева на най-високите заплати в държавната администрация в момента.\n\r\nТова предвиждат промени в наредбата за заплатите в държавната администрация, подготвени от правителството и публикувани за обществено обсъждане. Те са изготвени, за да стане факт обещаното увеличение на чиновническите заплати средно с 10%.\n\r\nНай-високите заплати са за главните секретари на Министерския съвет, парламента и президентството. При тях долната граница на заплатата от 1000 лв. се вдига на 1500 лв., а горната - от 4000 на 4500 лв.\n\r\nМежду 1300 и 4300 лв. ще е заплащането пък на главен секретар на друго ведомство или на шеф на дирекция в зависимост от това каква е степента му. Досега на това ниво заплащането бе от 900 до 3900 лв.\n                    \n                    \n                \r\nВ администрацията в момента се расте в рамките на 6 степени. В наредбата се предлага намаляването им до 4, за да се стопят разликите в заплатите на служителите на еднаква длъжност в различните ведомства.\n\r\nПри шефовете на отдели и директорите в по-малките ведомства таванът на заплатите се вдига от 3800 на 4100 лв. Минималната за тези длъжности пък се увеличава от 700 на 1100 лв.\n\r\nПри назначените на експертна длъжност възнаграждението вече може да стига 3400 лв., което е увеличение с 300 лв. спрямо сегашните нива. Чиновниците на изпълнителски длъжности, каквито са например ведомствените шофьори, може да се разписват срещу най-много 1200 лв.\n\r\nУвеличение е предвидено и за заплатите на дипломатите Така например най-високата за посланически ранг ще стане 3850 лв. вместо досегашните 3500 лв., съобщава \"\n\r\nС други промени пък заплатата на областните управители вече ще е равна на 80% от министерската. В момента основната заплата на министър е 4602 лв., което означава, че тази на областен ще стане 3681 лв. Тя ще се вдига на всеки три месеца като депутатските, тъй като заплатите на министрите също се влияят от заплатите на народните представители.\n\r\nДопълнително се увеличава и процентът, с който ще се вдигат чиновническите заплати. Досега той бе от 1 до 15 на сто в зависимост от годишната оценка за изпълнение на задачите, а се вдига в диапазона 2-20%. Въвежда се и изрично изискване служители с еднакви оценки да получават еднакво увеличение, когато работят в една и съща структура.\r\n ", "date": "2018.11.29", "title": "Нагоре, нагоре... чиновническата заплата до 4500 лв."}
{"url": "https://www.dnes.bg/notifikacii/2018/11/29/bylgarskiiat-uchastyk-ot-turski-potok-gotov-ot-2020-g.394986", "text": "Продължението на газопровода \"Турски поток\" в Европа ще бъде готово с минимум една година забавяне, съобщи руската агенция Интерфакс.\r\nИзточници свързват това със забавянето на изграждането на съответната газотранспортна инфраструктура в Централна и Източна Европа.\r\nВ резултат руският държавен газов гигант Газпром ще бъде принуден да чака не по-малко от една година след завършването на строителството на \"Турски поток\", за да може да реализира втория етап от проекта за доставка на газ в Европа.\n\n\n\r\nГазопроводите, свързващи \"Турски поток\" с Югоизточна Европа, ще бъдат готови не по-рано от януари 2021 г., съобщили пред Interfax Natural Gas Daily източници, близки до проектите. В същото време и двете линии на морския газопровод \"Турски поток\" трябва да заработят в края на 2019 г.\r\n                \n                Според източник, близък до дъщерната компания на Газпром Gastrans, и сръбският, и българският участък от продължението на \"Турски поток\" ще бъдат готови не по-рано от края на 2020 г. и съответно ще могат да заработят през януари 2021 г.\r\nПрез март тази година Gastrans съобщи, че планира да пусне в експлоатация продължението на \"Турски поток\" през Сърбия до Унгария през октомври 2019 г., припомня Интерфакс.\r\nПо проект втората линия на \"Турски поток\", която ще бъде предназначена за снабдяване на Европа, ще бъде с капацитет 15,75 милиарда кубични метра газ годишно. От тях 3,5 милиарда куб. м газ ще отиват за България, 2,5 млрд. куб. м - за Сърбия, и 6 млрд. куб. м - за Унгария, посочва Интерфакс.\r\nОстаналите 3,75 млрд. куб. м може да бъдат доставяни в Словакия и Австрия - до хъба в Баумгартен.\r\nЗадържането на влизането на тези мощности в експлоатация предполага необходимост от продължаване на използването на транзита през Украйна след 2019 г., отбелязва Интерфакс.\r\n(БТА)", "date": "2018.11.29", "title": "Българският участък от \"Турски поток\" готов от 2020 г."}
{"url": "https://www.dnes.bg/sofia/2018/11/29/nad-140-snegorini-chistiat-ulicite-na-sofiia.394988", "text": "През нощта във всички райони на Столична община са направени обработки със смеси срещу заледяване. Над 140 снегопочистващи машини са на терен, като са обработвани трасетата на обществения транспорт, основни улици в кварталите, стръмни участъци и мостове и частично вътрешно квартални улици, съобщиха от Столична община.\r\nОбработена е и Южната дъга на Столичен околовръстен път, както и общински пътища от републиканската пътна мрежа в районите Кремиковци и Панчарево.\r\nНа планината Витоша е извършено опесъчаване и снегопочистване на пътищата Драгалевци – Алеко и Бояна – Златни мостове.\r\nВ момента във връзка с продължаващия снеговалеж се извършват обработки в южни райони като \"Младост\", \"Изток\", \"Витоша\" и други.\r\n                    \n                    \n                В момента всички линии на обществения транспорт се движат по обичайните си маршрути. Екипи на дирекция „Аварийна помощ и превенция” са отреагирали на четири сигнали за паднали на пътното платно клони на дървета.\r\nВъв връзка с зимната обстановка и ниските температурите напомняме на шофьорите да използват автомобилите си само оборудвани за движение при зимни условия и да карат със съобразена скорост.\r\n ", "date": "2018.11.29", "title": "Над 140 снегорини чистят улиците на София"}
{"url": "https://www.dnes.bg/snimka-na-denia/2018/11/29/stud-i-sniag-nad-stranata-temperaturi-do-minus-5.394989", "text": "Днес преди обяд все още на места, главно в Южна България ще превалява сняг, но в процес на отслабване и спиране. След обяд над Западна България облачността временно ще се разкъса и намалее. Ще духа умерен, в Източна България силен до бурен вятър от север-североизток и с него застудяването ще продължи. Според максималните температури ще са от минус 5°- минус 2° в Северна до минус 1° - плюс 4° в Южна България.\r\nНИМХ е обявил жълт код за ниски температури и вятър в 23 области на страната. Предупреждението за ниски температури е в  сила за областите Кюстендил, София град, София област, Видин, Враца,  Монтана, Плевен, Ловеч, Габрово, Велико Търново, Русе, Търговище, Шумен,  Силистра, Смолян.\r\n                \n                Жълт код за ниски температури и вятър е обявен в  Добрич, Варна, Бургас, Сливен, Ямбол, Хасково, Кърджали. В тези райони  ще духа север-североизточен вятър, като усещането ще е за много студено  време. По Черноморието ще духа силен и бурен север-североизточен вятър.\r\nВъв всички области с обявена жълта степен на опасност дневните температури ще са под нулата. Атмосферното налягане ще продължи да се повишава и ще бъде значително по-високо от средното за ноември.\r\nСлед обяд и в южните райони валежите ще спират. Температурите ще продължат да се понижават и максималните ще са от минус 1 до 2°, само в най-южните райони до 5°. Температурата на морската вода е 10-13°. Вълнението на морето ще бъде 4-5 бала.\r\nВ планините в сутрешните часове все още ще вали слаб сняг, но до обяд в повечето места ще спре. След обяд над масивите от Западна България облачността временно ще се разкъса и намалее. Най-късно ще спрат снеговалежите в Рило-Родопската област и Странджа и Сакар. Ще духа умерен до силен североизточен вятър.\r\nЗастудяването ще продължи и максималната температура на височина 1200 метра ще е около минус 4°, на 2000 метра – около минус 8°.\r\nЖълт код за ниски температури и вятър е обявен в 23 области на страната, сочи справка на сайта на НИМХ. Предупреждението за ниски температури е в сила за областите Кюстендил, София град, София област, Видин, Враца, Монтана, Плевен, Ловеч, Габрово, Велико Търново, Русе, Търговище, Шумен, Силистра, Смолян.\r\nЖълт код за ниски температури и вятър е обявен в Добрич, Варна, Бургас, Сливен, Ямбол, Хасково, Кърджали. В тези райони ще духа север-североизточен вятър, като усещането ще е за много студено време. По Черноморието ще духа силен и бурен север-североизточен вятър.\r\nВъв всички области с обявена жълта степен на опасност дневните температури ще са под нулата.", "date": "2018.11.29", "title": "Студ и сняг над страната, температури до минус 5 ° "}
{"url": "https://www.dnes.bg/notifikacii/2018/11/29/poroshenko-v-interviu-za-bild-putin-iska-ukraina.394991", "text": "Украинският президент Петро Порошенко обвини руския си колега Владимир Путин, че иска Русия да анексира цяла Украйна, и призова германския канцлер Ангела Меркел да се притече на помощ на Киев, предаде Ройтерс.\r\nВ неделя Русия задържа три украински военни кораба на път за Азовско море близо до Кримския полуостров, който отне от Украйна през 2014 г. Русия твърди, че корабите са влезли незаконно в нейни териториални води - обвинение, което Украйна отрича.\n\n\n\r\nВ интервю за в. \"Билд\" и пресгрупата \"Функе\" Порошенко отхвърли твърденията на Москва, че опитът на украинските военни кораби да влязат в Азовско море е бил провокация.\r\n                \n                \"Не вярвайте на лъжите на Путин\", призова украинският президент и сравни тезата на Русия с нейните уверения, че е изпратила войници в Крим през 2014 г.\r\n\"Путин иска да възстанови старата Руска империя. Крим, Донбас, цялата страна. Като руски цар, като какъвто се възприема, неговата империя не може да функционира без Украйна. Той гледа на нас като на негова колония\", заяви Порошенко.\r\nУкраинският президент призова Германия - най-големия купувач на руски газ - да се откаже от изграждането на газопровода \"Северен поток-2\", който би позволил на Русия да снабдява директно Германия, заобикаляйки Украйна.\r\n \"Имаме нужда от силна, решителна и ясна реакция на агресивното поведение на Русия. Това означава също спиране на проекта за газопровод \"Северен поток-2\", каза Порошенко, цитиран от Ройтерс.\r\nВ същото интервю украинският президент призова НАТО да разположи военни кораби в Азовско море, за да подкрепи Украйна срещу Русия, предаде Франс прес.\r\nПутин \"не иска нищо по-малко от това да окупира (Азовско) море. Единствения език, който той разбира, е този на единството на западния свят\", заяви Порошенко.\r\n(БТА)\r\n ", "date": "2018.11.29", "title": "Порошенко в интервю за \"Билд\": Путин иска Украйна!"}
{"url": "https://www.dnes.bg/world/2018/11/29/bylgarin-osyden-na-7-g-v-avstriia-za-teroristichna-ataka.394994", "text": "Българин бе осъден на 7 години затвор в Австрия, след като у него били открити планове за терористична атака, предаде Франс прес, като се позова на прокуратурата.\r\n24-годишният мъж се прибрал от Сирия през 2015 г.\r\nПо същото дело 38-годишен австриец бе осъден на 8 години затвор за това, че убедил две двойки и общо деветте им деца да се присъединят към джихадистката групировка \"Ислямска държава\" в Сирия. Според прокуратурата той имал \"централна идеологическа роля\" в религиозна група.\r\nВъпросните две двойки, които впоследствие се върнали от Сирия в Австрия, вече са били осъдени.\r\nОт 2011 г. около 300 души от Австрия са отишли в Сирия и Ирак или са се опитали да го направят, пише БТА. \r\nПетдесетина от тях са загинали, а стотина са се върнали според данни на австрийското министерство на вътрешните работи.", "date": "2018.11.29", "title": "Българин осъден на 7 г. в Австрия за терористична атака"}
{"url": "https://www.dnes.bg/index/2018/11/29/receptata-dnes-pecheno-iastie-sys-star-hliab.394961", "text": "\r\n1 стар хляб\r\n½ пакетче малко масло\r\n1 голяма глава лук\r\n4 стебла селъри\r\n2 скилидки чесън\r\nняколко стръка нарязан магданоз\r\n1 с.л. мащерка\r\nсол, черен пипер на вкус\r\n½ с.л. розмарин\r\n600 мл пилешки или зеленчуков бульон, охладен\r\n2 яйца\r\n \r\n\r\n \r\nНарежете хляба на кубчета и го сложете в дълбок съд. В добре загрят тиган разтопете маслото и прибавете към него нарязаните лук, селъри, стрития чесън и подправките. Гответе около 7-8 минути.\r\n \r\nСлед това изсипете сместа върху нарязания хляб, разбъркайте, прехвърлете в тава, предварително намазана с масло.\r\n \r\nВ купа сложете бульона и прибавете към него яйцето. Разбъркайте добре и изсипете върху хлебната смес.\r\n \r\nПокрийте тавата с алуминиево фолио и печете в предварително загрята фурна на 200 градуса за около 20-30 минути. След това премахнете фолиото и запечете до получаване на коричка.\r\n\r\n", "date": "2018.11.29", "title": "Рецептата Dnes: Печено ястие със стар хляб "}
{"url": "https://www.dnes.bg/stranata/2018/11/29/sniag-ptp-ta-pytishtata-veche-sa-otvoreni.394990", "text": "Пътищата в страната са мокри, а по усойните и планински райони дори и частично заледени. \r\nВъпреки това пътната мрежа е обработена, а движението по някои пътища, които бяха блокирани през изминалия ден, е възстановено, предаде.\n\r\nКатастрофи затвориха много пътища в страната. В цяла Северна България камиони аварираха и успяха да блокират движението.\r\nОт МВР и АПИ предупреждават шофьорите и пешеходците да внимават и да се съобразяват със зимната обстановка.\r\n ", "date": "2018.11.29", "title": "Сняг, ПТП-та: Пътищата вече са отворени"}
{"url": "https://www.dnes.bg/stranata/2018/11/29/lovdjii-za-strelbi-se-stiagat-118-hil-sa-registriranite.394993", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         118 хиляди са ловджиите в България за настоящия ловен сезон. Всички те минават през задължителни административни проверки, за да могат да притежават оръжие, предаде Bulgaria ON AIR.\r\nПроцедурата при ловджиите е на два етапа – първо се издава разрешение за закупуване на оръжие, а после и за неговата употреба. От местната служба за контрол на общоопасните средства трябва да проверят всеки кандидат.\r\nПроцесът може да продължи с месеци. От служба КОС все пак търсят начини за внедряване на все повече електронни процеси в администрацията.\r\nЗа дългия път да станеш ловджия и могат ли да бъдат съкратени процедурите - разказва Стоян Тричков.\r\n ", "date": "2018.11.29", "title": "Ловджии за стрелби се стягат! 118 хил. са регистрираните"}
{"url": "https://www.dnes.bg/stranata/2018/11/29/zaradi-snega-niakolko-sela-ostanaha-bez-tok.394995", "text": "Заради снега и зимната обстановка, няколко села останаха без ток, предаде БНР. \r\nВ Шуменско, хората от пет села  имат проблеми с тока.\r\nПътищата са отворени. В област Русе, няма проблем с движението по Дунав мост след вчерашните затруднения заради снеговалежа.\r\nВ Добричко минути преди 7 ч. е подаден сигнал за закъсал микробус до село Сенокос, тръгнал да превозва пациент за хемодиализа. Все още няма ток в някои села в Монтанско, работи се по отстраняване на проблема.\r\nВече са преодолени проблемите с електроснабдяването на селища в общините Враца и Роман.\r\n ", "date": "2018.11.29", "title": "Заради снега: Няколко села останаха без ток"}
{"url": "https://www.dnes.bg/cars/2018/11/29/ot-tesla-do-trabant-markite-koito-bylgarite-karat-koi-sega-e-1.395001", "text": "Общият брой леки автомобили в България е 2 762 590, като по пътищата ни се движат над 150 различни модела.\r\nСпоред данните на МВР по-голяма част от автопарка ни е с възраст над 20 години – такива са 1 473 237 от регистрираните коли.\r\nАбсолютен лидер в класацията са автомобилите с марка VW, държейки над 15% пазарен дял в сраната с 425 805 регистрирани коли, но както и при общия брой коли, тук също преобладават тези с възраст над 20 години.\r\nНа второ място са Opel - 351 654. В челната тройка попада и Mercedes - оказва се, че в България има регистрирани над 193 хил. автомобила от тази марка (193 486).\r\nОт данните на МВР се вижда, че все ще има доста автомобили съветско производство, както и от бившите соц страни – Волга, Москвич, Лада, Чайка, Варшава, Булгаррено, Застава, Вартбург и Трабант.\r\n                    \n                    \n                Не по-малко обаче са супер луксозните автомобили с марките Ferrari, Porsche, Bentley, Maserati, Rolls-Royce, Lamborghini и Aston Martin, пише \"Дарик\".\r\nСтатистиката показва още, че в България има регистрирани близо 600 електрически коли. С марка Tesla са регистрирани цели 67 автомобила.", "date": "2018.11.29", "title": "От Tesla до Трабант – марките, които българите карат. Кой сега е №1"}
{"url": "https://www.dnes.bg/world/2018/11/29/doklad-chernokojite-sistemno-diskriminirani-v-es.395002", "text": "Чернокожите хора се натъкват на системна дискриминация в целия Европейски съюз, се казва в доклад на Агенцията на ЕС за основните права, цитиран от ДПА.\n\r\nХората от африкански произход в Европа живеят в по-скромни жилища и имат по-ограничен достъп до работни места. \n\r\nА на улицата много от тях са обект на расов тормоз и на придирчиви полицейски проверки, констатират авторите на доклада, публикуван във Виена.\n\r\nЧернокожите младежи са особено уязвими за дискриминация на работното място и на трудовия пазар. В някои страни от ЕС до 76 процента от тях нито работят, нито учат, нито се обучават за някаква професия, в сравнение с 8 процента от населението като цяло.\n\r\nОколо 45 на сто от чернокожите живеят в пренаселени жилища, срещу 17 процента за населението като цяло. Само 15 на сто от тях са собственици на домове, срещу 70 на сто за населението като цяло, пише БТА.\n                    \n                    \n                \r\nИзнасяйки тези данни, агенцията призовава всички страни членки на ЕС да разработят практически наръчници за полицейските служби, за да могат те да избягват практиката на незаконен профайлинг на чернокожите, която в много случаи говори за расизъм.\n\r\nДокладът се базира на данни от 12 страни от ЕС, като при проучването е била събрана информация от над 25 500 души от имигрантски или етнически малцинствен произход, включително 6000 чернокожи.", "date": "2018.11.29", "title": "Доклад: Чернокожите – системно дискриминирани в ЕС"}
{"url": "https://www.dnes.bg/stranata/2018/11/29/prez-noshtta-800-snegorina-rinali-iz-stranata.394999", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПътищата в страната са мокри, а по усойните и планински райони дори и частично заледени. Въпреки това пътната мрежа е обработена, а движението по някои пътища, които бяха блокирани през изминалия ден, е възстановено. \r\nКатастрофи затвориха много пътища в страната. В цяла Северна България камиони аварираха и успяха да блокират движението. От МВР и АПИ предупреждават шофьорите и пешеходците да внимават и да се съобразяват със зимната обстановка.\n\n\r\nДнес отново е обявен жълт код, на много участъци по пътищата има и лед. Вчера отново имаше блокирани пътища от закъсали превозни средства.\r\n                    \n                    \n                Проблемите бяха предимно в Северна България, където автомобили, тирове и дори автобус излизаха от пътя. Именно заради спирането на движението заради препречили движението превозни средства и снегорините бяха блокирани и не можеха да си вършат работата.\r\nИнженер Михаил Рашков, директор \"Поддържане на пътната инфраструктура\" в АПИ, подчерта, че задръстванията вчера в района на Велико Търново са предизвикани от тежкотоварните автомобили, а не от липсата на поддържащите пътищата фирми.\r\n\"Тежкотоварното движение, след като задръсти и препречи пътя, снегорините няма от къде да минат. Първо трябва да преместим тежките камиони\", обясни още той пред .\r\nИнж. Рашков допълни още, че през изминалата нощ в цялата страна са работили близо 800 машини, но най-много работа снегопочистващата техника е имала в Северна България, където се образуват снегонавявания, а най-сериозен е този проблем е в района на Силистра.\n\r\n ", "date": "2018.11.29", "title": "През нощта: 800 снегорина ринали из страната"}
{"url": "https://www.dnes.bg/stranata/2018/11/29/pensiia-ot-219-leva-no-ot-dogodina-kak-shte-jiveiat-s-tiah-1-2-mln-bylgari.395006", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Депутатите приеха на второ четене рамката на Бюджет 2019, както и отделните бюджети на министерствата. Това стана след дълги разисквания и спорове за параметрите на бюджета.\r\nВодеща роля беше дадена на пенсиите и техният размер. Докато народните представители поддържаха високия градус в пленарната зала, пред сградата на Народното събрание десетки пенсионери излязоха на протест с настояване за достойни пари за старост.\n\n\n\r\n\"Увеличение все пак има, но то не е над нивото на инфлация. Не се търси дългосрочно устойчиво решение. Дефицитът намалява, но пенсиите не могат да се увеличат със задоволителни нива. Правителството успява да прикрие проблема, засега. Работещите плащат пенсиите на пенсионерите. Трябва да се премине към друга система, особено в нашето застаряващо население. Трябва да се премине към система с индивидуална партида, в която да се събират парите на всеки човек отделно\", обясни икономистът Георги Вулджев.\r\n                    \n                    \n                В студиото на \"България сутрин\" той отбеляза още, че има нужда от реформа в частните пенсионни фондове. Според икономиста Любослав Костов инфлацията е рекордно висока.\r\n\"Тя се измерва с кумулативен принцип. Ако запазим тази тенденция, в момента на увеличението на пенсиите с 5,7%, тя ще бъде около 10% - двойно по-голяма. Държавата трябва да се замисли какво прави за пенсионерите. Ако искаме да получаваме по-високи пенсии, трябва да се осигуряваме на парите, които взимаме. 1,2 милиона пенсионери получават пенсия, която е под прага на бедност. Скоро време ще станем 5 милиона. Този бюджет не решава важните проблеми. Правителството не прави достатъчно, за да стимулира икономиката\", категоричен бе той пред .\n\r\n ", "date": "2018.11.29", "title": "Пенсия от 219 лева, но от догодина. Как ще живеят с тях 1,2 млн. българи?"}
{"url": "https://www.dnes.bg/kino/2018/11/29/depardiio-v-policiiata-seksualni-posegatelstva.395000", "text": "Жерар Депардийо даде показания пред полицията в рамките на разследване във връзка с предявени срещу него обвинения в сексуални посегателства, предаде Франс прес.\r\nАктьорът не е задържан, поясниха от полицията. Той е обвинен в сексуални посегателства и сексуално насилие от млада актриса. Жалбата срещу 69-годишния Депардийо бе подадена в края на август, предаде БТА.\r\nИщцата твърди, че станала жертва на сексуални посегателства от страна на актьора и била изнасилена от него в парижкия му апартамент на 7 и 13 август.\r\n\"Жерар Депардийо отрича категорично каквото и да било изнасилване и каквото и да било посегателство\", заяви неговият адвокат Ерве Темим.", "date": "2018.11.29", "title": "Депардийо в полицията! Сексуални посегателства?"}
{"url": "https://www.dnes.bg/muzika/2018/11/29/edin-ot-nai-dobrite-dirigenti-za-pyrvi-pyt-u-nas.394998", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Един от най-добрите диригенти на своето поколение - финландецът Юка-Пeка Сарaсте, ще изнесе първия си концерт у нас на 30 ноември в зала \"България\", предаде Bulgaria ON AIR.\n\r\nЗвездният маестро застава пред Националния ни оркестър с програма, която отлично илюстрира неговите широки музикални интереси. Концертът е част от програмата на Софийската филхармония по повод 90-тата ѝ годишнина.\n\r\nФинландският маестро Юка-Пека Сарасте е известен със своя перфекционизъм и забележителна музикална дълбочина. Започва кариерата си като цигулар, а по-късно учи дирижиране в прословутата академия \"Сибелиус\".\n                    \n                    \n                \r\nВ концерта на 30 ноември са включени \"Симфония концертанте\" на Моцарт, \"Дъмбъртън оукс\" на Игор Стравински и \"Първа Симфония\" на Ян Сибелиус.\n\r\nВ концерта участват група студенти, който ще свирят като солисти. Освен регулярен симфоничен концерт, това е тренировка за младите таланти.\n\r\nЮка-Пека Серасте е работил с едни от най-големите оркестри в света. Той е главен диригент на Радио симфоничния оркестър на Кьолн. Освен това проявява интерес и към преподавателската дейност, предаде Ива Григорова.\n\r\n ", "date": "2018.11.29", "title": "Един от най-добрите диригенти за първи път у нас"}
{"url": "https://www.dnes.bg/obshtestvo/2018/11/29/bylgarskata-trapeza-rodnoto-pred-chujdoto.395003", "text": "Според проучване за съотношението между българските и вносните хранителни стоки, направено в търговските вериги в България, има значителен ръст в продажбата на родни продукти.\r\nМежду 80 и 100% от предлагания хляб се произвежда у нас, близо 80 на сто от колбасите във веригите са български, а до 75 на сто достига делът на българските млечни продукти.\r\nВ същото време намалява делът на предлаганите във веригите български имитиращи млечни продукти, отчитат от Агроведомството.\r\nПрез днешния ден, министърът на земеделието, храните и горите Румен Порожанов ще посети големи търговски вериги в София и Пловдив, където ще се проведе Ден на българския производител, предаде БНР.\r\nСъбитията са част от кампанията на земеделското министерство: \"Аз подкрепям българските производители, подкрепи ги и ти!\". \r\nЦелта на кампанията е да се акцентира върху българското земеделско производство, като се приканват потребителите да избират български стоки.", "date": "2018.11.29", "title": "Българската трапеза: Родното пред чуждото"}
{"url": "https://www.dnes.bg/zvezdi/2018/11/29/kalina-miteva-blesna-s-talant-i-intelekt-na-mis-sviat.395004", "text": "Калина Митева, която ни представя на Мис Свят в Китай, даде силна заявка за челните места в конкурса. \r\n19-годишният модел впечатли журито със сценичен пърформанс на фона на музика с мотиви от родния фолклор. В тази обласвт тя \"плува\" в свои води, тъй като уменията й в танците са й донесли голямата награда на фолклорен фестивал в Грузия, пише \"Монитор\". \r\nКалина изпъкна и в предизвикателството Head To Head Challenge, в което всички 120 красавици, протягащи ръка към титлата Мис Свят, трябваше да отговарят на различни въпроси.\r\nРазделени в групи, Митева се конкурира с представителките на Лаос, Колумбия, Замбия, Португалия и Белгия. \r\nТе трябваше да развият тезата си на тема: \"Какво научихте от собствената си страна, което бихте искали да предадете като знание и в чужбина?\".\r\n                    \n                    \n                Нашата девойка се отличи с кратък и точен отговор като избра да разкаже, че именно в България се ражда кирилицата. С отговора си тя грабна и най-голям процент от зрителския вот в групата, а след нея се нареждат Белгия и Колумбия.\r\nАко запази челната си позиция, българката ще премине във втория кръг на Head To Head Challenge, с което почти сигурно си гарантира място в топ 30 на големия финал на конкурса на 8 декември.\r\nЗасега Калина се нарежда на 20-о място по подкрепа на феновете на конкурса, като единствените европейки, които я изпреварват в класацията са Мис Франция и Мис Русия. На първо място пък е представителката на Непал.", "date": "2018.11.29", "title": "Калина Митева блесна с талант и интелект на Мис Свят "}
{"url": "https://www.dnes.bg/eu/2018/11/29/avstriia-oriazva-pomoshtite-za-neznaeshtite-dobre-nemski.394996", "text": "Австрия ще намали социалните помощи за имигранти, които не знаят добре немски език. Реформата на гарантирания минимален доход е знаков проект на управляващата коалиция между консерваторите и крайната десница, която иска да \"спре имиграцията в ущърб на социалната система\", предаде Франс прес.\n\r\nВчера австрийското правителство представи формула, която ще изисква владеенето на немски език на известно ниво, за да бъде получавана максималната социална помощ за хора без работа, която в страната възлиза на 863 евро месечно. Онези, които не отговарят на условието, ще взимат само по 563 евро.\n\r\nКанцлерът консерватор Себастиан Курц защити мярката като справедлива. \"Който не иска да се интегрира, който не иска да научи немски.. ще получава по-малко в бъдеще\", написа той в Тwitter.\n                    \n                    \n                \r\n\"Първо справедливост за австрийците. Чужденците ще трябва да почакат\", заяви министърът по социалните въпроси Беате Хартингер-Клайн от крайнодясната Австрийска партия на свободата.\n\r\nПравителството, което на няколко пъти обвини многолюдни семейства от имигрантски произход, че прибират социалните помощи на на свои членове, освен това иска да намали постепенно парите за всяко следващо дете, пише БТА.\n\r\nПредставените мерки бяха разкритикувани от опозицията и от неправителствени организации.\n\r\nРеформата ще влезе в сила на 1 април, след като бъде гласувана от парламента.", "date": "2018.11.29", "title": "Австрия орязва помощите за незнаещите добре немски"}
{"url": "https://www.dnes.bg/rusia/2018/11/29/ruski-izdaniia-pitat-iskat-li-rusnacite-voina-s-ukraina.395005", "text": "Морският сблъсък край полуостров Крим, където Русия задържа в неделя три украински военни кораба, поставя под въпрос руско-американските преговори по Договора за ликвидиране на ракетите със среден и малък обсег (ДРСМО), пише \"Известия\".\n\r\nАко се състои подготвяната среща между президентите на Русия и на САЩ в Буенос Айрес, Владимир Путин и Доналд Тръмп може да се насочат според вестника към \"преразглеждане на санкционната политика и търсене на допирни точки\". Путин заяви това на форум в Москва, уточнява изданието.\n\r\n\"Руско-американските преговори вече са най-очакваното събитие на предстоящия самит на Г-20 в Аржентина. Според събеседници на \"Известия\" и в Москва и във Вашингтон е било предвидено ДРСМО да стане основна тема в диалога. Но противоречивите изявления на Белия дом след украинската провокация в Керченския проток може не само да променят дневния ред на срещата, но да предизвикат и анулирането й\", се казва в статията.\n                    \n                    \n                \r\nМосква обвини украинските кораби, че са навлезли незаконно в руски териториални води и че това е \"провокация\" на Киев. Украйна квалифицира станалото като \"акт на агресия\" от руска страна, поиска освобождаване на арестуваните моряци и връщане на корабите.\n\n\n\n\r\nПредседателят на външнополитическата комисия в Камарата на представителите на Конгреса на САЩ Ед Ройс обясни пред руски журналисти, че Вашингтон настоява Москва да освободи украинските моряци и възможно най-скоро да уреди ситуацията. По думите на конгресмена САЩ желаят добри отношения с Русия, защото стабилността благоприятства американската национална сигурност. Ройс добави, че Щатите не планират специални ограничителни мерки заради случая в Керченския проток, но не смятат и да спрат натиска върху Русия, допълва \"Известия\".\n\r\nКиев обвини Русия, че блокира украинските пристанища в Азовско море. Според министъра на инфраструктурата Володимир Омелян Москва не пуска украински плавателни съдове да влизат и излизат от портовете Мариупол и Бердянск. Снощи в района са били \"фактически блокирани\" 35 кораба, информира \"РБК\".\n\r\nОмелян подчертава във Facebook, че движението на кораби към руските пристанища в Азовско море не е спряло. Според украинския министър Русия се стреми към \"целенасочена ескалация на ситуацията в Азовско море и дестабилизация на региона\", за да \"изтласка постепенно Украйна\" от нейни законни територии, посочва всекидневникът.\n\r\nКерченската провокация може да бъде последвана и от други, много по-големи - най-вероятно в украинския сепаратистки регион Донбас. Защото за властите в Киев е просто необходимо да нажежават обстановката преди изборите за президент, насрочени догодина в Украйна, прогнозира авторът на анализ в \"Независимая газета\".\n\r\n\"Взгляд\" търси отговори на въпроса \"защо Западът реши да си затвори очите за Керченския инцидент\". В публичната сфера Лондон, Париж и дори Берлин осъдиха действията на Москва. Но както става ясно, нещата не са стигнали по-далеч от риториката. А западният печат моментално схвана, че Керченският случай бе провокация, изгодна само за Киев, пише електронният вестник.\n\r\nОнлайн изданието цитира руския депутат Сергей Железняк, според когото сред европейските страни се налага разбирането, че имат крайно опасен и непредвидим съсед в лицето на Украйна - съсед, готов да разруши цялата система за колективна сигурност. \"При това положение надеждата на европейските страни за запазване на мира и стабилността в региона е все по-свързана с Русия\", твърди политикът.\n\r\nКъм 2016 г. армията на Украйна се изтърколи от 4-о на 30-о място в света по бойна мощ. Тя обаче наброява 255 хиляди души, 150 хиляди от които имат вече боен опит - \"почти безграничен човешки ресурс\", пише \"Аргументи недели\" в анализ, озаглавен \"Искат ли руснаците война с Украйна\".\n\r\nСпоред седмичника Москва би могла \"да пренебрегне и да се посмее\" над бойните възможности на Украйна. \"По принцип обаче всеки дребен хулиган разчита на някой едър бандит, скрит зад ъгъла. Такъв си има засега и Киев\", твърди изданието, цитирано от БТА.\n\r\n\"Аргументи недели\" припомня съобщения, че САЩ се канят да строят \"едва ли не военноморска база\" край украинското пристанище Очаков. Но \"в Черно море изобщо няма места, където не биха могли да долетят\" ракети \"Оникс\" или \"Вулкан\" от руския ракетен крайцер \"Москва\", закотвен край анексирания от Русия полуостров Крим, предупреждава вестникът.\n\r\nСпоред него обаче е \"по-добре това главоболие да се разсее от само себе си. Всички предпоставки за това отдавна са узрели. Унгария раздава унгарски паспорти на притесняваните етнически унгарци, останали в Украйна след всички делби на Европа, Румъния - на етническите унгарци. Всеки момент паспорти ще започнат да раздават и поляците. Остава да получат руски паспорти всички желаещи граждани на Украйна, които се смятат за руснаци\", заключава \"Аргументи недели\".\r\n ", "date": "2018.11.29", "title": " Руски издания питат: Искат ли руснаците война с Украйна?"}
{"url": "https://www.dnes.bg/stranata/2018/11/29/mikrobus-s-pacienti-na-hemodializa-katastrofira.395011", "text": "Екипи на регионалната дирекция \"Пожарна безопасност и защита на населението\" са изтеглили микробус с пациенти на хемодиализа и друг автобус със седем пътници, затънали в снега по пътя Добрич-Балчик, съобщи директорът на службата комисар Дарин Димитров.\n\r\nАвтомобилът с болните е аварирал край село Сенокос на път за болницата в Добрич. Пожарникарите са помогнали и на пътническия микробус, принудително спрял до село Безводица.\r\nОт снежните преспи са изтеглени и три автомобила с шестима пътници, затънали край село Одърци, и още две коли с четирима пътуващи край село Бежаново, посочиха от регионалната дирекция.\r\nНатрупаната снежна покривка в Добричкия регион в последното денонощие е 12 сантиметра, а падналото количество валежи - 10.9 литра на квадратен метър. \r\nШофьорите да предприемат пътувания само с автомобили, подготвени за зимни условия, и да следят прогнозата за времето, апелират от областната управа.", "date": "2018.11.29", "title": "Микробус с пациенти на хемодиализа катастрофира"}
{"url": "https://www.dnes.bg/obshtestvo/2018/11/29/pri-uslojneniia-na-svinski-grip-po-1000-leva-na-den.395007", "text": "Зимата дойде с пълна сила, а с нея и първите потвърдени случаи на грип. Майка и детето й са установени с т.нар. свински грип. \r\nСтотици хиляди всяка година у нас заболяват от грип, а за част от тях заболяването се оказва фатално.\n\r\n\"Преди два дни Националната реферетна лаборатория доказа първите случаи на грип в София. За последната седмица в рамките на ЕС се доказва четири пъти по-често грип от този щам\", обясни проф. Тодор Кантарджиев, директор на Националния център по заразни и паразитни болести.\r\nХарактерно за него е, че боледуват предимно младите хора. Изследвания показват, че усложнението при грипа засягат белия дроб.\r\n                    \n                    \n                \"През последните години едно от усложненията на тежката пневмония при грипа се явява системната аспергилоза. Хубавото и качественото ѝ лечение е по 1000 лева на ден\", пресметна Кантарджиев пред Нова тв.\r\nПо думите му в момента в почти цялата страна хората се оплакват от кашлица, която продължава с месеци. Това обаче са други вируси, които са характерни за есента. Все още не са дошли характерните за зимата вируси. Тези хора, които са с кашлица, трябва да са по-внимателни, защото са по-податливи на грипа.\r\nСимптомите са температура, болки в ставите, главоболие и дразнене на очите от светлината, поясни проф. Тодор Кантарджиев. Грипът се развива бързо – в рамките на няколко часа.\r\n\"Той, за разлика от всички вирусни зимни инфекции, най-често има кратък инкубационен период – ден, ден и половина. Човек е заразен от пет до седем дни\", поясни още директорът на Националния център по заразни и паразитни болести.", "date": "2018.11.29", "title": "При усложнения на свински грип: По 1000 лева на ден!"}
{"url": "https://www.dnes.bg/muzika/2018/11/29/broeni-dni-do-sreshtata-s-orkestyra-ot-familiia-shtraus.395016", "text": "Делят ни броени дни до концерта на Strauss Capelle Wien - оркестърът създаден от фамилията Щраус. Събитието е на 1 декември в Зала 1 на НДК.\r\nМалко преди визитата им в България диригентът на Strauss Capelle Wien Маестро Rainer Roos сподели, че той и музикантите от оркестъра много се вълнуват от срещата им с българската публика и пълната зала 1 на НДК.\n\r\nКонцертът започва в 19.00 часа, затова от организаторите призовават за навременно пристигане и настаняване в залата. Вратите отварят малко след 18.00 ч. В залата няма да се допуска внасянето на застрашаващи здравето и/или опасни предмети.\n\r\nС оглед на приятното изкарване по време на концерта, организаторите молят за премерена и възпитана употреба на фотоапарати и мобилни устройства. Забранено е внасянето на фотоапарати със сменяем обектив, професионални видео камери и други професионални записващи устройства.\n                    \n                    \n                \r\nДеца до 7-годишна възраст ще влизат на концерта безплатно, но с придружител и без право на седящо място. Организаторите допълват, че Зала 1 е почти разпродадена.\n\r\n\n\r\n\n\r\n ", "date": "2018.11.29", "title": "Броени дни до срещата с оркестъра от фамилия Щраус"}
{"url": "https://www.dnes.bg/mish-mash/2018/11/29/4-zodii-koito-trudno-se-promeniat-zaradi-liubovta.394959", "text": "Хората, родени под тези знаци, не са склонни да правят компромиси в отношенията. Трябва да знаете това, ако решите да свържете съдбата си с тях. \r\nКогато сме влюбени, сме готови да променим навиците си или да се откажем от нещо.\r\n \r\nНо представителите на тези четири зодии смятат, че дори в любовта не трябва да се променят. Техният девиз е: \"Приеми ме такъв, какъвто съм!\".\r\n \r\n\r\n \r\nТози земен знак всъщност е един упорит бик. Те знаят точно какво искат от партньора си и от връзката като цяло. Обичат стабилността и искат веднъж като се създадат ясни правила в отношенията – да се спазват. Има и изключения от това правило. Ако Телецът се влюби в ранна възраст, той е способен на значителни промени в характера и навиците си. Ако обаче вече е формирал собствения си възглед за света и живота, той ще бъде непоклатим.\r\n \r\nНо не се плашете от упоритата природа на Телеца, това си има своите предимства. Този знак е много романтичен. Вярва, че партньорите в една връзка се развиват заедно като двойка. Ако се влюбят във вас – ще ви бъдат верни до смъртта си. Вие ще бъдете за него най-красивия човек в света и ще ви залива с нежност дори като остареете.\r\n \r\n\r\n \r\nТози знак е истински пожар, за който любовта е издигната на пиедестал. Без нея е като живот без слънце. Лъвът винаги е заобиколен от внимание и е постоянно обект на флиртове.\r\n \r\n„Ако ме обичат какъвто съм, защо да променя нещо?“ е неговото мото. Ако се влюбите в Лъв бъдете сигурни, че няма да иска да се променяте и ще очаква същото. Възприемете ли с разбиране неговите възгледи за света, той ще ви отговори по същия начин.\r\n \r\nКато огнен знак с голяма душа, Лъвът е готов да прости много на любимия си. И в тази прошка няма да поиска да се откажете от нещо или да се промените, за да му угодите или „за да спасите връзката“. Той ще ви обича какъвто сте.\r\n \r\n", "date": "2018.11.29", "title": "4 зодии, които трудно се променят заради любовта"}
{"url": "https://www.dnes.bg/sofia/2018/11/29/obshtinite-ne-sa-gotovi-za-kraia-na-bezrazbornite-stroeji.395019", "text": "Общините масово не са готови с изготвянето на Общи устройствени планове, въпреки че всяка една трябваше да има такъв до 1 януари 2019 г. и така да се сложи край на безразборното строителство.\n\n\n\r\nИмало обаче обективни причини, които пречели на местните власти да си свършат работата навреме. Заради това депутати от ГЕРБ искат срокът за изготвянето на устройствените планове да се удължи до 1 януари 2021 г.\n\r\nПоправките в Закона за устройството на територията, с които беше разписано, че общините задължително трябва да имат такива планове, бяха приети още през 2015 г. Още тогава държавата даде гратисен период от 3 години, тъй като 90 % от общините в България нямаха стратегическия документ.\n                    \n                    \n                \r\nВъпреки това общините и сега нямат подробни устройствени планове, защото обществените поръчки за изготвянето им често се обжалвали, имало и забавяне при набирането на информацията и данните, които са нужни за изготвянето на плановете, мотивират се вносителите на промените в закона.\n\r\nОсвен това е нужно време и за обществено обсъждане, както и съгласуването с институциите, а най-често се забавяло съгласуването с Министерството на културата по Закона за културното наследство, както и с МОСВ.\n\r\nЦелта на промените, които депутатите приеха през 2015 г., са да се спре застрояването върху плодородни земи, а също така да се предпазят защитени територии.\n\r\nСъщо така с устройствените планове трябва да се въведе регулация в застрояването и да се даде насока в развитието на общините.\n\r\nЗаконът все пак предвижда редица изключения. Дори в една община да няма влязъл в сила ОУП върху земеделски земи, ще може да се строи при определени условия.", "date": "2018.11.29", "title": "Общините не са готови за края на безразборните строежи"}
{"url": "https://www.dnes.bg/sofia/2018/11/29/novo-20-v-stolichniia-mladost-po-ulicite-brodi-kozel.395010", "text": "В различните части на столичния квартал \"Младост\" е най-голяма вероятността да срещнете животни, които не попадат в графа \"домашни любимци\". \r\nВ началото на този век местен жител изпъкна с любовта си към пържолите и някак логично на балкона си отглеждаше прасе.\r\nКравите и биволите също са честа гледка, особено в \"Младост 4\", където явно е най-тучна тревицата. \r\nПреди няколко месеца пък свободно разхождащи се коне замалко да влязат в метростанция \"Младост 3\".\r\nНай-новият обитател обаче обра точките, а той е бил заснет в \"Младост 2\". Става въпрос за козел, който в снежната вечер се е разхождал по улиците и е ровил в кофите с надеждата да открие някаква храна.\r\n                    \n                    \n                Една от жителките го е заснела, а видеото набързо се превръща в едно от най-гледаните до този момент. \r\n\"Изгубен козел в Младост 2! Обикаля и блее жално около кофите за боклук заедно с бездомните кучета. Ако някой си го разпознава да ми пише\", гласи съобщението й във Facebook.\r\nВихри се и дискусия как козелът се е озовал в квартала, като според едни е слязъл от Витоша, а според други е отглеждан временно до Коледа, за да \"украси\" нечия трапеза.\r\n \r\n \r\n \r\n", "date": "2018.11.29", "title": "Ново 20 в столичния \"Младост\": По улиците броди... козел!"}
{"url": "https://www.dnes.bg/stranata/2018/11/29/bezplatni-bileti-za-pytnicite-na-vlaka-burgas-sofiia.395042", "text": "БДЖ ще компенсира всички свои клиенти, които са пътували с бързия влак № 3623 от София за Бургас на 28.11.2018 г., съобщават от дружеството. \n\n\n\r\nВлакът замина със 192 минути закъснение поради обледяване токоснемателя на локомотива, който е трябвало да го обслужи, както и липсата на възможност в момента да бъде подменен с друг. Поради изчакването да бъде осигурен локомотив се е стигнало до голямото закъснение. \n\r\nВ тази връзка националният железопътен превозвач ще възстанови сумата за билета на всички, които са се отказали от пътуването, а на всички потърпевши, които са изчакали заминаването на композицията, ще предостави по един двупосочен билет за избран маршрут на пътуване с влак в страната.\n                    \n                    \n                \r\nКлиентите на „БДЖ–Пътнически превози” ЕООД могат да получат своята компенсация в срок до три месеца на билетните каси във всяка една гара в страната, като предоставят билета си от пътуването с бързия влак № 3623 от София за Бургас на 28.11.2018 г.\n\r\nКъм момента движението на влаковете в страната се извършва в условията на зимна обстановка, като някои композиции се движат със закъснения. Няма прекъснато движение в нито един железопътен участък. \n\r\nНационалният железопътен превозвач призовава своите клиенти да проявяват търпение и да се информират своевременно за актуалната обстановка на движение на влаковете. Поради зимните условия е възможно възникването на принудителни престои и натрупване на закъснения при движението на влаковете. \n\r\nАктуална информация за движението на влаковете клиентите на „БДЖ–Пътнически превози” ЕООД могат да получат от служителите на гишетата „Информация” и билетните каси в съответните железопътни гари, както и на националния информационен телефон 0700 10 200.", "date": "2018.11.29", "title": "Безплатни билети за пътниците на влака Бургас – София "}
{"url": "https://www.dnes.bg/stranata/2018/11/29/nad-metyr-prespi-na-pytia-durankulak-kardam.395030", "text": "Преспи над 1 метър станаха причина за затварянето на пътя Дуранкулак – Кардам тази нощ. \r\nРоторен снегорин разчиства близо 9-километровия участък между селата Рогозина и Спасово, където заради силния вятър снежната покривка е над метър, съобщиха от АПИ.  \r\nБлизо 900 машини почистваха републиканските пътища през изминалата нощ. Настилките са обработени и пътищата са проходими при зимни условия. \r\nНяма въведени ограничения по автомагистралите. Нормализира се обстановката и в Североизточна България. Заради зимните условия е спряно движението на камиони над 12 т през Троянски проход и през \"Превала\".\n\r\nЦелогодишно е забранени движението на камиони над 12 т през проходите \"Петрохан\" и \"Шипка\", а през \"Вратник\" и \"Твърдишки\" - над 10 тона.\n                    \n                    \n                \r\nВ област Бургас от придошлите води на река Велека е ограничено движението на леки автомобили до 3,5 т по път III-9901 Синеморец - Резово.\n\r\nАгенция \"Пътна инфраструктура\" за пореден път апелира шофьорите на тежкотоварни моторни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки указанията на \"Пътна полиция\". \n\r\nБлокирането на движението от автомобили, които не са подготвени за движение при зимни условия затруднява работата на снегопочистващата техника и възпрепятства пътуването на всички.", "date": "2018.11.29", "title": "Над метър преспи на пътя Дуранкулак - Кардам"}
{"url": "https://www.dnes.bg/world/2018/11/29/jena-za-pyrvi-pyt-na-prezidentskiia-post-v-gruziia.395040", "text": "Саломе Зурабишвили, подкрепена от управляващата партия \"Грузинска мечта\", печели втория тур от президентските избори в Грузия с 59,52 на сто от гласовете.\r\nНейният съперник Григол Вашадзе, издигнат от основната опозиционна сила - \"Единно национално движение\" на бившия президент Михаил Саакашвили, събира 40,48 процента. Това съобщи днес грузинската ЦИК след преброяване на бюлетините от всички секции, предаде ТАСС.\r\nПо данни на ЦИК преброяването на гласовете от всичките 3705 избирателни секции показва, че за Зурабишвили са гласували 1 147 627 избиратели - 59,52 на сто, а за Вашадзе - 780 633, или 40,48 процента.\r\nСнощи Саакашвили, който живее в изгнание в Холандия, призова грузинците да не признават резултатите от президентските избори и да започнат в четвъртък \"масово неподчинение на властите\".", "date": "2018.11.29", "title": "Жена за първи път на президентския пост в Грузия"}
{"url": "https://www.dnes.bg/notifikacii/2018/11/29/shumaher-useshtal-horata-okolo-sebe-si.395029", "text": "Въпреки желанието на Корина Шумахер медиите да не говорят за състоянието на съпруга й, в последно време много от хората, които са успели да се докоснат до Михаел след инцидента проговарят. \r\nПреди няколко дни, пред сп. \"Билд\", архиепископ Георг Генсвайн разказа за своята среща със звездата на Формула 1 през 2016 г.\n\n\r\n\"Седнах до него, хванах двете му ръце и го погледнах\", спомня си архиепископът. Лицето на Шумахер \"се осветило леко\", но иначе физиономията му не се променила.\r\n\"Той усеща, че хората, които го обичат, са около него, грижат се за него и е благодарен, че държат любопитните хора далеч\", допълва още Генсвайн.\r\n                \n                По-рано тази седмица думи на мениджъра на Шумахер, Себин Кем, казани през 2016 г., също бяха публикувани в десетки медии. \r\nСпоред нея, седемкратният шампион много отдавна е искал да се скрие от любопитните очи на обществото.\r\n\"В един много дълъг наш разговор преди време той ми каза:\" Няма нужда да ме търсиш за ангажименти през следващата година. Ще изчезна!\". Имам чувството, че това беше неговата тайна мечта – да може да се скрие някой ден. Затова сега се опитвам да отговоря на неговите желания\".", "date": "2018.11.29", "title": "Шумахер усещал хората около себе си!? "}
{"url": "https://www.dnes.bg/cars/2018/11/29/konyr-makgregyr-izgoria-bez-knijka-za-polovin-godina.395041", "text": "Ирландската звезда в ММА-боевете Конър Макгретър остана чез шофьорска книжка за половин година за превишаване на скоростта в родината си. Освен това бившият световен шампион в смесените боеве ще плати глоба от 1000 евро, съобщава вестник \"Mirror\".\r\nИнцидентът се е случил в графство Китдайър, Ирландия, където 30-годишният спортист е бил спрян от полецйски патрул за шофиране със скорост от 154 км/ч. Ограничението в участъка е била 100 км/ч.\r\nМакгрегър е бил зад волана на син Range Rover, като полицаите разкриват, че боецът е признал своята вина и се е държал много любезно с тях, съобщава .\n                    \n                    \n                \r\nНа другия ден Макгрегър се е изправил пред съда, където е обявил, че съжалява за действията си и обещава за бъдеще да бъде внимателен и да спазва правилник. Адвокатът на ирландеца се е опитал да смекчи наказанието, но се оказало, че това е 12-ото изправяне на Конър пред съда заради сериозно нарушение на правилата на движение.\r\n", "date": "2018.11.29", "title": "Конър Макгрегър изгоря без книжка за половин година"}
{"url": "https://www.dnes.bg/rusia/2018/11/29/besarabski-bylgarin-sred-zadyrjanite-ot-rusiia-moriaci.395055", "text": "Бесарабски българин е сред украинските моряци, задържани от Русия. \r\nВладимир Варимез от село Бановка е един от 24-те моряци, които бяха арестувани, след като с три украински кораба опитаха да преминат през Керченския проток, предаде bTV.\n\n\r\nИнформацията беше потвърдена от кмета на селото Виктор Генчев.\r\nТой допълни, че бащата на Владимир все още е в Бановка, но е възможно на определен етап да замине за Севастопол, където да направи опит за среща със сина си.\r\nВ неделя Русия обстрелва и задържа три украински бойни кораба край бреговете на Крим.\r\nСъдът в Крим арестува всички 24 моряци, задържани след престрелката.\r\nДвете страни взаимно се обвиняват в провокация.", "date": "2018.11.29", "title": "Бесарабски българин сред задържаните от Русия моряци"}
{"url": "https://www.dnes.bg/zvezdi/2018/11/29/maistorski-klas-bela-hadid-i-kak-se-iade-pica-s-chervilo.395046", "text": "Свикнали сме да виждаме клипчета, които показват как да направим котешко око или как да съчетаем червило със сенки и т.н., но знаменитостите дават все по интересни съвети за гримирането. \r\nБела Хадид продължава да дава уроци по красота в Instagram Stories. След като чаровният модел показа как дамите да си направят опушен грим и какви Хелоуин визии могат да изпробват, сега тя се опита да покаже как да ядем пица, когато носим червило и не искаме да го разваляме.\r\n \r\n", "date": "2018.11.29", "title": "Майсторски клас: Бела Хадид и как се яде пица с червило"}
{"url": "https://www.dnes.bg/usa/2018/11/29/trymp-mahnal-shefkata-na-fed-zaradi-niskiia-i-ryst.395035", "text": "Президентът на САЩ Доналд Тръмп не е удължил мандата на Джанет Йелън като ръководител на Управлението за федерален резерв (УФР) с още четири години заради ниския й ръст, съобщава в.\"Вашингтон пост\", цитиран от ТАСС.\r\nИзданието се позовава на свои източници от Белия дом.\n\r\nСпоред тях Тръмп сериозно е обмислял да продължи мандата на Йелън, но бил обезпокоен от ниския й според него ръст - 161,5 см. \n\r\nИзданието подчертава, че разговорът с нея впечатлил изключително американския лидер. Съветниците му препоръчвали да издигне друга кандидатура за ръководител на американската централна банка.\n\r\nСамият президент пък нееднократно отбелязвал, че 72-годишната Йелън не е достатъчно висока, за да ръководи УФР, пише в.\"Вашингтон пост\". Той непрекъснато питал помощниците си дали са съгласни с неговото мнение.\n                    \n                    \n                \r\nВ крайна сметка Тръмп издигна кандидатурата на Джероум Пауел, чийто ръст е около 180 см. Той пое поста през февруари тази година. Напоследък обаче американският президент все по-често критикува политиката му за постепенно повишение на основната лихва.\n\r\nЙелън стана първата жена начело на УФР на 3 февруари 2014 година, припомня БТА. Тя завърши започната от нейния предшественик Бен Бърнанке програма за количествено облекчаване. Също така по времето на Йелън банката за първи път от 2008 година реши да повиши основната си лихва от почти нулево равнище до 0,25-0,5 на сто. Под ръководството на Йелън УФР успя да понижи равнището на безработица в САЩ до нивото от преди кризата (от 6,7 процента през 2014 година до 4,2 на сто през 2017 година). \r\n ", "date": "2018.11.29", "title": "Тръмп махнал шефката на Фед заради... ниския й ръст"}
{"url": "https://www.dnes.bg/stranata/2018/11/29/velosipedist-go-zastigna-kola-otzad-i-go-premaza.395049", "text": "Велосипедист е починал след пътен инцидент в Тетевен, съобщават от МВР.\r\nЛек автомобил, управляван от 43-годишен мъж от града, вчера на прав пътен участък е застигнал и блъснал 55-годишен велосипедист, който се е движил в същата пътна лента и посока.\r\nПострадалият мъж е откаран в тетевенската болница, където по-късно е починал.\r\nПробата за алкохол на водача е с отрицателен резултат; по случая е образувано досъдебно производство.\r\n/БТА/", "date": "2018.11.29", "title": "Велосипедист го застигна кола отзад и го премаза"}
{"url": "https://www.dnes.bg/temida/2018/11/29/mnogo-ste-sgreshili-dyljite-nap-adjiia-spipan-s-15-bona-podkup.395064", "text": "Служител на НАП е бил заловен в центъра на София в момент, в който получавал 15 000 лева подкуп от управител на фирма. Това съобщиха градският прокурор на София Емилия Русинова и шефът на ГДБОП Ивайло Спиридонов.\r\nВ началото на ноември гражданин се е оплакал, че е изнудван от експерт от НАП, който бил натоварен със задачата да провери дружеството му.\r\nПо време на ревизията на фирмата служителят на НАП, заедно със свой колега, отишли в лоби бар на столичен хотел, където фирмаджията бил уведомен, че ще му бъде съставен ревизионен акт, тъй като проверка установила 800 000 лева недекларирана печалба.\r\nНяколко дни след срещата единият от служителите на НАП - Л.С. е звъннал на управителя и му казал, че срещу 45 000 лева ще му състави ревиозинен акт за 16-20 000 лева. Обяснил му дори, че му прави отстъпка за размера на рушвета. Изнудваният бизнесмен обаче им казал, че иска отсрочка, тъй като не разполагал с 45 000 лева кеш.\r\n                    \n                    \n                \"Благодаря на гражданина, че дойде и се оплака\", каза Спиридонов и призова и други да последват примера му.\r\nТой обясни, че служителят на НАП е действал по схемата: \"Много сте сгрешили, сега дължите!\". \r\nГрадският прокурор посочи, че не е ясно дали несъответствието от 800 000 лева е реално. Служителят на НАП ще бъде задържан за 72 часа, за да му бъде поискан постоянен арест от съда.\r\nВ рамките на вчерашния ден пък, Окръжната прокуратура в Силистра е задържала директора на ТП \"Държавно горско стопанство\" инж. Георги М. за подкуп в размер на 4600 лева. \r\nИскал по 500 лева на камион от концесионер, извършващ дърводобив в държавни гори.\r\nПредвиденото наказание за подобно деяние е от 3 до 10 години затвор и глоба до 20 000 лева.", "date": "2018.11.29", "title": "Много сте сгрешили, дължите... НАП-аджия спипан с 15 бона подкуп"}
{"url": "https://www.dnes.bg/health/2018/11/29/laboratorna-razrabotka-mini-placenta.395057", "text": "Британски учени създадоха органоиди - миниатюрни функционални клетъчни модели на най-ранните стадии от развитието на човешка плацента, съобщиха Ройтерс и Франс прес. Въпросните органоиди могат да допринесат да се разбере защо някои жени имат усложнения по време на бременността си или не успяват да износят плода си.\n\n\r\n\"Когато плацентата не функционира както трябва, това може да предизвика сериозни проблеми, като например прееклампсия или помятане. Познанията ни за плацентата обаче са ограничени, защото липсват добри експериментални модели\", заяви Маргерита Турко от екипа.\n\r\nМедиците обикновено тестват първо върху животни потенциала и надеждността на нови лечения, предназначени за хората. \"Човешката плацента обаче е твърде различна от тази на другите видове, следователно животинските модели не са от полза\", поясни ръководителят на изследването Ашли Мофет от Кембриджкия университет, който от повече от 30 години работи над отглеждането на култура от плацентни клетки.\n                    \n                    \n                \r\nЕкипът му успял да изолира и да създаде култура от клетки, известни като трофобласти. Те се формират само няколко дни след оплождането и впоследствие се превръщат в плацента и пъпна връв. Така били създадени мини плаценти, които възпроизвеждат ин витро функционирането на истинска плацента и отделят хормони и протеини, променящи метаболизма у жените по време на бременността.\n\r\nУчените се надяват, че създаденият от тях модел ще позволи да се изследват аномалии в развитието на плацентата, които могат да предизвикат проблеми по време на бременността.\r\nРезултатите от изследването са публикувани в сп. \"Нейчър\".\n\r\n/БТА/", "date": "2018.11.29", "title": "Лабораторна разработка: Мини плацента!"}
{"url": "https://www.dnes.bg/stranata/2018/11/29/50-g-2-deca-3-vnucheta-i-nai-nakraia-gylybina-i-hristo-pod-venchilo.395032", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПредложение за брак след половин век съвместен живот. Историята е от горнооряховския квартал Калтинец, а главните герои са семейството на Гълъбина и Христо Христови. Те започват да пишат своята обща история преди 50 години.\r\nБързо след като се запознават стават семейство пред обществото, но до мечтаната голяма сватба така и не се стига.\r\nЖивотът им бил низ от предизвикателства, изпитания и трудности, но и двамата са категорични, че нито за миг не са си представяли да бъдат един без друг, разказват те пред .\r\nКазват, че тайната на дългия семеен живот не крие не само в любовта, но и в способността да се правят компромиси и да се прощава.\r\n                    \n                    \n                Половин век по-късно, след 2 деца, 3 внучета и редица изпитания, в живота на Гълъбина идва моментът, за който тя години наред си е мечтала – Христо ѝ предлага с пръстен да се бракосъчетаят.\r\nПреди дни двамата си казаха официално да в ритуалната зала на Горна Оряховица. Днес двамата, поглеждайки назад, са благодарни за живота, който са имали.\r\nНай-голямата им радост са децата и внуците и признават, че двамата се обичат все повече.", "date": "2018.11.29", "title": "50 г., 2 деца, 3 внучета... И най-накрая – Гълъбина и Христо под венчило!"}
{"url": "https://www.dnes.bg/eu/2018/11/29/obiski-v-doiche-bank-razsledvat-prane-na-pari.395069", "text": "Германската прокуратура нареди да бъдат обискирани шест офиса на Дойче банк, включително централата на групата във Франкфурт, в рамките на разследване за пране на пари срещу най-малко двама служители на банката, предаде Франс прес.\n\r\nСпоред информации, открити в досиетата Панама пейпърс, най-голямата германска банка е заподозряна, че е помагала на клиенти да създават дружества в данъчни убежища, за да перат пари, добити чрез престъпни деяния, посочва прокуратурата в комюнике.\n\r\nДойче банк потвърди информацията за обиските и обеща пълно сътрудничество.\n\r\nСпоред прокуратурата около 170 полицаи и служители на данъчните служби са започнали рано тази сутрин да претърсват помещения на банката във Франкфурт, Ешборн и Грос-Умщат и са иззели много писмени документи и компютърни файлове. \n                    \n                    \n                \r\nРазследването се отнася за двама служители на 46 и на 50 години, чиито имена и длъжности не се съобщават. Заподозрени в пране на пари са и известен брой лица на ръководни постове, пише БТА.\n\r\nСледствието твърди, че заподозрените не са съобщили за съмнения за пране на пари на офшорни компании, извършващи данъчни измами, преди да бъдат разкрити през април 2016 година Панамските досиета. Според следователите банката е разполагала с достатъчно елементи още в началото на отношенията си с тези клиенти.\n\r\nСамо през 2016 година подразделение на Дойче банк на британските Виржински острови е поело над 900 клиенти с общ оборот от 311 милиона евро, се казва в съобщението на прокуратурата. \r\n ", "date": "2018.11.29", "title": "Обиски в Дойче банк – разследват пране на пари"}
{"url": "https://www.dnes.bg/obshtestvo/2018/11/29/miniori-na-protest-nie-ne-zamyrsiavame-bylgariia.395082", "text": "\n\r\nПротест на миньори и енергетици от Мини \"Марица Изток\" и ТЕЦ \"Марица Изток\" се проведе в столицата. Хората искат държавата да им гарантира работата в комплекса, който е пред финансов колапс.\n\r\nПротестиращите се опасяват, че заради ограниченията на допустимото замърсяване с въглеродни емисии ще останат без работа. В сряда министърът на енергетиката Теменужка Петкова ги увери, че държавните предприятия ще продължат да работят нормално.\r\nТя уточни още, че се очаква към тях да се получи безсрочно изключение от новите екоправила. Държавният глава Румен Радев също коментира темата. \r\n                    \n                    \n                В свой пост във Facebook той сподели, че България подкрепя споразуменията за климата и за опазването на околната среда, но същевременно мерките следва да се запазят в рамките на постигнатите вече договорености. Радев заяви, че България не може да допусне загуба на конкурентоспособност в енергетиката.\r\nПротестът днес преминава в шествие, което ще мине през основни министерства като това на икономиката, енергетиката, околната среда и водите. Ще мине през КЕВР и през представителството на Еврокомисията.", "date": "2018.11.29", "title": "Миньори на протест: Ние не замърсяваме България!"}
{"url": "https://www.dnes.bg/stranata/2018/11/29/uchilishten-bus-s-deca-katastrofira-v-gornooriahovsko.395088", "text": "Две деца пострадаха при катастрофа с автобус на пътя Пиперково – Джулюница.\r\nСигналът за инцидента е подаден около 14:30 часа. На местопроизшествието веднага са били изпратени екипи на РУ-Бяла, пожарната и Спешната помощ.\r\nБус, управляван от 20-годишен водач, е навлязъл в насрещната лента и се е блъснал в училищния автобус, управляван от 62-годишен мъж. В автобуса са пътували общо четири деца.\r\nБърза помощ е откарала две момичета от автобуса - на 15 и 17 години за преглед в МБАЛ - Бяла, а впоследствие за оказване на медицинска помощ е отведен и 20-годишен пътник от буса.\r\nПредстои причините и обстоятелствата около инцидента да бъдат изяснени.\r\n ", "date": "2018.11.29", "title": "Училищен бус с деца катастрофира в Горнооряховско"}
{"url": "https://www.dnes.bg/eu/2018/11/29/jena-se-barikadira-vyv-frenska-banka-shte-ia-vzrivia.395094", "text": "Жена се барикадира в банка в град Алес, Южна Франция, заплашвайки, че ще я взриви, предаде Франс прес.\n\r\nКлиентите и персоналът на банката, намираща се в центъра на града, са евакуирани, съобщиха полицейски източници, а на мястото са пристигнали частите на националната френска полиция за бързо реагиране Раид, които са блокирали района, предаде БТА.\r\nЖената, вероятно клиентка, влязла в един от клоновете на банка Ел Се Ел в Алес и без да предяви някакви искания, заплашила, че носи бомба в чантата си и е готова да я взриви.\r\nПолицията успяла да помогне на клиентите и персонала да се евакуират. Като превантивна мярка са евакуирани и обитателите на съседните сгради. \r\nПолицейски преговарящ се е свързал по телефона с жената, но тя отново не е предявила никакви искания, предаде ТАСС, като се позова на радио \"Франс инфо\".", "date": "2018.11.29", "title": "Жена се барикадира във френска банка: Ще я взривя! "}
{"url": "https://www.dnes.bg/stranata/2018/11/29/pod-prespite-vyv-vraca-rabotnici-otkriha-trup-na-myj.395077", "text": "Работници от фирмата, отговорна за почистването на улиците във Враца се изплашили тази сутрин, когато под преспите изскочил труп на мъж. \r\nРаботниците открили вкочаненото тяло към четири часа сутринта пред вход \"Г\" на блок № 7 в жилищен комплекс \"Младост\", съобщиха от полицията.\r\nЗа разпознаването на мъртвеца помогнал съсед, който станал да пие вода и видял, че пред балкона му има линейка и ченгета. Той казал, че мъртвият е Борислав, който живее на четвъртия етаж в същия вход. \r\nПо думите му мъжът е на около 40 години, не е семеен и живее със сестра си и дъщеря й.\r\nСлед аутопсията ще се разбере дали Борислав е починал от измръзване или има друга причина за смъртта му. \r\nНе е изключено той сам да е посегнал на живота си, коментират комшии.\r\n ", "date": "2018.11.29", "title": "Под преспите във Враца: Работници откриха труп на мъж"}
{"url": "https://www.dnes.bg/sofia/2018/11/29/chasti-ot-stolichniia-obelia-ostavat-bez-voda-na-30-noemvri.395095", "text": "На 30 ноември 2018 г. (петък), във връзка с реконструкция на уличен водопровод на ул. 107 жк. \"Обеля“ 2 , се налага спиране на водоподаването от 09:00 до 17:00 часа на клиентите на \"Софийска вода\", живеещи в района на: бл. 269, бл. 268, бл. 272, бл. 273, бл. 271, ул. 275. \n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред 30 ДКЦ“.\r\n    \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n                    \n                    \n                \r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.11.29", "title": "Части от столичния \"Обеля\" остават без вода на 30 ноември"}
{"url": "https://www.dnes.bg/index/2018/11/29/iadosan-si-broi-do-10-efektyt-ot-potiskaneto-na-emocii.395017", "text": "Когато си ядосан, преди да направиш каквото и да е било, брой до 10. Всички сме чували това правило. Причината за неговата популярност е, че то е част от съвсем естествена стратегия за емоционално регулиране: стратегия, която използваме, за да се опитаме да направим некомфортните мисли и чувства по-управляеми.\n\r\nСъществуват различни стратегии за регулиране на емоциите, но не всички са еднакво ефективни. Докато някои хора опират до медитация и тренировки, за да се справят с интензивните си чувства, други се обръщат към алкохола или наркотичните вещества. В края на краищата, хората с адаптивни умения за регулиране на емоциите могат да контролират и своите реакции по време на емоционален стрес, които биха довели до неприемливи форми на поведение, като например самонараняване или физическа агресия, пише .\n                \n                \r\nЕдна от най-разпространените форми на емоционален контрол е потискането на емоции. Изследователите в областта на психологията от десетилетия насам се опитват да разберат ефектите от подобен тип психологически стратегии. \n\r\nИзвестен експеримент от 1987 г. в Journal of Personality and Social Psychology включва група от хора, инструктирани да не мислят за бели мечки, и група от участници, които са инструктирани да мислят за всичко, включително за бели мечки. Като резултат, групата, която е потискала мислите си за бели мечки, всъщност е била изложена на обратен ефект - накрая е генерирала повече мисли за бели мечки, отколкото групата, на която е било позволено да мисли свободно.\n\r\nС други думи, въпреки че изблъскването на мислите и чувствата е естествена реакция, в края на деня никой не е застрашен от порочния кръг, до който подобна стратегия може да доведе. Някои изследователи дори смятат, че хората с психологически състояния като гранично личностно разстройство, посттравматично стресово разстройство и обсесивно-компулсивно разстройство, всъщност постоянно се борят с болезнени емоции, използвайки подобни стратегии.\n\r\nНесъмнено контролът върху емоционалните състояния е важна еволюционна способност, но не всяка форма на контрол ще даде здравословни резултати. Решението в края на краищата опира до научаването на нови и по-здравословни начини за регулиране на емоциите. Например, разсейването от болезнена емоция чрез ангажиране с дейности, които обичате, може да бъде по-ефективен начин за регулация.\r\n ", "date": "2018.11.29", "title": "Ядосан си? Брой до 10! Ефектът от потискането на емоции"}
{"url": "https://www.dnes.bg/sofia/2018/11/29/sofiianci-tyrsiat-dvustainite-jilishta-cenite-im-1-090-evro-kvadrat.395062", "text": "1 090 евро/кв.м e средната цена на жилищата в София през третото тримесечие на годината. Нивата на този етап остават доста по-ниски от тези преди 10 години, когато бяха достигнали 1 260 евро/кв.м., сочи анализ на \"Bulgarian Properties\".\r\nЕкспертите определят отминаващата 2018-та като стабилизираща година за жилищния пазар в столицата.\r\nСпоред данните, интересът към имотите в София остава голям и през тази година, а значителна част от търсенето все още е неудовлетворена.\r\nСредната покупна цена на жилищата в София е 86 260 евро при нива около 90 000 евро в предходните тримесечия. Тази тенденция отразява нарастването на дела на закупените двустайни жилища и тенденцията за търсене на по-малки площи за сметка на нарасналите цени на кв.м.\r\n                    \n                    \n                Според данните годишното увеличение на цените през 3-тото тримесечие е 3%, а за деветмесечието годишният растеж на цените в София е 5% спрямо същия период на миналата година.\r\nПо информация на Агенцията по вписванията, за третото тримесечие в София са вписани 6 376 имотни продажби при 6 300 за същия период на 2017 г., което е ръст само с 1.2% на годишна база.\r\nТук обаче не влизат закупените жилища ново строителство, които ще бъдат вписани като продажби при тяхното завършване, като делът им от общия жилищен пазар по наши наблюдения е около 60-70% от всички продажби в София.\r\nИздадените нови разрешителни за строеж в София нарастват с 14.5% за деветмесечието спрямо същия период на 2017 г. От юли до септември са издадени 296 нови разрешителни за жилищни сгради по данни на НСИ, което е своеобразен рекорд за последните години. Може би това е единственият индикатор, който успя да се върне на предкризисните нива от преди 10 години, коментират брокерите.\r\n\n\r\nНай-много закупени жилища през третото тримесечие на 2018 г. има в кв. Витоша. Останалите популярни за покупка квартали през последните 90 дни в София са Кръстова вада, Студентски град, Манастирски ливади и Връбница 2. \r\nНай-скъпо продавани са жилищата в Центъра и в кв. Лозенец – между 1650 евро/кв.м. и 2000 евро/кв.м.\r\nВъв Витоша цените вървят средно около 960 евро/кв.м., в Студентски град – 1 070 евро/кв.м, в Кръстова вада – 1 270 евро/кв.м., Манастирски ливади – 1 010 евро/кв.м., Младост 4 – 1 080 евро/кв.м. и Връбница 2 – 960 евро/кв.м.\r\nТрадиционно интерес има и към Младост, като цяло, но предлагането там е доста ограничено. Люлин пък привлича интерес с ниски цени за жилища ново строителство.\r\nКато интересна зона за покупка на жилище се очертават и кварталите Павлово, Бъкстон, Овча купел и Карпузица. Този южен район се преобразява с напредъка на метрото, разширяването и строителството на нови булеварди, проекта за подобряване на линията на трамвай №5, наличните университети, медицински центрове и транспортни връзки, които дават много силен тласък на развитието на района и новото строителство, което постепенно променя неговия облик, смятат експертите.\r\n\r\nИ през третото тримесечие с най-голям дял от закупените жилища са двустайните апартаменти. Те съставляват 65% от общо закупените жилища, като наличностите на двустайни апартаменти в сградите ново строителство се изчерпват най-бързо. 25% от закупените жилища са тристайни, а 1-стайните са 8%.\r\nСредната площ на закупените жилища е 79 кв.м. Двустайните апартаменти са със средна площ около 70 кв.м., а тристайните – 105 кв.м.\r\n95% от закупените жилища са в тухлени сгради, повечето от които ново строителство. Само 7% са сделки с напълно обзаведени жилища. 40% от закупените жилища пък се отопляват на ТЕЦ.\r\nСпоред експертите, най-вероятният сценарий за развитието на жилищния пазар в София е цените на имотите да се задържат около настоящите нива и да има един стабилен имотен пазар с много добро предлагане през следващите 1-2 години.", "date": "2018.11.29", "title": "Софиянци търсят двустайните жилища, цените им – 1 090 евро/квадрат"}
{"url": "https://www.dnes.bg/index/2018/11/29/bez-budilnik-detska-radost-pernata-obich-ili-kak-prepodava-jivotyt.394845", "text": "\n\r\nВ модерното ни време, когато интернет прави достъпни доскоро немислими неща, изглежда трудно да развълнуваме децата, които буквално се раждат и растат с новите технологии. \n\r\nНо понякога интересът им е породен от едва ли не най-простото. И не на шега то може да е \"началото на началата\" – яйцето и кокошката.\n                \n                \r\nЗа четвъртокласници от столично частно училище един от най-вълнуващите дни започва горе-долу с една кора яйца. Носи ги учителката им Аксиния Савова, а добър родител помага в школото да се създаде истински домашен инкубатор. Така нагледно децата проследяват най-ценното природно чудо – раждането на новия живот.\n\r\n\"Бяха големи вълнения. Всяко междучасие минаваше покрай инкубатора, а излюпването на бъдещите пилета очаквано с голям интерес\", разказва Мила Димова, майка на 11-годишната Йоана. \n\r\nПернатите естествено са безкрайно сладки и бързо се сдобиват с имена, даже със свои истории, родени от детската фантазия. И идва денят, в който децата вземат по едно или повече пилета у дома. В класа има и рожденичка, която получава като подарък за празника си цели пет малки.\n\r\nИ оттук наистина започва личната история на всяка бъдеща кокошка или петел. В семейството на Йоана са много мотивирани да се справят със задачата по отглеждането на пернатите любимци. Дейно участие в изхранването им взема братчето й - 9-годишният Михаил, който редовно следи да получават зърно и свежа трева.\r\nВ грижите за необичайните питомци се включват още приятели и съседи и така проектът на практика далеч надхвърля рамките на училището.\n\r\nВкъщи двете пилета оцеляват под топлата струя на климатика, а в един момент дори ги сгрява истинско \"подово отопление\" - електрическа възглавница под кашончето, което е техният дом, докато са малки.\n\r\nДнес вече е ясно, че Мори и Чочи са петел и кокошка. Но вълненията съвсем не свършват дотук! \n\r\nПетелът е прекрасно оперен, но... не пее. Оказва се, че му е необходим нагледен пример как става това и на помощ идват клипчета от интернет. Упоритостта на Мила и нейна приятелка е възнаградена и Мори започва да надига глас, отначало плах и накъсан, като истински тийнейджър.\n\r\nПетелът обаче има собствено мнение кога да кукурига - не сутрин, както е обичайно, а когато види човек. Така семейството знае, че щом Мори пее, някой минава наблизо.\n\r\nДвойката пернати се сдобива и с друга компания – малко коте, спасено от улицата. И макар съжителството първоначално да е трудно, колкото повече, толкова по-весело.\r\n\"Засега ги отглеждаме, не е много леко\", признава Мила с усмивка. Вкъщи чакат Чочи да започне да снася яйца като всяка истинска кокошка. И кой знае, пернатато царство може да се увеличи...\r\nПовечето пилета от вълнуващия проект се озовават в крайна сметка на село сред себеподобни. Но независимо от личната им история, училищният инкубатор доказва, че децата се вълнуват искрено да се грижат за нещо, че тогава се сплотяват истински, а телефонът и таблетът вече не са толкова интересни.\r\nРодителите пък са доволни, че малчуганите, за които много неща се случват във виртуалния свят, са видели ценността на живота.\r\n\"Много учители вече са доста демотивирани и уморени, трудно е да се задържи вниманието на децата. Но трябва да се рискува и да се правят неща, които са по-различни\", убедена е Мила.\r\nВ училището на Йоана и Михаил има традиция в началото на учебната година всяко дете да донесе саксия с живо цвете, за което да отговаря. Също добра идея от живия живот...", "date": "2018.11.29", "title": "\"Без будилник\": Детска радост, перната обич или как преподава животът"}
{"url": "https://www.dnes.bg/eu/2018/11/29/nashencite-opitali-da-potopiat-hashisha-za-100-mln.395087", "text": "\n\r\nДвамата българи, арестувани за трафик с яхта на 11 тона хашиш до Сицилия, са на 42 и 40 г и техните инициали са съответно К. И. и Г. Г, съобщиха за \"\" от Финансовата гвардия на Рагуза.\r\nОперацията по задържането на българите и на плавателния съд с дрога носи кодовото наименование \"Либечо Интернешънъл\" и е проведена в тясно сътрудничество между испанската и италианската полиция и служби за борба с наркотрафика.\n\r\nБългарите са обвинени за международен наркотрафик.\r\nФинансовата гвардия на Палермо и Рагуза, както и оперативните части на Поцало са открили над 11 тона хашиш, скрит на борда на яхта в открито море. До операцията се стигнало след сътрудничеството на различни полиции в рамките на Европол.\r\n                    \n                    \n                Експерти по борба с наркотрафика от Испания, Франция, Италия и Гърция открай време концентрирали вниманието си към маршрутите на трафикантите на хашиш от Мароко на изток.\r\nНа 23 ноември испански следователи от Греко Галиция в сътрудничество с италиански колеги засекли по въздух със самолети, а след това и по вода с плавателни съдове, яхтата с българите на име Leucothea, плаваща с холандски флаг.\r\nНа 70 морски мили югозападно от сицилианските брегове в условията на много бурно море, екип от шестима полицаи се качил на борда на яхтата и взел командването й въпреки че двамата българи се опитали да я потопят заедно с дрогата. Плавателният съд бил след това изтеглен до пристанището на Поцало. Сформираният на място екип от 30 военни от спецслужбите на Палермо, Рагуза и Поцало започнал контрол на пратките от хашиш.\r\nНаркотиците били разпределени в 407 конопени чувала, включващи осем различни вида хашиш. Дрогата е запорирана, а българите са отведени в затвора на Рагуза. Според италианските власти пазарната цена на хашиша е за над 100 млн. евро.\r\n\"Леукотеа\" е третият плаватеен съд, поставен под запор в канала на Сицилия от лятото до сега. От 2013 г. в рамките на Европол са били арестувани над 100 наркотрафиканти, конфискувана е дрога за над 1,7 млрд.евро и са поставени под запор 11 кораба.", "date": "2018.11.29", "title": "Нашенците опитали да потопят хашиша за €100 млн."}
{"url": "https://www.dnes.bg/mish-mash/2018/11/29/nai-trudniiat-za-izbirane-podaryk-tozi-na-liubimiia.395084", "text": "Британците най-много се затрудняват и отделят най-много време /166 минути/ за закупуването на подарък на любимия човек, установи изследване, публикувано във в. \"Метро\".\n\r\nСредностатистическият поданик на Нейно Величество отделя около 3 часа при избора на коледния дар за своята половинка. Намирането на подарък за родния баща изисква почти двойно по-малко време - час и 28 минути.\n\r\nПроучването е поръчано от фирма за пощенски пратки и е обхванало 2000 пълнолетни британци. \n\r\nЗа избор на подарък на майката британците отделят час и 47 минути, а за сестрите - час и 12 минути. Братята изискват по-малко време и те ще се сдобият със своя дар само след час колебание.\n                    \n                    \n                \r\nШефовете в службата също се оказали лесни за \"обслужване\". Служителите им решават какво да им подарят само след половин час. Бабите и дядовците също не предизвикват големи главоблъсканици в това отношение, като респективно на тях им се отделят 49 и 45 минути.\n\r\nПри поднасянето на подаръците децата са най-искрени и веднага изразяват недоволството си, ако не сме уцелили желанията им. \n\r\nНо четиридесет процента от анкетираните жени си признали, че могат ловко да прикрият неудовлетворението си от получения дар. При мъжете процентът на успешните преструвки бил значително по-малък - 25 на сто.\r\nЕдна трета от анкетираните си признали, че ще \"рециклират\" нежеланите подаръци и ще ги пробутат повторно на близки и познати, пише БТА.\r\n ", "date": "2018.11.29", "title": "Най-трудният за избиране подарък – този на любимия"}
