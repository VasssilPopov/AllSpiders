{"url": "https://www.dnes.bg/mish-mash/2019/02/10/bebe-ot-veliko-tyrnovo-se-prochu-sys-snimkite-si.401602", "text": "Появата на детето в семейството е вълнуващ момент. Наред с безсънните нощи, кърменето и носенето на ръце, идва времето, в което двамата родители най-сетне си стъпват на краката, свикват с ревящото човече и стигат до решението да си направят първата фотосесия. Започва едно суетене, търсене на еднакви дрехи, фотографи.\r\n \r\nНай-често майките са по-претенциозни за снимките на своето отроче. Вместо да трепери дали детето ѝ ще застане на едно място или ще заплаче в студиото, една жена решава да си спести цялото главоболие и разходите, като заснеме момиченцето си в домашни условия, при това по много по-оригинален начин.\r\n \r\nРазглеждайки кадри от чужбина, Диана Петрова от Велико Търново копира някои идеи и създава различни „декори“, на фона на които фотографира своята 1-годишна дъщеричка. Получават се страхотни снимки и тя решава да продължи, като качва всичко в специално направения личен профил на детето в Instagram.\r\n \r\n„Ванеса е много чакано и желано дете, първа рожба ни е, и още с появяването си започнах да си я снимам денонощно. Но някак си исках снимките да са по-специални, по-оригинални, приказни, с настроение. Всяка майка желае това, защото за всяка майка детенцето е целият ѝ свят“, разказва майката.\r\n \r\nМалката Ванеса Георгиева е заснета като русалка на морския бряг, плава с рибарска лодка, лети с балони над зелени поля, опрашва цветята като пеперудка, носи високи токчета, готви понички, язди розов еднорог...\r\n \r\nСнимането с различни декори става хоби на младата майка, която преди години е била модел. „Таткото в началото много ни се смя и се чудеше защо я снимам така, но след това като последваха и модните ѝ изяви, започна да се радва на всичките ѝ успехи... Сега само пита кога ще я снимам пак и какво съм намислила този път“, разказва още Диана Петрова.\r\n \r\nСамо за няколко месеца снимките на момиченцето обиколиха интернет пространството и неговите родители вече получават покани за фотосесии за различни списания. По думите на неговата майка, първоначалната ѝ идея е била не само да направи хубави спомени на Ванеса, но и да даде идеи на повече българки как да избегнат стандартните снимки в студио, които се предлагат. Сега обаче вече от няколко места я питат дали момиченцето ще стане модел като порасне.\r\n \r\nОще снимки на едногодишното сладурче, което определено обича обектива, \r\n \r\n \r\n \r\n \r\n \r\n ", "date": "2019.02.10", "title": "Бебе от Велико Търново се прочу със снимките си"}
{"url": "https://www.dnes.bg/akoshtete-vqrvaite/2019/02/10/6-zodii-koito-sa-dobri-v-praveneto-na-biznes.401611", "text": "Върви ли ви в бизнес средата? Процъфтяват ли идеите ви или предпочитате да оставите юздите в ръцете на някой друг? Ако инстинктивно усещате кои са правилните стъпки в професионален план, то вие сте от зодиите, които имат вроден предприемачески дух без задължително да са ръководители или собственици на фирми.\r\nУсетът за предприемачество се изразява в много области в живота, не само в работата. Някои зодиакални знаци са надарени с качества, присъщи на истински лидери, които не се стряскат в кризисни ситуации и умеят моментално да реагират по подобаващ начин, за да излязат от ситуацията.\r\nКогато си добър в бизнеса, знаеш какво трябва да направиш и го правиш своевременно. Предприемчивите зодии сами определят стъпките, ходовете си и целите за постигане. В повечето случаи те са и успешни в своята сфера.\r\n                    \n                    \n                Това са хора, които в никакъв случай не се страхуват да допускат грешки. Учат се от тях, анализират ги и продължават напред. Организационните им и адаптивни умения са основната им движеща сила.\r\n\r\nЕдна от причините, поради които Козирозите са толкова добри в бизнеса, е, че правят нещата своевременно. Те не отлагат, не протакат, а действат. Винаги знаят кога е точното време или кои са правилните обстоятелства, за да предприемат действие. Често го правят право в десетката. Усетът и шестото им чувство са ненадминати.\r\nКозирогът в никакъв случай не е импулсивен. Рядко ще го видите да действа, без да мисли, въпреки че понякога отстрани изглежда като действие с размах. Това усещане е заради енергията, която тази зодия носи, а не заради необмислеността на действията.\r\nБъдете сигурни, че Козирогът е взел всички обстоятелства предвид, преди да действа. Пресметнал е дори променливите, които могат да го провалят. Козирозите винаги са подготвени с алтернатива.\r\n\r\nБлизнаците са фантастични в правенето на бизнес, защото са добри в комуникацията и общуването с хората. Те винаги знаят как да се държат, винаги усещат нагласите на събеседниците и партньорите си, от което вадят своите изводи за бъдеща стратегия.\r\n", "date": "2019.02.10", "title": "6 зодии, които са добри в правенето на бизнес "}
{"url": "https://www.dnes.bg/notifikacii/2019/02/10/kato-po-chudo-mlada-jena-pregazena-ot-avtobus-ocelia.401708", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Млада жена оцеля по чудо, след като беше прегазена от 10-тонен автобус в китайския град Ля-о-ян.\r\nМомичето беше спасено от тълпа случайни минувачи, които мигновено впрягат всичките си сили, за да я измъкнат от капана на огромната машина.\r\nБолката е неописуема. Времето напредва, а ситуацията става критична. В този момент тълпа от хора се втурва към автобуса. Те започват да бутат тежката машина с надеждата, че ще измъкнат пострадалата. \r\nА преместването и връщането на тежкия автобус обратно нараняват още повече краката на момичето. \r\nСлед 9 минути усилията се увенчават с успех. Благодарение на своевременната реакция на хората младата жена ще се възстанови напълно от нараняванията си.\r\n ", "date": "2019.02.10", "title": "Като по чудо: Млада жена, прегазена от автобус, оцеля"}
{"url": "https://www.dnes.bg/obshtestvo/2019/02/10/triabval-ni-plan-marshal-za-rodnoto-selo-problemite-mu-se-roiat.401709", "text": "Необходима е целенасочена политика за развитие на селата, план \"Маршал\" за спасяването на българското село, защото проблемите се роят един след друг - днес е транспортът, утре ще е достъпът до болница и аптека.\r\nТова заяви вицепрезидентът Илияна Йотова в гоцеделчевското село Делчево, където за втора година бе гост на традиционния празник на виното.\r\n \r\nПо думите на вицепрезидента при формирането на новия европейски бюджет след 2020 г. България трябва да извоюва целеви средства за отдалечените и по-слабо развитите региони.\r\n\"Тези средства трябва да се използват само и единствено за тези региони, тогава в тях ще се възвърне животът, хората няма да бягат към големите градове да търсят поминък\", отбеляза Илияна Йотова.\r\n                    \n                    \n                По думите й Община Гоце Делчев е пример как европейските средства могат да работят  за хората, а не само да се \"усвояват\".\r\n\"Благодарение на грижата на общината, на трансграничните проекти, на трудолюбието и енергията на своите шейсетима жители, село Делчево днес е притегателен център не само за родните, но и чуждите туристи\", заяви вицепрезидентът. \r\n \r\nЙотова участва в зарязването на лозето в местността \"Баира\".\r\n\"Разбрах, че 1 тон грозде е родило лозето на бай Стоян, което зарязахме миналата година. Дано тази година реколтата да е още по-добра\", заяви Илияна Йотова.\r\n \r\nВицепрезидентът отличи победителите в традиционния международен конкурс за производители на вино и ракия.", "date": "2019.02.10", "title": "Трябвал ни план \"Маршал\" за родното село, проблемите му се роят!"}
{"url": "https://www.dnes.bg/stranata/2019/02/10/ot-cial-sviat-policai-sybira-furajki-liubimata-ot-gyrciia.401710", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Бургаски полицай събира фуражки от цял свят. Павлин Ковачев е председател на Бургаската международна полицейска асоциация и използва срещите със свои колеги по света да попълва колекцията си.\r\nВсичко започва преди години, когато бургаският полицай разменя своята фуражка с полицейска шапка от Гърция. И до ден-днешен тя е любима в колекцията му, предаде .\r\nНай-много се радва обаче на фуражките от Каталуния, защото при посещението си в испанската автономна област полицаите отказват да му подарят. Един ден обаче шапките пристигат по пощата.\r\nФуражките вече са подредени в офиса в Бургас на пенсионирания руски милиционер Игор Лукаш, който е член на Международната полицейска асоциация. Неговата любима шапка е тази на българската полиция. \r\nПавлин и Игор обмислят да открият музей на полицейската шапка в Бургас.", "date": "2019.02.10", "title": "От цял свят: Полицай събира фуражки, любимата - от Гърция"}
{"url": "https://www.dnes.bg/mish-mash/2019/02/10/liubimoto-cvete-na-koko-shanel-se-zavryshta.401601", "text": "Камелията безспорно е сред най-емблематичните символи на Chanel. Любимото цвете на Коко Шанел се завръща и през 2019 в новата колекция „The Camélia is not a flower“.\r\nЕмблематичното цвете е избрано от самата дизайнерка, за да въплъти ценностите на модната къща – уникално цвете, взето назаем от мъжете, което подчертава женствеността.\r\n \r\nЖенствената линия луксозни ювелирни изделия за 2019 е с фокус върху изключителната нежност.\r\n \r\nОт Chanel се фокусират върху розово и жълто злато, от което се изработват най-големите и успоредно най-малките камелии, присъствали някога в изделията на ювелирните колекции на марката.\r\n \r\nЛице на рекламната кампания е Алма Йодоровски, която позира с новите бижута от колекцията.\r\n \r\n\r\n ", "date": "2019.02.10", "title": "Любимото цвете на Коко Шанел се завръща"}
{"url": "https://www.dnes.bg/notifikacii/2019/02/10/glas-ot-mvf-ima-opasnost-ot-ikonomicheska-buria.401711", "text": "Директорката на Международния валутен фонд (МВФ) Кристин  Лагард предупреди днес, че растежът на световната икономика е по-бавен от  очакваното и че има опасност от икономическа буря, предаде Франс прес.\r\n\"С  една дума - свидетели сме на (световна) икономика, чийто растеж е по-бавен от  очакваното\", изтъкна Лагард пред Световната правителствена среща на върха в  Дубай с участието на политици и икономисти от цял свят.\r\nМиналия месец МВФ  преразгледа към понижение прогнозите си за растежа на световната икономика за  тази година с 0,2 процентни пункта до 3,5 на сто в резултат на търговските  напрежения, най-вече между САЩ и Китай.\r\nЛагард говори за \"четирите облака\" -  както ги нарича тя - които витаят над световната икономика, предупреждавайки, че  тя може да бъде ударена от буря.\r\n                \n                В тази връзка тя цитира търговското  напрежение, най-вече между САЩ и Китай, затягането на лихвите по заемите,  неяснотите около Брекзит и забавянето на китайската икономика.\r\nСпоред нея  търговското напрежение между Пекин и Вашингтон вече е започнало да се отразява  на световната икономика.\r\n\"Нямаме никаква представа какво ще излезе от това,  но това, което знаем, е, че вече започва да има ефект върху търговията, лихвите  по заемите и върху пазарите\", заяви Лагард в Дубай.\r\nТя изтъкна, че затягането  на лихвите по кредитите става в момент, когато компаниите и домакинствата са  натрупали \"много тежки дългове\".\r\n\"Когато има прекалено много облаци,  необходима е светкавица, за да предизвика буря\", предупреди Лагард, призовавайки  правителствата да се подготвят за това и да избягват протекционизма.", "date": "2019.02.10", "title": "Глас от МВФ: Има опасност от икономическа буря!"}
{"url": "https://www.dnes.bg/notifikacii/2019/02/10/izkustvena-ryka-ot-lego-momche-se-vdyhnovi-ot-konstruktora.401712", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        19-годишно момче конструира роботизирани протези на ръка, използвайки части от конструктури ЛЕГО. \r\nДавид Агилар е роден без дясна ръка, заради рядко генетично заболяване. В момента той е студент по биоинженерство в Каталунския интернационален университет в Барселона. \r\nНа 9-годишна възраст Давид се вдъхновява от частите на любимия конструктор, подарен от баща му. И си прави много елементарна изкуствена ръка, без никаква електроника. \r\nОт тогава момчето е изработило няколко протези, като последните версии са роботизирани и реално заместват ръката. \r\nВсичките модели на протезите на Давид са изложени в стаята му в студентското общежитие в Барселона. \r\nМечтатата му е след завършване на университета да създава достъпни протези за хора, които не могат да си ги позволят, защото са скъпи.\r\n ", "date": "2019.02.10", "title": "Изкуствена ръка от ЛЕГО! Момче се вдъхнови от конструктора"}
{"url": "https://www.dnes.bg/politika/2019/02/10/nedovolni-ot-radev-zaradi-venecuela-iskat-ostavkata-mu.401713", "text": "Стотина души се събраха днес пред президентството на протест с искане за оставката на държавния глава Румен Радев.\r\nНедоволството им е предизвикано от неговата позиция, че България не трябва да се намесва в политическата криза във Венецуела, предаде БНР.\r\n\"Пречи на правителството да работи и не се държи като натовски генерал, а ние сме в НАТО\", заяви участничка в протеста.\r\nДемонстрантите твърдят, че са се организирали чрез социалните мрежи и протестът им не е обвързан с партия.", "date": "2019.02.10", "title": "Недоволни от Радев заради Венецуела искат оставката му"}
{"url": "https://www.dnes.bg/blizak-iztok/2019/02/10/pritisnata-v-siriia-id-kroi-planove-za-nova-partizanska-voina.401488", "text": "Бойците на \"Ислямска държава\" излязоха от скривалищата си посред нощ и поставиха контролен пост на селско шосе в Източна Сирия. В продължение на няколко часа те спираха преминаващите и правеха чрез мобилните си телефони справки за политическите им принадлежност, след което отново изчезнаха в пустинята.\n\r\nМлад мъж, служител от образованието, премина безопасно през пункта, но когато стигна до дестинацията си в следващото село, там го чакаше заплаха. Лоялист на ИД го предупреди: Не изтривай графитите, възхваляващи ИД от стените на училището, защото в противен случай ще си платиш за това.\n\r\nТози случай, един от многото подобни през последните седмици, изпрати по-значимо послание - групировката \"Ислямска държава\" може да е загубила почти цялата си територия, но не си е тръгнала. Широко разпрострелият се някога неин халифат е свит до тясно парче земя, забутано в източната сирийска пустиня, където неколкостотин обръгнали в битките бойци на ИД оказват последна съпротива срещу подкрепяните от САЩ сили.\n                    \n                    \n                \r\nНо в освободените райони на Сирия и Ирак спящите клетки (на ИД) извършват убийства, поставят контролни постове и разпространяват листовки, полагайки основите за партизанска война, която може да набере сили след изтеглянето на американските войски, пише Асошиейтед прес.\n\n\n\r\nПрезидентът Доналд Тръмп се зарече да изтегли американските сили от Сирия с аргумента, че екстремистите са почти разгромени. \"Продължавайки с нашите съюзници да унищожаваме остатъците от ИДИЛ, време е да посрещнем у дома като герои нашите бойци в Сирия\", каза той в речта си \"За състоянието на Съюза\" във вторник, използвайки друго съкращение на името на групировката.\n\r\nНо неговото министерство на отбраната предупреди, че ИД може да се появи отново в Сирия в рамките на 6 месеца до 1 година, ако военният и контратерористичен натиск върху нея отслабне. Командирът на американските сили в Близкия изток генерал Джоузеф Вотъл заяви пред сенатска комисия във вторник, че спечеленото на бойното поле може да бъде гарантирано само чрез \"поддържане на бдителна офанзива\". Той добави, че ИД все още разполага с \"лидери, бойци, помагачи, ресурси и с профанираща идеология, която нахъсва нейните бойци\". По негови оценки на ИД са останали между 1000 и 1500 бойци в малката територия, която тя все още контролира, но според генерала останалите са се \"разпръснали\" и \"са се спотаили\".\n\r\nАктивисти, които следят внимателно конфликта в Сирия, вече сочат признаци на зараждащо се партизанско движение. Лидерът на базирания в Лондон Сирийски център за наблюдение на човешките права (СЦНЧП) Рами Абдурахман казва, че ИД все още има между 4000 и 4500 бойци, много от които вероятно се крият в пустинни пещери и планини. Според СЦНЧП джихадистите са убили над 180 души след август, включително командири на Сирийските демократични сили (СДС) - подкрепяната от САЩ и ръководена от кюрди милиция, която прогони екстремистите от обширни райони от Североизточна Сирия , както и 50 цивилни, работещи за нея.\n\r\nТези сблъсъци се разиграха в Северна и Източна Сирия в райони, в които джихадистите бяха разбити преди месеци и дори преди години. При бомбена атака на ИД миналия месец загинаха 4-ма американски войници в Манбидж - град в Североизточна Сирия, който беше освободен през 2016 г.\n\r\nВ други райони групировката възприе не толкова смъртоносни тактики, но все така страховити. Миналото лято в село в богатата на петрол сирийска провинция Дейр аз Зур се появиха позиви, предупреждаващи местните жители, че ИД все още контролира съседни петролни находища и че \"всеки, който бъде хванат да краде от тях . . ., ще трябва да вини само себе си\". Други листовки предизвикаха масово напускане на доброволци, работещи за СДС.\n\r\n\"Не е ясно какво ще стане с ИД в бъдеще, но мисля, че изтеглянето на САЩ от Сирия многократно повишава шансовете за бъдещо възкресение на ИД\", каза Хасан Хасан - експерт по ИД, който произхожда от Източна Сирия, а сега е старши изследовател в базирания във Вашингтон \"Институт Тахрир за Близкия изток\".\n\r\nИД може да възкръсне и в съседен Ирак, където всъщност групировката възникна и където действаше в различни форми още от времето на предвожданото от САЩ нахлуване там през 2003 г. \"Ислямска държава в Ирак\", предшественик на сегашната ИД, бе до голяма степен разбита и не контролираше никаква територия, когато президентът Барак Обама изтегли американските сили през 2011 г. Три години по-късно ИД завладя огромни територии в Северен и Западен Ирак само за дни.\n\r\nСирия е по-слабо гостоприемна за ИД. Бруталността и чуждестранните корени на ИД отблъснаха много сирийци и там тя среща конкуренция от други сунитски бунтовнически групи, като свързаната с Ал Кайда \"Хаят Тахрир аш Шам\". За разлика от Ирак обаче в Сирия има обширни неуправлявани райони в резултат на гражданската война. \"Сирия ще остане донякъде място, където (ИД) може да се изтегли и да се скрие, защото там все още има пространство\", каза Хасан.\n\r\nЕкстремистите отдавна са свикнали да се възползват от моменти на вакуум в сигурността и могат да видят друг такъв момент в идните месеци след изтеглянето на американските войски от Сирия.\n\r\nТурция смята кюрдските сили в състава на СДС за крило на бунтовниците, срещу които тя воюва у дома, и се закани да започне военна офанзива срещу тях. Президентът Башар Асад, който също има войски в този район, се зарече да върне под контрола на държавата цялата територия на Сирия. Избухване на сражения би отклонило сили от борбата срещу ИД и би породило хаос от онзи тип, в който групировката вирее.\n\r\n\"Представете си какво може да се случи, ако в една трета от Сирия контролът премине от един апарат за сигурност в ръцете на друг\", каза Хасан.\n\r\nСлучката със служителя от образованието, който бе предупреден да не премахва графити, бе документирана от Омар Абу Лейла - базиран в Европа активист, който управлява колективната медия \"Deir Azzour 24\", информираща за събитията в Източна Сирия. Той казва, че верни на ИД хора са инфилтрирали кюрдската администрация, експлоатирайки както негодуванието на местните араби срещу кюрдското управление, така и кюрдския стремеж за вербуване на съюзници сред арабите. Лейла казва, че неговата група е документирала близо 20 случая, при които бивши държавни служители при режима на ИД са се върнали на старите си работни места. Тя е документирала и редица убийства в последно време, извършени от ИД, включително убийството на арабски командир от СДС, и на мъж, работил по парични преводи.\n\r\n\"ДАЕШ ще бъде там дори и ако (хората на групировката) изчезнат физически, - каза той, използвайки арабската абревиатура за ИД. - Клетки (на джихадистите) има навсякъде.\" \r\n \r\n/БТА/\n\r\n ", "date": "2019.02.10", "title": "Притисната в Сирия, ИД крои планове за нова партизанска война"}
{"url": "https://www.dnes.bg/notifikacii/2019/02/10/za-poveche-deca-zaemi-pari-za-koli-orban-tova-e-ne-imigraciiata.401714", "text": "Унгарският министър-председател Виктор Орбан обяви днес нови данъчни и кредитни облекчения за семействата, предаде Ройтерс.\r\nМерките са част от усилията на правителството за подсилване на раждаемостта, като в същото време то следва твърда политика срещу имиграцията.\r\nТе включват разширяване на програма за субсидирани заеми за семейства с поне две деца за покупка на използвани жилища, субсидии за покупка на автомобил и освобождаване на жени, които отглеждат поне четири деца, от данък върху личните доходи.\r\n\"Това е отговорът за унгарците, не имиграцията\", каза Орбан в годишното си обръщение за състоянието на държавата.\r\nТой заяви, че унгарското правителство ще се стреми да поддържа икономическия растеж два процента над средното ниво в Европейския съюз в идните години въпреки очакваното забавяне в световната икономика. (БТА)\r\n ", "date": "2019.02.10", "title": "За повече деца: Заеми, пари за коли... Орбан: Това е, не имиграцията!"}
{"url": "https://www.dnes.bg/stranata/2019/02/10/vremeto-utre-slynchevo-ot-vtornik-viatyr-i-stud.401704", "text": "През нощта  облачността ще е разкъсана, предимно висока. В повечето райони ще е почти тихо.  Минималните температури ще бъдат между минус 3 и 2 градуса.\r\nУтре ще  преобладава слънчево време, но преди обяд на много места в низините ще е с ниска  облачност или мъгла. Ще се появи слаб до умерен юг-югозападен вятър. След обяд  от запад ще се увеличава високата и средна облачност. През деня ще се задържи  без валежи. Максималните температури ще бъдат 10-15 градуса.\r\nПрез нощта срещу  вторник вятърът ще се ориентира от северозапад, ще се усили и на много места от  запад на изток ще превали, според прогнозата на НИМХ-БАН.\r\nНад Черноморието ще преобладава слънчево време. В  сутрешните часове на места ще има мъгли. Ще духа слаб до умерен юг-югозападен  вятър. Максималните температури ще бъдат от 8-9 градуса по северното, до 13-14  градуса на места по южното крайбрежие. Температурата на морската вода ще бъде  около 7 градуса. Вълнението на морето ще бъде 2-3 бала.\r\n                    \n                    \n                Над планините преди  обяд ще има повече слънчеви часове, а след обяд облачността ще е значителна. До  вечерта ще се задържи без валеж. Ще духа умерен до силен югозападен вятър и с  него дневните температури още малко ще се повишат, като максималната на височина  1200 м ще бъде около 7 градуса, на 2000 м - около 1 градус.\r\nВъв вторник ще  бъде много ветровито и ще застудява. Ще духа умерен, временно силен вятър от  запад-северозапад. Все още на отделни места ще има и слаби превалявания,  предимно от дъжд, в планините - от сняг.\r\nПрез нощта срещу сряда вятърът ще  отслабне и ще се обърне от север и от североизток, през деня в източната  половина от страната ще бъде умерен. Застудяването ще продължи. Ще има и  превалявания от сняг, с по-голяма вероятност в планинските райони и в  Североизточна България. (БТА)\n\r\n ", "date": "2019.02.10", "title": "Времето утре слънчево, от вторник - вятър и студ"}
{"url": "https://www.dnes.bg/notifikacii/2019/02/10/kmeticata-na-parij-plashi-airbnb-s-rekordna-globa.401715", "text": "Компанията за отдаване под наем на частни жилища Airbnb може да бъде глобена с до 12,5 млн. евро (14 милиона долара) за незаконно предлагане на жилища в Париж, съобщи днес кметът на френската столица Ан Идалго, цитирана от ДПА и Франс прес.\r\nНезаконното туристическо настаняване води до повишаване на наемите и причинява неприятности на жителите: Достатъчно! Реших да потърся отговорност от тези сайтове, написа в Туитър Ан Идалго.\r\nВъв Франция хората, които отдават под наем частни жилища на туристи чрез уебсайтове, трябва да имат регистрационни номера от властите, като могат да извършват тази дейност максимум 120 дни в годината.\r\nИдалго обвинява компанията, че е включила в сайта си 1000 нерегистрирани апартамента, като всяко незаконно включване се наказва с глоба от 12 500 евро.\r\n                \n                Airbnb  отрече твърденията и каза, че отдаващите жилища в Париж са наясно с регистрационния процес.\r\nНа мнение сме обаче, че правилата в Париж, които засягат всеки пети парижанин, са неефективни, несъответстващи и в разрез с европейските разпоредби, посочва компанията в съобщение.\r\nВ интервю за в. \"Журнал дю диманш\" Идалго определя глобата като \"рекордна\" и казва: Нямам нищо против парижани да отдават под наем жилищата си няколко дни в годината, за да свързват двата края\".\r\nПроблемни са собствениците, които отдават целогодишно апартаменти, без да се регистрират, каза тя, определяйки платформи като Airbnb като \"съучастници\" в този процес.\r\nПрез април 2018 година Париж предприе законови мерки срещу Airbnb и платформата Wimdu за публикуването на обяви без регистрационен номер. (БТА)\r\n ", "date": "2019.02.10", "title": "Кметицата на Париж плаши Airbnb с рекордна глоба "}
{"url": "https://www.dnes.bg/stranata/2019/02/10/pojar-gori-vyv-fabrika-za-meso-v-plovdivsko.401717", "text": "Голям пожар избухна във фабрика за месо в пловдивското село Войводиново, съобщи bTV. \r\nТри халета горят. Според свидетели се чуват гърмежи. \r\nПроизводствената част на завода се простира на площ от 10 декара в началото на селото в посока Пловдив. Пламъците се виждат от покрайнините на града под тепетата.\r\n14 пожарни са на мястото на инцидента.\r\nСигналът е подаден на тел. 112 около 18,30 часа.  \r\nПламъците са избухнали в помещение за преработка и пакетаж, уточниха от полицията. На място има и екип за замерване на чистотата на въздуха. Няма пострадали хора.\r\n ", "date": "2019.02.10", "title": "Пожар гори във фабрика за месо в Пловдивско"}
{"url": "https://www.dnes.bg/sofia/2019/02/10/spirat-vremenno-vodata-v-chast-ot-kv-goce-delchev-v-sofiia.401716", "text": "На 11 февруари 2019 г. (понеделник), във връзка с подмяна на спирателни кранове по бул. „Гоце Делчев“ в жк.“Гоце Делчев“, се налага спиране на водоподаването от 10:00 до 19:00 часа на клиентите на „Софийска вода”, живеещи в района на: ул. „Твърдишки проход“, по ул. „Кестенова гора“ от ул. „Метличина поляна“ до бул. „Гоце Делчев“, по бул. „Гоце Делчев“ от ул. „Червена роза“ до бул. „България“ и блокове № 5А, 6А, 7А.\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Твърдишки проход“ ъгъла с бул. „Гоце Делчев“. \n                    \n                    \n                \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\n\r\n ", "date": "2019.02.10", "title": "Спират временно водата в част от кв. \"Гоце Делчев\" в София"}
{"url": "https://www.dnes.bg/zvezdi/2019/02/10/djystin-se-vyzdyrjal-ot-seks-s-heili.401595", "text": "Джъстин Бийбър и Хейли Болдуин блеснаха на новата корица на Vogue с интересния признания. Звездите коментираха бързата си сватба и въздържанието си от секс преди нея пред обектива на Ани Лейбовиц. Двамата признаха, че бракът \"винаги ще бъде труден“ и че не е точно \"магическа фантазия“ .\r\nВ първото си интервю за последните две години Бийбър сподели, че религиозните му виждания го накарали да се въздържа от секс с половинката си преди брака, тъй като преди Хейли имал проблем с интимността.\r\n \r\n\"Бог не ни кара да се въздържаме, за да налага някакви правила и да ни ограничава. По-скоро иска да ни предпази от нараняване и болка. Мисля, че сексът може да донесе много болка. Понякога хората правят секс, защото не се чувстват достатъчно добре. Защото имат ниска самооценка. Жените го правят често, някои мъже също“, коментира певецът.\r\n \r\n„Исках да се посветя на Бог по този начин, защото наистина чувствах, че това е добре за душата ми. И мисля, че Бог ме благослови с Хейли като резултат”, добави певецът, които се бе отдал на въздържание за известно време и преди да започне романса си с Болдуин.\r\n \r\nБийбър също така не пропусна да спомене и че сред причините да побърза с подписването на брачното свидетелство едва месеци, след като официално започна връзката си с Хейли миналия юни, е било желанието му да консумират любовта си.\r\n \r\n\r\n \r\n \r\n \r\n \r\n \r\n \r\n \r\n ", "date": "2019.02.10", "title": "Джъстин се въздържал от секс с Хейли"}
{"url": "https://www.dnes.bg/redakcia/2019/02/10/presushavaneto-na-bosfora-23-za-butilka-i-izchezvashtite-krychmi-v-istanbul.401694", "text": "\"Пресушават Босфора\" - под това метафорично заглавие германският седмичник \"Ди Цайт\" публикува редовната седмична колонка на известния турски журналист Джан Дюндар.\n\r\n\"Повечето гости на Истанбул поне веднъж сядат на чашка \"ракъ\" в някоя от таверните край Босфора или в Бейоглу. Напоследък обаче кръчмите постепенно изчезват. А анасоновата ракия се превръща в скъпо удоволствие\", пише в началото на статията си Джан Дюндар.\n\r\nВ началото на 2019 година цените на алкохолните напитки отново бяха повишени с 13,5%. Когато Партията на справедливостта и развитието дойде на власт, една бутилка ракия струваше около 1 евро. А днес вече струва цели 23 евро, пише \"\". \n                \n                \r\nПочти 80% от цената влизат като данък в държавната хазна, пише Дюндар и изчислява, че храната и напитките за една четиричленна компания в ресторант излизат днес почти толкова, колкото се плаща за среден месечен наем в Истанбул. По-нататък в колонката му четем:\n\r\n„Драстичните увеличения на цената на алкохола нанесоха тежък удар на ракиджийската култура в кръчмите. Порциите станаха по-малки, мезетата - по-оскъдни, клиентелата също се промени. Но работата не опира само до ръста на цените\", пише авторът и припомня, че турското правителство от много време насам се бори срещу алкохола: през 2013 година беше ограничена рекламата на алкохолни напитки, а на продажбата беше наложен вечерен час - до 22 часа.\n\r\n„В телевизионните сериали алкохолните напитки се показват само замъглено и практически не се споменават. През лятото зрителите нищо не разбраха от един диалог, в който ухажьорът пита своята любима дали иска вино - просто защото думичката „вино\" беше цензурирана\", пише Дюндар.\n\r\nСпоред автора, начело на антиалкохолната кампания е застанал самият президент Ердоган. „Наскоро той нападна дори основателя на републиката Ататюрк, макар и без да споменава името му: „В учебниците по история виждате деца, на които са им натикали бутилки бира в ръцете. Такива неща се случваха в тази страна! Караха ги насила.\" На снимката, която Ердоган има предвид, Ататюрк пие бира, а детето в скута му - малцова напитка, която тогава се е смятала за много калорична\", пише авторът, но не е съвсем прав. На въпросната снимка Ататюрк и детето държат заедно бутилка с малцовата напитка „Малт\".\n\r\n„Толкова много ли пият турците, че се налагат такива мерки?\" - пита по-нататък Джан Дюндар. Според него вярно е тъкмо обратното. Едно проучване на ОИСР показва, че за периода 1980-2010 година консумацията на алкохол в страната е спаднала със 17 на сто. И още: турците употребяват усреднено около 2 литра чист алкохол годишно и заедно с азербайджанците са последни по консумация сред държавите с умерена употреба на алкохол. В резултат от поредицата ограничения, забрани и увеличения на цените консумацията спадна още повече. През 2010 година в Турция са се произвеждали 50 милиона литра ракъ, а днес - под 35 милиона литра. Производството на вино и на бира също върви надолу.\n\r\n„Дребните търговци и кръчмарите търпят големи загуби заради забраната на алкохол след 22 часа. За сметка на това обаче черноборсаджиите потриват доволно ръце. Множат се и новините за домашно производство на ракъ. Както и за хора, починали в резултат от консумацията на некачествен алкохол\", пише Дюндар.\r\nВ края на колонката му четем: „Всичко това е част от гигантската кампания за превръщането на Турция в крайно консервативна страна, която се води вече десет години. На много места в Анадол вече трудно ще откриеш заведение, където сервират алкохол. И стана почти невъзможно да пиеш алкохол на обществени места. Столетната кръчмарска култура в Истанбул вече издъхва. Масите на открито изчезват, таверните в Бейоглу отстъпват пред инвазията на баровете за пушене на наргиле, луксозните бутици и магазинчетата за мобилни телефони. На трона на ракията се възкачва чаят - и в краен случай бирата. Турция навлиза в нова епоха, през която алкохолните напитки ще се произвеждат и консумират само в домашни условия.\"\r\n", "date": "2019.02.10", "title": "Пресушаването на Босфора: €23 за бутилка и изчезващите кръчми в Истанбул"}
{"url": "https://www.dnes.bg/notifikacii/2019/02/10/bnb-otchita-nov-milioner-na-vseki-dva-dni-depozitite-sys-spad.401695", "text": "Нов милионер на всеки два дни - това отчита статистиката на Българската Народна Банка. По-бързо нарастват влоговете с големи суми, докато при малките депозити има спад, предава .\r\nНай-голям ръст има при влоговете на граждани със суми между 500 хиляди лева и 1 милион лева, като както броят им, така и общата сума в тях се увеличават с над 20%. Влоговете на граждани със суми между половин и един милион вече са 1668.\r\nНа второ място по ръст са депозитите на домакинствата със суми между 200 хиляди и 500 хиляди лева, които и като брой и като обща сума се увеличават с 18%.\r\nЗа година спестяванията на хората в банките са нараснали с 3 милиарда и 700 милиона лева лева като в края на декември общата сума на влоговете е над 51,5 милиарда лева.\r\n ", "date": "2019.02.10", "title": "БНБ отчита: Нов милионер на всеки два дни, депозитите със спад"}
{"url": "https://www.dnes.bg/notifikacii/2019/02/10/interpol-izdirva-21-godishniia-iuzdjan-za-jestoko-ubiistvo.401696", "text": "21-годишният Юзджан Раим от Нови пазар е обявен за издирване с червена бюлетина на Интерпол. Той е заподозрян за убийството на 34-годишния Рейхан  Мехмед.\r\nМъжът изчезна от село Вълнари в средата на септември миналата година, а тялото му бе открито в гориста местност.\r\nСтана ясно, че причината за смъртта му е черепно-мозъчна травма, но за да заличи следите убиецът опитал да отреже части от тялото, като дори го палил. \r\nОще тогава разследването се насочило към Юзджан, но той вече бил изчезнал.\r\n \r\nДарик пише, че причината за престъплението е любовен триъгълник с жена.\r\nСлед среща между жертвата и нея, извършителят издебнал Рейхан и го убил. Предполага се, че Юзджан е избягал в Турция. ", "date": "2019.02.10", "title": "Интерпол издирва 21-годишния Юзджан за жестоко убийство"}
{"url": "https://www.dnes.bg/obshtestvo/2019/02/10/podigravkite-v-internet-vsiako-chetvyrto-dete-e-jertva.401697", "text": "Около 20-25% от децата, според наше изследване, са ставали обект на подигравки, тормоз, обиди, заплахи от свои връстници най-често в интернет, а около 20% пък си признават, че са извършвали подобни действия срещу техни връстници. Това казакоординаторът в Националния център на безопасен интернет Георги Апостолов. \n\r\n„Но всъщност 100% от децата стават жертва на това явление, тъй като човек, който наблюдава някакъв акт на агресия, било то както е в случая вербална, той не може да остане безучастен, казват психолозите. Той се отъждествява подсъзнателно или с жертвата, или с извършителя“, обясни Апостолов пред \"Фокус\".\n\r\nПо думите му в най-малката възрастова група основният риск е детето да попадне на неподходящо за възрастта му съдържание – най-вече за сексуално, порнографско или съдържание с екстремно насилие. \n                    \n                    \n                \r\n\"Имайки предвид крехката възраст на децата, на която са вече в интернет, това може да ги шокира и травмира. За този риск, ние предлагаме на родителите да не дават на децата да ползват стандартния YouTube\", посочи той. \n\r\nYouTube разработи от няколко години, тази година за първи път пусна и на български свой канал и приложение YouTube kids. \"Той съдържа фактически цялото забавно, учебно и полезно съдържание, което децата обичат, интересно им е и полезно, но от него са изчистени всички тези качени от потребителите видеа, които не са подходящи за възраст под 18 години“, допълни Апостолов. ", "date": "2019.02.10", "title": "Подигравките в интернет: Всяко четвърто дете е жертва"}
{"url": "https://www.dnes.bg/world/2019/02/10/seul-se-syglasi-da-plashta-poveche-za-izdryjka-na-us-voenni.401699", "text": "Южна Корея и САЩ подписаха краткосрочно споразумение, с което се увеличава с 8,2 процента приносът на Сеул за издръжката на разположените на Корейския полуостров американски военни сили тази година, предадоха световните агенции.\n\r\nПровалът на предишните кръгове от преговорите по споразумението предизвика притеснения за съюза между двете страни, датиращ от десетилетия, отбелязва Асошиейтед прес.\n\r\nМиналата година Южна Корея осигури около 830 милиона долара или близо 40 процента от разходите за разположените в страната 28 500 американски войници, чието присъствие има за цел да възпрепятства агресия от Северна Корея. Американският президент Доналд Тръмп бе изразил мнение, че Южна Корея трябва да плаща повече, припомня БТА.\n                    \n                    \n                \r\nДнес преговарящите от двете страни подписаха нов план за споделяне на разходите, според който Сеул ще плати около 1,03 трилиона вона (890 милиона долара) тази година, съобщи южнокорейското външно министерство.\n\r\nВедомството посочва, че двете страни са потвърдили необходимостта от стабилно американско военно присъствие на фона на бързопроменящата се ситуация на Корейския полуостров.\n\r\nСАЩ са уверили Сеул, че имат стабилен ангажимент към съюзника си и не планират да променят броя на военните в Южна Корея.\r\nПредстои новото споразумение да бъде одобрено от южнокорейския парламент.\n\r\nЗа разлика от предишните споразумения със срок от пет години, новата сделка има срок от само една година. Това означава, че Вашингтон и Сеул може да се върнат на масата за преговори само след месеци, отбелязва Ройтерс.\n\r\nСъюзниците не можеха да постигна споразумение по време на 10 кръга преговори. Предишното петгодишно споразумение за южнокорейския дял в разходите за американските военни сили в страната бе подписано през 2014 година и изтече в края на 2018 година.\n\r\nДнешното споразумение е постигнато около две седмици преди предвидената среща на Доналд Тръмп и севернокорейския лидер Ким Чен-ун в Ханой, за да обсъдят ядрената програма на Северна Корея. ", "date": "2019.02.10", "title": "Сеул се съгласи да плаща повече за издръжка на US военни"}
{"url": "https://www.dnes.bg/obshtestvo/2019/02/10/stotici-s-merak-kym-deputatskite-banki-i-stola-na-karaiancheva.401698", "text": "\nСтотици посетиха парламента в Деня на отворените врати на институцията.\n\r\nОтворените врати са по повод 140-ата годишнина от първото заседание на Учредителното събрание и е част от инициативите за отбелязване на годишнината му и приемането на Търновската конституция. \n\n\r\nПървите гости бяха посрещнати от председателя на парламента Цвета Караянчева в северното фоайе на институцията.\n\r\nТам бе подредена и пътуващата експозиция \"140 години от Учредителното събрание и подписването на Търновската конституция\". \n\r\nСлед това посетителите се отправиха към Клуба на народния представител, където бяха подредени оригиналите на Търновската конституция и Сребърната конституция. \n                    \n                    \n                \r\nИсторическите документи бяха под стража на двама гвардейци и до тях бяха разположени знамето на България и това на ЕС. \n\r\nНай-любопитна бе пленарна зала, където народните представители коват законите, допълва \"Фокус\". \n\r\nПредседателят на парламента Цвета Караянчева запозна гостите с правилата на работа на Народното събрание, правото на реплика, дуплика и разположението на парламентарните групи в настоящия 44-ти парламент. \n\r\nВсички посетители получиха за спомен информационни материали за Народното събрание. \n\r\n ", "date": "2019.02.10", "title": "Стотици с мерак към депутатските банки и стола на Караянчева "}
{"url": "https://www.dnes.bg/mish-mash/2019/02/10/receptata-dnes-maslen-pai-s-konfitiur.401593", "text": "Предлагаме ви рецептата за един сладкиш, с който ще изненадате вашите гости през уикенда. \r\n\r\n \r\n500 г брашно\r\n \r\n1 ч. ч. захар\r\n \r\n125 г масло\r\n \r\n2 яйца\r\n \r\n6 с. л. студена вода\r\n \r\n1 ванилия\r\n \r\n1 бакпулвер\r\n \r\nщипка сол\r\n \r\n1 бурканче конфитюр по избор\r\n \r\n1 с. л. мед разтопен с 1с. л. прясно мляко за глазиране.\r\n \r\n\r\n \r\nВ купа смесваме брашното, захарта, бакпулвера и ванилията. Добавяме нарязаното на бучки студено масло и претриваме с пръсти докато сместа стане като пясък и маслото се раздроби добре.\r\n \r\nПрибавяме яйцата и водата и омесваме на топка. Ако се рони прекалено много и не можете да го съберете на топка, добавете няколко капки вода. Прибираме тестото увито в плик в хладилника за 30 минути.\r\n \r\n2/3 от тестото се разстилат на дъното на тавата или формата за пай, надупчваме го с вилица на няколко места и покриваме с едно бурканче конфитюр.\r\n \r\nОт останалото тесто се оформя решетката и декорацията. Намазваме пая с разтопения мед и мляко и печем около 30 минути в предварително загрята на 200 градуса фурна.\r\n \r\n", "date": "2019.02.10", "title": "Рецептата Dnes: Маслен пай с конфитюр"}
{"url": "https://www.dnes.bg/notifikacii/2019/02/10/lovki-izmamnici-bylgari-tochili-bankovi-karti-v-bali.401700", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Българска престъпна групировка, източила стотици милиони от банкомати на остров Бали, беше разбита от индонезийските власти. Задържани са петима наши сънародници, предава Bulgaria ON AIR.\n\r\nCлeд пpeтъpcвaнeтo нa дoмoвeтe им, пoлициятa е открила pyтepи, лaптoпи, мoбилни тeлeфoни, ĸaĸтo и няĸoлĸo скимиращи устройства.\n\r\nБългарите използвали перфектна схема - изтoчвaли милиoни дoлapи oт cмeтĸитe нa зaмoжни тypиcти нa ocтpoв Бали, ĸoйтo e cpeд нaй-пpивлeĸaтeлнитe eĸзoтични дecтинaции зa пoчивĸa.\n\r\nЧленовете на бандата се придвижвали с автомобили под наем и с перуки на глава. Те инсталирали на избрани банкомати скимер устройство с камера, свързана с маршрутизатора и модема, които след това за записвали всички клиентски данни, включително и ПИН кода на картата. После данните били прехвърляна на фалшив банкомат, в който пристигали парите на измамените клиенти.\n                \n                \r\nПо непотвърдена информация чрез схемата са източени над 700 млн. евро. След зрелищна акция на индонезийските власти и залавянето на българската банда - зaд peшeткитe се озовават пeтимa нaши cънapoдници. Те са заплашени от присъда и глoбa в paзмep нa cтoтици xиляди дoлapи.\n\r\nOpгaнитe нa peдa издиpвaт нa oщe eдин зaпoдoзpян нaшeнeц, ĸoйтo e ycпял дa избягa пo вpeмe нa apecтa.\n\r\nТова не е първият случай на българи, заловени за източването на лични данни и банкови в Бали. Индонезийските власти имат информация, че на Бали действа още една българска престъпна группа, която се занимава със същата схема.\n\r\nСпоред местни медии - българските тартори на групировките довеждали неуспели ММА бойци от България в Бали, които да се занимават с престъпната дейност.\r\n ", "date": "2019.02.10", "title": "Ловки измамници: Българи точили банкови карти в Бали"}
{"url": "https://www.dnes.bg/stranata/2019/02/10/kazanlyk-ostana-bez-tok-za-chasove-zaradi-krajba-v-trafopost.401701", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗаради кражба в трафопост в Казанлък, електрозахранването беше прекъснато за кратко в няколко квартала на града.\r\nДвама души влезли в подстанция, от където започнали да крадат алуминиеви шини. Кражбата била извършена във възлова, разпределителна подстанция в индустриалната зона, предава\r\n\r\n.\r\nДвамата младежи разбили врати и прозорци и влезли в помещение, което регулира 20 киловолта електричество. Единият, обаче, бил ударен от ток.\r\nПолицията заловила другият младеж, който се върнал, за да вземе заделените чували с шини.", "date": "2019.02.10", "title": "Казанлък остана без ток за часове заради кражба в трафопост"}
{"url": "https://www.dnes.bg/politika/2019/02/10/v-mvnr-informaciia-za-parichen-transfer-ot-venecuela-niama.401702", "text": "В Министерството на външните работи няма постъпила информация от Венецуела за паричен трансфер, съобщиха за БНР от институцията.\n\r\nДепутатът Карлос Папарони не уточнява в Twitter с кои български институции е осъществен контакт за спиране на паричния трансфер. Според него става дума за \"брокерска къща\".\r\nНеофициално експерти коментираха, че много голяма сума пари няма как да бъде преведена през подобен вид финансова институция.\r\nПо-рано в акаунта си в Тwitter опозиционният депутат обяви, че властите във Венецуела са се опитали да изнесат капитали на държавната петролна компания чрез финансов посредник в България. Според него - от Венецуела вече са се свързали с българските власти, за да работят по случая.\r\n ", "date": "2019.02.10", "title": "В МВнР информация за паричен трансфер от Венецуела няма"}
{"url": "https://www.dnes.bg/obshtestvo/2019/02/10/onepravdani-ot-telk-hora-s-tejki-zaboliavaniia-se-okazvat-trudosposobni.401703", "text": "Масово недоволство на пациенти заради новия начин за определяне на процента нетрудоспособност от ТЕЛК комисиите.\r\n \r\nОсновното оплакване е, че заради въведения през август миналата година метод на изчисляване, много хора с тежки заболявания остават без месечни помощи, защото не успяват да съберат необходимия процент нетрудоспособност, съобщава \"Нова тв\".\n\r\nОт месеци Бойко Равначки е прикован на легло. Мъжът има няколко сериозни заболявания. До миналата година получавал месечно по 219 лева, защото имал 74% неработоспособност. С влизането на новите правила обаче Равначки изведнъж се оказал достатъчно здрав.\n\n\n\n\r\n \r\n\"Получавам някакво писмо, че от 72% ме свалят на 40%. А тези 40% не значат нищо, нямам никакви помощи. Трябва да имам минимум 50%, за да получавам пенсия и помощи, които ми се полагат”, казва Бойко Равначки.\n                    \n                    \n                \r\nПричината за промяната е, че процентите от различните болести вече не се сумират, а се взима процентът само на най-тежката болест.\n\r\nЛекарят от ТЕЛК комисията в Благоевград обяснява, че в случая с Бойко Равначки просто е спазил новия регламент. „Съгласен съм с хората, но и ние изобщо не сме доволни, защото на мен след седем въпроса ми бяха отговорили \n\r\n\"Дадени са отгоре точките, ние сме длъжни да ги спазваме\". Шефът на НЕЛК ми каза, че има 30 000 жалби, казах му, че ще стават и повече”, коментира д-р Олег Кашукеев, председател на Трудово-експертна лекарска комисия.\r\n \r\nОт Националния осигурителен институт (НОИ) уточниха, че новата наредба трябва да намали случаите, при които хора с много дребни заболявания ги сумират и взимат помощи.\r\n \r\n„По старата наредба с правилото за събиране позволяваше на много хора с общо взето възрастови промени да събират проценти и да получават инвалидни пенсии и затова е толкова голям броят на инвалидите в България”, казва д-р Огнян Червилов, член на Медицинската комисия при Териториалното поделение на НОИ.\n\r\nСпоред  д-р Олег Кашукеев има фалшиви ТЕЛК-ове, но в никакъв случай това не са всички и е необходимо да се посочат конкретните имена на лекарите, които са ги издавали и те да понесат отговорност за това.", "date": "2019.02.10", "title": "Онеправдани от ТЕЛК: Хора с тежки заболявания се оказват трудоспособни"}
{"url": "https://www.dnes.bg/notifikacii/2019/02/10/posleden-start-lindzi-von-s-bronz-ot-svetovnoto-v-shveciia.401705", "text": "Словенката Илка Щухец защити титлата си в спускането на Световното първенство по ски-алпийски дисциплини в Оре (Швеция).\n\r\n28-годишната Щухец триумфира с време и отново заслужи златото, както и преди две години в Санкт Моритц - 1:01.74 минута.\r\nТя изпревари с 23 стотни от секундата швейцарката Корине Зутер, която спечели втори медал от шампионата в Оре след бронза в супергигантския слалом във вторник.\n\r\nОлимпийската шампионка в дисциплината от Ванкувър 2010 и световна шампионка от Вал Д'Изер 2009 Линдзи Вон (САЩ) стигна до бронза с изоставане от 49 стотни от секундата. Това беше последният старт в знаменитата кариера на 34-годишната американка, която обяви, че спира със спорта след края на първенството.\n                \n                \r\nВон взе осми медал от шести световен шампионат, като тя повтори постижението си в спускането от Санкт Моритц 2017.\n\r\n\"Беше много емоционално. Добър край за мен. Нямаше инциденти, финиширах успешно, стигнах до медалите, дори в един момент отново бях на върха на класирането. Винаги съм се стремяла да карам на лимита на възможностите си, дори в това последно за мен състезание. Опитах се да бъда максимално щадяща към тялото ми\", коментира Вон.\n\r\nСъстезанието на съкратената писта беше много оспорвано, като първите 14 завършиха в рамките на секунда. Действащата олимпийска шампионка от Пьончан 2018 София Годжа (Италия) се нареди 15-а на 1.02 секунди.\r\n", "date": "2019.02.10", "title": "Последен старт: Линдзи Вон с бронз от Световното в Швеция"}
{"url": "https://www.dnes.bg/stranata/2019/02/10/moderno-i-zabavno-9-robota-pomagat-v-nashe-uchilishte.401707", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Девет робота помагат при обучението в кюстендилското училище \"Даскал Димитри\". Те са дарени благодарение на различни проекти. А роботите помагат в изучаването на новите предмети \"Програмиране за деца\" и \"Образователна роботика\". \r\nУчилище \"Даскал Димитри\" е единственото в област Кюстендил, което притежава цели 9 робота, както и виртуална класна стая. Така в него са въведени интерактивни методи на преподаване. А учителите са ментори в процеса на обучението. \r\nЧасовете по роботика и програмиране минават по забавен начин. След като учениците са получили началните знания, те се опитват сами да ги разширяват, предаде .\r\nЧаст от роботите подпомагат в работата и ресурсните учители в кюстендилското училище в обучението на децата със специални потребности, които учат там.\r\n ", "date": "2019.02.10", "title": "Модерно и забавно: 9 робота помагат в наше училище "}
{"url": "https://www.dnes.bg/notifikacii/2019/02/10/tereza-mei-shte-obeshtae-oshte-edin-debat-za-da-pecheli-vreme.401706", "text": "Британският премиер Тереза Мей ще обещае тази седмица, че ще даде още една възможност на членовете на парламента да изразят мнението си по въпроса за Брекзита до 27 февруари. Тя се опитва да си осигури повече време, през което да договори ново споразумение с Европейския съюз, предаде Ройтерс.\nС наближаването на срока за излизане на Великобритания от ЕС на 29 март Мей се стреми да убеди Евросъюза да промени споразумението, което договориха Лондон и Брюксел миналата година, но което бе отхвърлено от британския парламент през януари.\r\nМей иска да спечели депутатите от своята Консервативна партия, като направи промени, свързани със северноирландската граница, но ЕС отказва да отвори за предоговаряне тази част от споразумението и предпочета Мей да търси компромис с основната опозиционна партия - Лейбъристката партия, като се съгласи на по-тесни връзки между Великобритания и ЕС.\r\n                \n                Министърът по въпросите на Брекзит Стивън Баркли ще се срещне с главния преговарящ на Европейския съюз за Брекзит Мишел Барние утре, за да обсъдят промени в частта от споразумението за предпазния механизъм, имащ за цел да гарантира, че няма да се стигне до физическа граница между британската Северна Ирландия и Република Ирландия, която е член на ЕС.\r\nВ интервю за \"Скай нюз\" бившият британски премиер Тони Блеър заяви днес, че излизането на Великобритания от ЕС без споразумение застрашава мирния процес в Северна Ирландия и е крайно опасен за британската икономика, предаде ТАСС.\r\nПо думите му Брекзит без споразумение ще бъде много опасен за Великобритания от икономическа гледна точка и може да има потенциално разрушителни последици за мирния процес в Северна Ирландия. \r\nТой посочи, че т.нар. твърд Брекзит означава появата на физическа граница между северната и южната част на Ирландия, което ще предизвика разделение в Обединеното кралство. (БТА)\r\n ", "date": "2019.02.10", "title": "Тереза Мей ще обещае още един дебат, за да печели време "}
{"url": "https://www.dnes.bg/obshtestvo/2019/02/10/romi-rajdat-po-8-9-deca-pishat-gi-bolni-dokoga-pita-karakachanov.401692", "text": "Въпрос на държавна политика е дали държавата ще стимулира раждаемостта в гетата, отсече вицепремиерът и министър на отбраната Красимир Каракачанов пред БНТ. \n\r\n\"Нормалните хора, които имат чувство за отговорност, които не могат да си позволят да направят 5 деца, защото знаят, че няма да им стигнат парите и искат децата им да бъдат нормални граждани, а не да ходят да крадят и просят, правят по 1-2 деца\", настоя Каракачанов.\n\n\r\nИма друга категория, в която знаят, че колкото повече деца, толкова повече помощи, посочи вицепремиерът. \n\r\n\"Правиш 8-9 деца - едните ги пишеш глухонеми, другите болни от епилепсия. Че ти нямаш никакъв интерес да работиш. Това държавата докога ще го стимулира?\", запита Каракачанов. \n                    \n                    \n                \r\n\"Не може и не е правилно да се слага знак за равенство между етническа принадлежност и престъпления. Но ако погледнем фактите, за съжаление, са характерни за тази общност. Политически коректно е едно, но фактите трябва да бъдат посочвани\", добави той.\n\r\n„Те могат да не си пращат децата на училище, могат да ги пращат да проституират, да крадат, да просят. Могат да не ги възпитават, могат да влязат в собствеността ти и да откраднат, да те пребият и да те изнасилят. Тази част от циганското население трябва да бъде вкарана в пътя. Това не може да продължава“, каза още Каракачанов.\n\r\nТой посочи, че трябва да се отделят пари да се строят социални жилища, но в много от случаите хората, които се настаняват там, не го ценят. \n\r\n\"Имаме предложение безработните членове на семейството, което ще се настани там, да участват в строежа му\", каза още Каракачанов.", "date": "2019.02.10", "title": "Роми раждат по 8-9 деца, пишат ги болни... Докога, пита Каракачанов!"}
{"url": "https://www.dnes.bg/notifikacii/2019/02/10/rusiia-i-sasht-razrabotvat-rezoliucii-za-venecuela.401686", "text": "Русия планира да представи пред Съвета за сигурност на ООН своя проекторезолюция относно уреждане на спора във Венецуела в отговор на американската версия на резолюцията, която предвижда провеждането на нови избори, предава TACC.\n\r\n\"Съветът за сигурност призовава за разрешаване на ситуацията във Венецуела чрез мирни мерки\", се казва в руския проект.\n\n\n\n\r\n\"Съветът за сигурност подкрепя всички инициативи, насочени към постигане на политическо споразумение, включително механизма, разработен в Монтевидео.\"\n\r\nВ същото време предложеният документ на САЩ предлага анулирането на резултатите от президентските избори през 2018 г. и провеждането на нови избори. Според него Съветът за сигурност трябва да призове за \"незабавно започване на политически процес, водещ до прозрачни избори с участието на международни наблюдатели и съответстващи на конституцията на Венецуела\".\n                \n                \r\nДипломатически източник каза за ТАСС, че и двете версии на документа все още се разглеждат от експерти и не са внесени във Съвета за сигурност. \"Консултациите на експерти по този въпрос ще се проведат в началото на следващата седмица,\" каза източникът на агенцията. \n\r\n\"Трябва да се отбележи, че САЩ все още не са оттеглили проекта на декларация относно резултатите от предишния съвет за сигурност на Венецуела. Тогава руската страна е внесла ред предложения, с които американската страна не се съгласи, но не оттегли документа. \"\n\r\nДипломатът добави, че предложеният от Москва проект на резолюция се ползва с подкрепата на легитимните власти на Венецуела.\n\r\nНа 8 февруари в Монтевидео, Уругвай се проведе първото заседание на Международната контактна група за ситуацията във Венецуела. В срещата взеха участие редица страни от ЕС, Боливия, Коста Рика, Еквадор и Уругвай. Представители на опозицията и венецуелските власти отсъстваха на събитието. Участващите страни се съгласиха да търсят мирно решение на кризата във Венецуела.", "date": "2019.02.10", "title": "Русия и САЩ разработват резолюции за Венецуела"}
{"url": "https://www.dnes.bg/rusia/2019/02/10/obiski-i-zadyrjane-s-neiasna-cel-represiite-v-rusiia-dosusht-kato-v-sssr.401680", "text": "Руски правозащитници бият тревога по повод на два актуални случая на неправомерно задържане в Русия. Единият е от Ростов, а другият - от руския град Коломна. Представители на различни правозащитни организации смятат обвиненията за скалъпени, предава \"\".\r\nИ в двата случая задържаните са поставени под домашен арест.\n\r\nЕдиният касае Анастасия Шевченко, координаторка на неправителствената организация \"Отворена Русия\", задържана по обвинение за членство в \"нежелана организация\". След като дъщеря ѝ се разболяла и била приета в болница със съмнение за бронхит, тя помолила да ѝ бъде разрешено да посети детето си в болницата. Но й отказали. Чак след като състоянието на пациентката се влошило и тя била преместена в интензивно отделение, властите ѝ позволили да я види, но вече било късно - момичето починало, преди майката да стигне до болницата.\n\n\n\n                    \n                    \n                \r\nИ след смъртта на дъщерята Анастасия Шевченко продължава да е под домашен арест. \"Не я пускат да излиза дори когато трябва да заведе другите си две деца на лекар\", кава руската правозащитничка Зоя Светова. Тя обвинява държавата в нечовешко поведение.  \n\r\nПодобен е случаят с природозащитника Вячеслав Йегоров, поставен под домашен арест в град Коломна. Бащата на три деца се е присъединил към група граждани, съпротивляващи се на изхвърлянето в техния град на боклуци от Москва, които всеки ден пристигат с камиони от руската столица. На пресконференция в Москва руската правозащитничка Ала Фролова разкритикува остро методите на руската тайна служба ФСБ, извършила преди няколко дни обиски в 15 жилища в Коломна между 5 и 6 часа сутринта. \"Служителите са конфискували не само компютри, твърди дискове, телефони и кредитни карти, а също и компютърни игри на децата\", оплака се Фролова. \n\r\nВячеслав Йегоров и Анастасия Шевченко са задържани и преследвани по политически причини, твърди Наталия Звягина от Амнести интернешънъл. А известният руски правозащитник Лев Пономарьов допълва, че хората в Коломна и на много други места в страната биват преследвани, въпреки че не са извършили нищо незаконно. Също и Пономарьов миналия декември прекара две седмици в затвора.\n\r\nЖурналистът и правозащитник Игор Яковенко смята, че руската прокуратура мери с двоен аршин. В руската държавна телевизия редовно канят някакви хора, които разпалват омраза срещу съседна Украйна, с което \"те нарушават руските закони\", твърди той. Но властите в случая си затварят очите. В тази връзка правозащитникът предложи да бъде изготвен списък с имената на всички, които \"служат на режима, погазвайки човешките права\". Идеята на Яковенко е на един по-късен етап всички тези хора да отговарят за действията си пред международен съд.\n\r\n\"Силите за сигурност имат картбланш от Кремъл\", казва Валери Боршчев от московската хелзинкска група. Той очаква в Русия скоро нова вълна от нарушения на човешките права. \"Държавата не изпитва никакви притеснения от това, че преследва хора, които не са извършили нищо лошо\", допълва Зоя Светова.\n\r\nВсички правозащитници обаче са единодушни за едно: сегашните репресии в Русия напомнят много за преследването на правозащитници в Съветския съюз навремето.\r\n", "date": "2019.02.10", "title": "Обиски и задържане с неясна цел: Репресиите в Русия – досущ като в СССР"}
{"url": "https://www.dnes.bg/obrazovanie/2019/02/10/nachaloto-tvyrde-rano-kraiat-kysno-dvete-smeni-mychat-uchenicite.401679", "text": "Всяка пролет и есен, засега, въртим стрелките на часовника, за да минем от зимно към лятно часово време и обратното. Българските ученици минават през нещо подобно - редовно се налага да свикнат или с по-ранното ставане или пък да приемат, че ще бъдат на училище до късно. Всичко това е заради двусменната система на обучение, въведена у нас преди почти половин век, когато има бум на раждаемостта. Днес обаче има 2 пъти по-ниска раждаемост и двусменната система на обучение е отживелица според специалистите. \n\r\nПромяната от втора смяна в първия учебен срок в първа смяна във втория обърква децата и е необходимо време за адаптация, подобно на състоянието при смяната на стрелките при лятно или зимно часово време.\n                    \n                    \n                \r\nБългарското Министерство на образованието и науката пък има амбиция да спре практиката да се учи на две смени, пише \"\". Не и от следващата учебна година обаче, както първоначално бяха най-смелите планове. В основата на проблема стоят парите - трябват средства за преоборудването на сгради и строежа на нови, за да се поберат всички деца.\n\r\n10% от училищата в страната, в които сега занятията са на двусменен режим, ще минат на обучение само сутрин още тази есен. Това искат и мнозинството от семействата, показа обществено обсъждане миналата година. Министерството вече се зае да регламентира нарочно изискване, че директорът на училището в сътрудничество с общината създава необходимите условия за полудневната организация на учебния ден, т.е. до обяд.\n\r\n“Когато децата минават от втора в първа смяна, в първите 2 часа въобще не знаят къде се намират Първата смяна е категорично по-добра. Където има възможност, трябва да се случи”, убеден е Живко Жечев, който е и от двете страни на системата - и родител, и преподавател. Баща е на две малки деца и учител по физическо възпитание в столичното 119-о средно училище “Акад. Михаил Арнаудов”.\n\r\nПървокласникът му Михаил харесва времето, в което ходи на училище. Като ученик от началния курс той има привилегията да е само в първа смяна, а следобед е занималнята. Малките започват в 8,20. Мишо предпочита да става в 7 ч, но понякога се налага да го будят и по-рано, когато баща му е на работа и двамата трябва да тръгнат заедно към училище. Детето тренира баскетбол и джудо. Ходи и на народни танци, но те са късно и след тях се чувства изморен, та размишлява дали да не се откаже от тях.\n\r\n\"Да си пишеш домашните сутрин, е кофти, времето е ограничено и обикновено не стига, когато имаме 7 часа и аз се прибера след 19 часа, на мен ми остава само да си почина, да напиша 1-2 домашни и да си легна\", твърди 5-класникът Калоян Манчев, който от 6 февруари е втора смяна.\n\r\nИ той предпочита първата смяна, режимът съвпадал повече с този на възрастните. \"Аз лично имам повече свободно време при първа смяна\", категоричен е Калоян. Срещите с приятелите оставял за петък.\n\r\nСлед междусрочната ваканция той започва уроците в 13,30 часа и ще се прибира според броя на часовете. Максимумът са 7 часа на ден, тогава ще свършва чак в 19,10 часа.\n\r\n“Децата трудно могат да организират времето си във втората смяна. Първата смяна има това предимство, че след училище те разполагат с повече време, което да използват. Втората пък ги прави по-организирани”, коментира майката на Калоян Миглена Манчева.\n\r\nМерките и сроковете за въвеждане на едносменния режим във всяко населено място се различават според демографската ситуация, материалната база на всички училища в тях и възможностите за разширяването ѝ.\n\r\n66 училища са заявили, че ще се наложи да дострояват, а в няколко плана е посочено и че ще трябва да изградят освен нови постройки и топла връзка към сегашните сгради, да вдигнат физкултурни салони, допълнителни класни стаи, столови.\n\r\nИзцяло нови сгради са нужни на 38 училища, показва справка от Министерството на образованието и науката. В 134 ще успеят да минат към уроци на една смяна само с оптимизиране на план-приема. Други 141 се нуждаят първо от преустройства, ремонт и преоборудване на базата.", "date": "2019.02.10", "title": "Началото – твърде рано, краят – късно: Двете смени мъчат учениците"}
{"url": "https://www.dnes.bg/notifikacii/2019/02/10/oshte-edin-zad-guaido-polkovnik-ot-armiiata-prizna-vlastta-mu.401681", "text": "Полковникът от венецуелската армия Рубен Алберто Пас Хименес заяви, че признава властта на самопровъзгласилия се временен президент Хуан Гуайдо, признат от около 40 страни, предаде Франс прес.\n\r\nВъв видеозапис, публикуван вчера в социалните мрежи, полковникът на активна служба в сухопътните сили призова да се позволи на хуманитарната помощ да влезе във Венецуела, както поиска Гуайдо. Президентът Николас Мадуро отказва да я допусне в страната, смятайки я за прелюдия към чуждестранна интервенция, която да го лиши от власт.\n\n\n\n\r\nПолковник Пас Хименес, облечен в униформа, заяви, че 90 на сто от армията, използвана за да задържа на власт президента Николас Мадуро, е недоволна от политиката му. Той призова министъра на отбраната Владимир Падрино Лопес \"да размисли\" и подчерта, че \"историята ще отсъди\".\n                \n                \r\nПреди седмица дивизионният генерал Франсиско Янес от военновъздушните сили също заяви, че вече не признава властта на Мадуро и призна Гуайдо за законен държавен глава. По-късно неговият пример последва пенсиониран генерал от армията. \r\nВърховното командване на въоръжените сили обаче изрази многократно пълна лоялност към Мадуро, припомня АФП.\n\r\nНа 21 януари, два дни преди Гуайдо да се самопровъзгласи за президент, 27 военни от националната гвардия се разбунтуваха и бяха арестувани.", "date": "2019.02.10", "title": "Още един зад Гуайдо: Полковник от армията призна властта му"}
{"url": "https://www.dnes.bg/stranata/2019/02/10/nedelia-zapochva-sys-slynce-i-temperaturi-do-13-gradusa.401682", "text": "Днес ще преобладава слънчево време, в сутрешните часове и преди обяд на отделни места в низините и котловините видимостта ще бъде намалена. От запад високата облачност ще се увеличава и до края на деня ще обхване цялата страна. Ще духа слаб вятър от запад-югозапад. Дневните температури ще се повишат и максималните ще са между 8° и 13°.Такава е прогнозата за времето на Националния институт по метеорология и хидрология.\n\r\nПо Черноморието ще преобладава слънчево време, но по-късно през деня ще се появи предимно висока облачност. Ще духа слаб до умерен югозападен вятър, който около обяд ще се ориентира от югоизток, предава \"Фокус\". Максималните температури ще са между 7° и 9°. Температурата на морската вода е 6-7°. Вълнението на морето ще е 1-2 бала.\n                    \n                    \n                \r\nНад планините ще преобладава слънчево време. Ще духа до умерен северозападен вятър, който след обяд ще се ориентира от запад-югозапад. Температурите ще се повишават и максималната на височина 1200 метра ще е около 5°, на 2000 метра - около минус 1°. ", "date": "2019.02.10", "title": "Неделя започва със слънце и температури до 13 градуса"}
{"url": "https://www.dnes.bg/rusia/2019/02/10/iznenadi-v-arsenala-rusiia-s-oshte-poveche-krilati-raketi.401683", "text": "Русия разполага с повече крилати ракети със среден обсег \"Новатор\" 9M729 (SSC-8 по класификацията на НАТО), отколкото се смяташе, съобщи вестник \"Франкфуртер алгемайне зонтагсцайтунг\", цитиран от ДПА.\n\r\nИзданието се позовава на анонимен източник от западно разузнаване, предава БТА.\n\r\nСпоред НАТО ракетата нарушава Договора за ликвидиране на ракетите със среден обсег от 1987 година. Както САЩ, така и Русия заявиха миналата седмица, че се изтеглят от споразумението, а Вашингтон отдавна обвинява Москва, че го нарушава, припомня ДПА.\r\n\n\n\n\n\r\n\n\r\nПо данни на вестник \"Франкфуртер алгемайне зонтагсцайтунг\" освен в тренировъчния батальон за изпитания на ракети в Капустин яр и в град Камишлов, ракети и батальони са били разположени и в северноосетинския град Моздок, както и в град Шуя, в близост до Москва.\n                    \n                    \n                \r\nВсеки от четирите батальона разполага с четири подвижни устройства за изстрелване на ракети. Във всяко от тях има по четири ракети, съобщава вестникът. Общо Русия разполага с 64 ракети със среден радиус на действие, които могат да носят както конвенционални, така и ядрени бойни глави.\n\r\nРакетата има обсег до 2350 км, или около 2000 км с конвенционална 500-килограмова бойна глава, съобщава германското издание. При сегашното разположение на ракетите в обсега им се намират Източна и Северна Европа. С придвижване те могат да достигнат цяла Европа, освен Португалия.\n\r\nСпоред Русия ракетата има обхват само 480 км. Договорът за ликвидиране на ракетите със среден обсег забранява ракети с обсег между 500 и 5500 км, припомня ДПА.", "date": "2019.02.10", "title": "Изненади в арсенала: Русия с още повече крилати ракети"}
{"url": "https://www.dnes.bg/index/2019/02/10/receptata-dnes-keks-s-cherveni-borovinki-i-smetana.401546", "text": ":\r\n:\r\n \r\nВ голяма купа смесете и разбийте с миксер разтопеното масло и захарта до получаване на пухкава смес. Добавете яйцата, разбийте. След това бадемовия екстракт. Пресейте заедно брашното, бакпулвера, содата, солта. Добавете към течната смес. Прибавете към всичко и заквасената сметана. Разбъркайте.\r\n \r\nИзлейте сместа в намазнена и поръсена с брашно форма за кекс по избор. Добавете вътре и боровинките или сладкото. Разнесете ги леко с лъжица, за да се разпределят. Печете в загрята на 180 градуса фурна за 30 минути или до кафява коричка.\r\n\r\n", "date": "2019.02.10", "title": "Рецептата Dnes: Кекс с червени боровинки и сметана "}
{"url": "https://www.dnes.bg/obshtestvo/2019/02/10/den-na-otvorenite-vrati-v-ns-140-g-ot-uchreditelnoto-sybranie.401684", "text": "Народното събрание отваря врати за граждани на 10 февруари от 10:00 часа по повод 140 години от първото заседание на Учредителното събрание, съобщи пресцентърът на парламента.\r\n \r\nДенят на отворени врати е част от инициативите за отбелязване на годишнината от Учредителното събрание и приемането на Търновската конституция.\r\n \r\nПредседателят на парламента Цвета Караянчева ще посрещне първите посетители.\r\n \r\nВ сградата на парламента гостите ще могат да видят оригиналите на Търновската конституция и на Сребърната конституция.\n\r\nСред експонатите са лични вещи на Петко Р. Славейков - първата Библия на говорим български език от 1871 г., издадена в Цариград, джобен часовник, калъф за пера, мастилница, перо, с което е писал, сребърна кутия и броеница, както и масата, която той донася от дома си, за да бъде подписана на нея Търновската конституция.\n                    \n                    \n                \r\nВ Народното събрание гражданите ще имат възможност да разгледат пътуващата експозиция „140 години от Учредителното събрание и подписването на Търновската конституция“. На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея до обявяването на Независимостта на България. В рамките на честванията на 140-ата годишнина от Учредителното събрание изложбата ще бъде представена във всички областни градове.\r\n \r\nДенят на отворени врати ще продължи до 16:00 ч.", "date": "2019.02.10", "title": "Ден на отворените врати в НС – 140 г. от Учредителното събрание"}
{"url": "https://www.dnes.bg/mish-mash/2019/02/10/karnavalni-strasti-donald-trymp-i-kim-chen-un-po-ulicite-na-nica.401685", "text": "\nНица събира на едно място Владимир Путин, Доналд Тръмп, Еманюел Макрон, Ангелка Меркел, Ким Чен Ун и още десетки известни лица. Не, не за среща на върха. \n\r\nВсъщност всичко е част от традиционния карнавал в Ница и цветните карикатури на световните лидери ще бъдат изложени във френския град от 16 февруари до 2 март. \n\r\nТемата на карнавала тази година е \"Кралят на киното\", предава Ройтерс. \n\r\nВ продължение на три седмици и с помощта на големи машини, художници и скулптори от цял свят подготвяха гигантските фигури.\n\r\nФренският президент Еманюел Макрон например е облечен като Капитан Америка и ръководи група от герои със супер сили.\n                    \n                    \n                \r\n\"Политиката малко прилича на кино. Затова решихме да ги смесим\", споделят организаторите на събитието.\n\r\nСкулпторите не са спестили нищо никому. Съпругата на Еманюел Макрон Бриджит, която е с 24 г. по-възрастна от съпруга си, е с нова, доста непрощаваща премяна. \n\r\nПродуцентът Харви Уайнстийн, печално известен с оплакванията за сексуален тормоз срещу него, също е окарикатурен. \n\r\n ", "date": "2019.02.10", "title": "Карнавални страсти: Доналд Тръмп и Ким Чен Ун по улиците на Ница"}
{"url": "https://www.dnes.bg/art/2019/02/10/vsekidneven-eshkyn-za-edin-po-dobyr-jivot.400283", "text": "Какво се случва с мечтите за  \"Един по-добър живот\", които битовизмът погълва разяснява френският режисьор Седрик Кан.\r\nФилмът му проследява как стремежите и самочувствието се смаляват до пълното им изчезване, покрай всекидневни трудности. Ян  (Гийом Кане) е главен готвач, който има вяра в способностите си и след като се събира с Надя  (Лайла Бехти) решава да докаже на себе си как добре се справя с живота си. След поредица от неуредици около бизнеса му, героят се сблъсква с реалността, която не му позволява да мисли за любов и веселие, а му носят дългове и куп неприятности.\r\nСедрик Кан много точно улавя как смелостта се изпарява в живота на обикновените хора. Докато в началото любовта и щастието изглежда илюзорно лесно, то сюжетът рязко показва и другата страна на битието, превръщайки персонажите в истински бойци, устремени да оцелеят в така устроения свят.\r\n                    \n                    \n                За участието си във филма Гийом Кане печели награда за най-добра мъжка роля в Рим през 2011 г. Гледайте \"Един по-добър живот\" на 10 февруари от 23.00 часа по телевизия.", "date": "2019.02.10", "title": "Всекидневен ешкън за \"Един по-добър живот\""}
{"url": "https://www.dnes.bg/obshtestvo/2019/02/10/zabrana-na-abortite-chasove-po-religiia-v-uchilishte-kakvo-iska-bpc.401688", "text": "Забрана на абортите и въвеждането на задължително религиозно обучение на всички деца. Тези препоръки дава Светият синод на Българската православна църква в своя позиция по предлаганата от правителството национална стратегия за детето 2019-2030 г.\n\n\r\nСинодът се обръща с апел към Министерския съвет за цялостна редакция на стратегията поради липсата на цели, посветени на подобряването на духовно-нравственото състояние на българското дете.\n\r\nНикаква причина освен най-тежки и необратими заболявания на майката или малформации на самия плод, които правят по-нататъшния му живот и развитие невъзможни, не може да оправдае разрешеното от държавата и планирано унищожаване на детски живот в утробата на майката с голям риск за нейния живот и третирането на убитите деца като “болничен отпадък”, пише в становището на църквата. Забраната на абортите трябвало да се разглежда и като възможност за преодоляване на демографската криза, пише \"24часа\".\n                    \n                    \n                \r\n“На младежите и девойките следва да се преподава, че най-добрата контрацепция е въздържанието в интимния живот, съответно на възрастта и семейния им статус, а не сексуалната всепозволеност при употребяване на контрацептивни средства преди и извън брака”, призовава още синодът.\n\r\nМитрополитите се обявяват и против “узаконяването на насилствената институционализация на децата (между 0-3 г. в детските ясли и между 3-7 г. в детските градини и училищата) без никаква възможност за алтернативно решение на техните родители”. Обясняват, че в тази крехка възраст в интерес на детето е да прекарва повече време със своите родители, от което зависи цялостното му психофизическо развитие.\n\r\nБПЦ не одобрява прилагането на чуждестранни практики и политики в сферата на детското развитие и семейния институт, давайки за пример Истанбулската конвенция.", "date": "2019.02.10", "title": "Забрана на абортите, часове по религия в училище... Какво иска БПЦ?"}
{"url": "https://www.dnes.bg/politika/2019/02/10/cvetanov-ubeden-sym-che-rusiia-shte-se-namesi-na-izborite-u-nas.401689", "text": "Убеден съм, че Русия ще се намеси в изборите в България. Това каза председателят на ПГ на ГЕРБ и заместник-председател на партията Цветан Цветанов. \n\r\n\"Виждам какво се случва в държавите от ЕС. Какви са притесненията ѝ. В някои от министерствата в държавите членки се създадоха специални звена, които да работят точно за тази пропагандна дейност, която правят“, каза още Цветанов пред bTV.\n\n\n\r\nToй отказа да сподели позицията си за случая с Емилиян Гебрев, за който има съмнение, че е бил отровен с \"Новичок\". \n\r\n\"Имам една моя лична позиция, но не бих искал да я коментирам, защото представлявам парламентарна група. В тази посока ще се въздържа от коментар. Споделял съм всички мои виждания с премиера и хора, които имат отношение\", заяви Цветанов. Той посочи, че винаги трябва да бъдеш ясен в позицията.\r\n                    \n                    \n                \"В четвъртък ще има среща. Убеден съм, че така ще се избегнат всякакви спекулации. Трябва да разберем първо дали има съвпадение при посещенията на този служител на Русия в България и във Великобритания\", посочи Цветанов.\n\r\n\"Великобритания е една от най-добре подготвените системи за сигурност. Хибридните атаки са факт от 2015-2016 г. Има 3 варианта за поднасяне на фалшива информация\", каза Цветанов.", "date": "2019.02.10", "title": "Цветанов: Убеден съм, че Русия ще се намеси на изборите у нас!"}
{"url": "https://www.dnes.bg/obshtestvo/2019/02/10/jiveem-po-dobre-otkolkoto-predi-30-g-nedovolni-vinagi-ima.401690", "text": "Умерен растеж на европейската икономика на фона на глобална несигурност. Такава прогноза направи тази седмица Европейската комисия. Според банкера Левон Хампарцумян тази прогноза не е повод за притеснение.\n\r\n\"С много притеснения човек работа не свършва. По-добре да бъдем оптимистичен вариант, за да вървим напред\", заяви Хампарцуман.\n\r\n\"Не всички прогнози се сбъдват по начина, по който са направени. Но това е просто едно предупреждение, че може би възходящият цикъл на икономиката в света и Европа, който продължи доста години, може би е към края си. Икономиката е циклична, не можеш да вървиш само нагоре\", коментира банкерът пред \"Нова тв\".\n\n\n                    \n                    \n                \r\n\"Днес живеем по-добре отколкото преди 30 години. Винаги ще има недоволни. Въпросът е на икономически по-активните и предприемчиви да им се създадат подходящи условия да работят\", коментира Хампарцумян.\n\r\nЩо се отнася до заплатите в частния сектор, банкерът заяви, че има сегменти, в които конкуренцията за хора е много голяма и заплатите вървят много бързо нагоре.\n\r\n\"Нещата куцат в тази част на трудовия пазар, когато хората нямат необходимата подготовка, образование\", заяви Левон Хампарцумян.\n\r\nТой коментира и какво можем да очакваме след влизането в Еврозоната.\n\r\n\"Еврото го имаме в джоба си от 22 години с фиксирания курс. Ако има негативни ефекти, да сме ги усетили. Кредитите ще се превалутират в евро, което ще стане с определени регулации. Ще се присъединим към една зона на по-висока степен на благоденствие. Но еврото не носи по-висок стандарт – нашият труд го носи\", заяви Хампарцумян.", "date": "2019.02.10", "title": "Живеем по-добре, отколкото преди 30 г., недоволни винаги има!"}
{"url": "https://www.dnes.bg/akoshtete-vqrvaite/2019/02/10/kakvo-li-synuvat-zodiakalnite-znaci.401171", "text": "Сънищата на всеки човек са уникални и често са свързани с личните преживявания. Но все пак има някои неща, които сънуваме редовно и сънища, които се повтарят. Ето какво е най-вероятно да сънува всеки от зодиакалните знаци.\r\n \r\n\r\n \r\nСънуват големи победи или големи загуби, защото са състезатели по природа. Често в сънищата си карат автомобил с висока скорост. Или някой ги преследва и напада.\r\n \r\n\r\n \r\nТелците обичат да държат нещата под контрол, но сънуват обратното и това ги стряска. Например, че падат от голяма височина, че имат косопад и др.\r\n \r\n\r\n \r\nСлучва се да сънуват ситуации от миналото или че са в капан, заклещени някъде. Понякога в сънищата си виждат непознати хора, с които обаче уж са близки приятели.\r\n\r\n\r\n \r\nЛюбовта и семейството са най-важните неща за тях. Затова често сънуват, че са бременни, че имат деца, че срещат любовта. Животните също присъстват в сънищата им. Кошмарите им са свързани с обир на дома им.\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.02.10", "title": "Какво ли сънуват зодиакалните знаци?"}
{"url": "https://www.dnes.bg/notifikacii/2019/02/10/venecuelskata-petrolna-kompaniia-iznasiala-pari-u-nas.401687", "text": "Според депутата от венецуелския национален парламент Карлос Папарони Венецуелската национална петролна компания \"Петролеос де Венесуела\" (PDVSA) се е опитала да изнесе държавни средства в България. Това съобщава руската информационна агенция \"Нюз\", цитирана от БТА.\r\n \r\n\"Петролеос де Венесуела иска да използва брокерска къща в България, за да продължи да краде парите на Венецуела. Вече се свързахме с България!\", заяви депутатът в Twitter, уверявайки, че изнасянето на средства ще бъде преустановено незабавно.\r\n \n                \r\nХуан Гуайдо, самопровъзгласил се за временен президент на Венецуела, потвърди тази информация, отбелязва агенцията.\r\n \r\nГуайдо планира да използва приходите на държавното петролодобивно предприятие, за да финансира отстраняването на президента Николас Мадуро, съобщи по-рано Ройтерс.\r\n \r\nМеждувременно стана ясно и че \"Петролеос де Венесуела\" е поискала от клиентите на своите съвместни предприятия да депозират приходите от продажби в сметка, открита неотдавна в руската \"Газпромбанк\". За това съобщава Ройтерс, като се позовава на свои източници и вътрешен документ, до който е получила достъп.\n\r\nРешението на \"Петролеос де Венесуела\" беше взето след като САЩ наложиха тежки финансови санкции на 28 януари, целящи да попречат на венецуелския президент Николас Мадуро да получи достъп до петролните приходи. Оттогава предприятието притиска своите чуждестранни партньори в съвместни предприятия в нефтодобивния регион Ориноко да решат официално дали ще продължат проектите.\r\n \r\nСред тези чуждестранни партньори са норвежката петролна компания Екуинор (Equinor), американският петролен гигант Шеврон (Chevron) и френската компания Тотал (Total).\r\n \r\nОсвен това \"Петролеос де Венесуела\" е наредила на съвместното си предприятие Петроседено да спре добива на изключително тежък петрол поради липса на горива, с която да разрежда добитите количества. Причината е, че доставчиците от САЩ не могат да изнасят горива за Венецуела поради санкциите, отбелязва Ройтерс.\r\n ", "date": "2019.02.10", "title": "Венецуелската петролна компания изнасяла пари у нас?"}
{"url": "https://www.dnes.bg/stranata/2019/02/10/kmetyt-vryshtaneto-na-romi-vyv-voivodinovo-provokaciia.401691", "text": "Връщането на ромите в махалата бе провокация, инспирирана от правозащитни организации. Това заяви пред \"\" кметът на Войводиново Димитър Тосев. \n\r\nТой уточни, че ромите са пристигнали отново в селото, след като по незаконните им домове са били разлепени съобщения, че са негодни за живеене. Даден е 7-дневен срок за обжалване.\n\n\n\r\n\"Предполагам, че ще го направят\", добави Тосев. Кметът е категоричен, че незаконните жилища не са подходящи за живеене - в тях няма ток и вода.\n\r\nВчера 15 жени и деца, придружени от представители на правозащитни организации, са дошли в махалата, заявявайки, че ще останат. Връщането им обаче предизвика напрежение във Войводиново. Така се стигна до протест на местните, част, от които се опитаха да щурмуват махалата. В крайна сметка след дълги преговори кметът на Войводиново качи ромите в личния си бус и ги откара в \"Столипиново\". \n                    \n                    \n                \r\nУтре в 10.00 часа представители на инициативния комитет на Войводиново, на ромския етнос и правозащитни организации ще се срещнат в община Марица, където ще обсъдят варианти за излизане от ситуацията. Кметът на общината Димитър Иванов спешно се е завърнал по-рано от служебна командировка в чужбина.\n\r\n\"Притеснен съм от новата ескалация на напрежение във Войводиново. Тревожен е фактът, че се е стигнало и до гражданско неподчинение вчера - имало е спречквания на местни жители с полицията. До нарушаване на обществения ред не се е стигнало благодарение на адекватните действия на МВР\", посочи Димиър Иванов.", "date": "2019.02.10", "title": "Кметът: Връщането на роми във Войводиново – провокация!"}
