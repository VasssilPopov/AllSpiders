{"url": "https://www.dnes.bg/akoshtete-vqrvaite/2019/02/24/3-zodii-obsebeni-ot-tehnologiite.402903", "text": " Технологиите и интернет са навлезли много широко в живота на всички. Но някои хора са доста запалени по техниката, следят всички нови продукти, които излизат на пазара, редят се на опашка с часове, за да са от първите закупили или изпробвали даден продукт, постоянно гледат телефона си или вкъщи стоят само на компютъра. Ето кои зодии са обсебени от технологиите.\r\n \r\n\r\nОбожават технологиите. Следят технологичните издания, четат всичко ново около продуктите, които използват, често и учат технически специалности. Нямат търпение да се сдобият с най-новите видове телефони, таблети, слушалки и др. джаджи. Прекарват много време на компютъра. За тях би било огромно предизвикателство да живеят без технологии за някакъв период от време.\r\n \r\n\r\nОбичат да виждат и да докосват най-новите джаджи, устройства. Но най-много се радват на това, че е създаден интернет. Изгубват представа колко време прекарват в чатове, социални мрежи, информационни сайтове и т.н. Винаги са онлайн. Често не забелязват, че са пропуснали да закусват или вечерят, че не са се изкъпали, че са жадни. Ако се случи да нямат телефон или да нямат мобилен интернет, като пътуват, те започват леко да се побъркват. Интернет е като наркотик за тях.\r\n \r\n", "date": "2019.02.24", "title": "3 зодии, обсебени от технологиите"}
{"url": "https://www.dnes.bg/balkani/2019/02/24/nad-edin-milion-jiteli-na-bosna-i-hercegovina-niamat-pasporti.403002", "text": "Над един милион жители на Босна и Херцеговина нямат паспорти, за да пътуват в чужбина, съобщи босненският информационен сайт Клрикс.\n\n\r\nДо момента са издадени 2 219 220 паспорта на жители на Босна и Херцеговина. В ход е процес на либерализация на визовия режим с още пет държави, предаде БТА.\r\nСпоред резултатите от преброяване на населението от 2013 г. Босна и Херцеговина има 3 531 159 жители.\r\nВ Хърватско-мюсюлманската федерация живеят 2 219 220 души, в Република Сръбска - 1 228 423, и в дистрикта Бръчко - 83 516 души.\r\nОт общия брой на жителите на Босна и Херцеговина 2 231 143 имат паспорти, което означава, че 1 300 016 жители нямат документи за пътуване в чужбина.\r\nПо данни, получени от Кликс от министерството на външните работи на Босна и Херцеговина, жителите на страната имат възможност да пътуват в 193 страни по света, като за 124 дестинации им е необходима виза.", "date": "2019.02.24", "title": "Над един милион жители на Босна и Херцеговина нямат паспорти"}
{"url": "https://www.dnes.bg/rock/2019/02/24/pityr-framptyn-strada-ot-riadko-degenerativno-zaboliavane.402993", "text": "Англо-американският китарист и певец Питър Фрамптън призна, че страда от рядко дегенеративно заболяване, което засяга мускулите му, предаде Франс прес. \r\nБолестта може да му попречи да свири на китара в бъдеще, така че анонсираното негово следващо турне ще бъде последното в кариерата му. Тавата \"Frampton Comes Alive\" от 1976 година е един от концертите на живо с най-много продажби по света, пише БТА.  \r\nМузикантът е бил диагностициран със заболяването миозит. Той е работил по-интензивно от всякога, за да изпревари последствията от болестта си. \r\n\"От миналия октомври до ден днешен съм записал 33 нови парчета\", довери Фрамптън. Музикантът усетил първите симптоми, след като преди три години паднал на сцената. От миналата есен започнал да губи мускулна сила. От всеки билет, продаден за прощалното му турне, по един долар ще бъде дарен на медицинското заведение ,в което се лекува,обеща музикантът.", "date": "2019.02.24", "title": "Питър Фрамптън страда от рядко дегенеративно заболяване"}
{"url": "https://www.dnes.bg/eu/2019/02/24/papata-obeshta-da-se-bori-s-vseki-sluchai-na-seksualno-nasilie.402995", "text": "Папа Франциск обеща да се бори с всеки един случай на сексуалната злоупотреба на свещеници от Римокатолическата църква с непълнолетни лица, като сравни педофилията с \"човешка жертва\", предаде БНР.\n\n\n\r\n\"Църквата няма да спести усилия да направи всичко необходимо, за да изправи пред правосъдието всеки, извършил подобно престъпление. Църквата никога няма да потулва или да не взема сериозно който и да е случай\", обеща в речта си пред най-висшите католически духовници на безпрецедентната среща на високо равнище във Ватикана, посветена на борбата срещу сексуалните посегателства от страна на духовници. Подобни скандали разтърсиха немалко страни по целия свят - от Австралия до Чили, и от Германия до САЩ, отбелязва Франс прес.\n                    \n                    \n                \r\n\"Отправям искрен апел за цялостна борба срещу малтретирането на деца, било то сексуално или друго, от името на всички власти и конкретни личности. Изправени сме пред отвратителни престъпления, които трябва да бъдат изтрити от лицето на земята. За това настояват многото жертви и семейства по всички етажи на обществата ни\" - допълни папа Франциск, като призова за предприемане на конкретни мерки по въпроса и създаването на пътна карта за борбата със свещениците-педофили.", "date": "2019.02.24", "title": "Папата обеща да се бори с всеки случай на сексуално насилие "}
{"url": "https://www.dnes.bg/index/2019/02/24/chanel-dekorite-v-reviutata-na-karl-lagerfeld.402888", "text": "Модната индустрия осиротя след като загуби едно от най-изявените си лица тази седмица – Карл Лагерфелд.\r\n \r\nЗнаменитият дизайнер почина в Париж на 85-годишна възраст, но както с всички артисти, ще остане вечен чрез творбите си през годините.\r\n \r\nКайзер Карл твори начело на Chanel повече от 30 години, като успоредно с това оглавяваше Fendi и едноименния си бранд – Karl Lagerfeld.\r\n \r\nЛошото момче на индустрията бе винаги с изявена позиция, остър език и безкомпромисен личен стил, с който разшири понятието за „мода“ и показа, че креативността никога не може да бъде затворена в граници.\r\n \r\nОсвен забележителните модернизирани интерпретации на класическите архиви на Коко Шанел, Карл Лагерфелд винаги успяваше да предаде социалните послания чрез ревютата си.\r\n \r\nТака въображението му срещна сцена в буквален и преносен смисъл с модния подиум, с който той често обичаше да експериментира.\r\n \r\nТака през последните 30 години светът успя да надникне зад завесите на Кайзер Карл, който ни допусна не в дома си, а в ума си чрез своите забележителни сетове по време на ревюта.\r\n \r\nНеговият свят винаги бе различен и така се оказахме веднъж под Айфеловата кула, след това пазарувахме в магазин, разкрихме дигитализацията чрез сървърни помещения, посетихме тайните градини, излетяхме в Космоса с ракета на Chanel, разходихме се с боговете на античността и дори заложихме по нещо в казиното на Chanel.\r\n \r\nИ не, това не са просто фантазии – това са само част от забележителните декори, на фона на които Карл Лагерфелд представяше своите интерпретации за модерните тенденции на сезона.\r\n \r\n\r\n                \n                 ", "date": "2019.02.24", "title": "Chanel: Декорите в ревютата на Карл Лагерфелд"}
{"url": "https://www.dnes.bg/sofia/2019/02/24/mareshki-providia-karakachanov-iska-poveche-privilegii-za-romite.402996", "text": "Концепцията на вицепремиера и лидер на ВМРО Красимир Каракачанов за интеграция на ромите ще им даде повече привилегии. Това се посочва в коментар на лидера на партията \"Воля\" Веселин Марешки, разпространен от пресцентъра на политическата сила.\n\n\r\nСпоред Марешки предвиденото в концепцията безплатно посещение на детска градина от ромските деца е допълнителна привилегия за ромското малцинство. Нима майките на другите деца не искат същото, пита лидерът на \"Воля\". Друга привилегия според Марешки ще е възможността държавата да купува жилища за ромите, като в определен срок те ще трябва да ги откупят. Нима бедни семейства, които не са цигани, не биха искали държавата да им даде къщи и земя, коментират от \"Воля\".\r\nМарешки призовава правителството \"да не се огъва пред рекета\" на Красимир Каракачанов във връзка с концепцията за интеграция на ромите.", "date": "2019.02.24", "title": "Марешки провидя: Каракачанов иска повече привилегии за ромите! "}
{"url": "https://www.dnes.bg/eu/2019/02/24/es-osydi-izpolzvaneto-na-sila-vyv-venecuela.402997", "text": "Европейският съюз осъди днес насилствените действия и използването на въоръжена сила от управляващия режим във Венецуела в стремежа му да осуети изпращането на хуманитарна помощ в страната, предадe Франс прес.\n\n\n\n\r\n\"Отказът на режима да признае спешната хуманитарна нужда води до ескалация на напрежението\", изтъкна първият дипломат на ЕС Федерика Могерини в изявление от името на 28-те страни членки. Отхвърляме използването на паравоенни въоръжени групировки за сплашване на цивилните и законодателите, полагащи усилия да разпределят помощи, заяви тя.\n\r\n\"Идват тревожни новини за безредици, насилствени действия, за все повече жертви, по-специално в граничните зони и сред местната (индианска, б. р.) общност пемони. Настояваме силите на реда и силовите органи да проявяват сдържаност, да избягват употребата на сила и да позволят влизането на помощи\" в страната, заключи тя, пише БТА. \n                    \n                    \n                \r\nЕС има готовност да увеличи предоставяната помощ, увери още Федерика Могерини. През 2018/2019 г. общността отпуска над 60 милиона евро като хуманитарна помощ и средства за подпомагане на развитието, уточни тя.\n\r\n\"Причините за сегашната криза във Венецуела са политически и институционални, съответно решението може да бъде само политическо\", подчерта върховният представител на ЕС по външната политика и сигурността.", "date": "2019.02.24", "title": "ЕС осъди използването на сила във Венецуела "}
{"url": "https://www.dnes.bg/obshtestvo/2019/02/24/zaplaha-ot-morbili-prez-2019-g-i-vaksinite-kato-vrag-chiia-e-vinata.402726", "text": "\r\nВ последните няколко седмици сред дискутираните теми в обществото се завърна темата за дребната шарка, позната още като морбили. Вече над 30 човека са болни от морбили, а заедно с темата за болестта още по-наболял стана въпроса и за ваксините и най-вече за хората, които отказват да имунизират себе си или децата си. \n\r\nДребната шарка е опасно инфекциозно заболяване, което беше останало в историята. По данни на Здравното министерство имунизационният обхват на населението не отговаря на изискванията на Световната здравна организация. \n                    \n                    \n                \r\n\"Тези които не са ваксинирани, се надявам на благоразумието на колегите лекари да ги ваксинират. За сега мисля, че няма опасност от епидемия\", посочва пред  проф. Тодор Кантарджиев, националният консултант по микробиология. \n\r\nСпоред проучване на ЕК в България цари най-голямо недоверие към ваксинирането. Едва 2/3 от българите смятат, че ваксините са безопасни. Според проф. Тодор Кантарджиев обаче само половин процент от майките са против ваксините. \n\r\nот другата страна са онези, които по една или друга причина, не искат да имунизират себе си или децата си. Ема Черногорска е председастел на сдружение, което се бори за подобряване на ваксиналната профилактика. Тя има две деца, първото е ваксинирано, второто - не. \n\r\n\"Самият факт, че има много случаи на морбили при ваксинирани сочи, че всъщност не неваксинираните боледуват, не неваксинираните разпространяват заразяването\", сочи Ема. \n\r\nОсновният й страх е от негативните странични ефекти на имунизацията. Тя и други родители искат от специалистите да признаят, че е възможно да се получат увреждания след ваксиниране. \n\r\nМедиците са категорични: \"Ваксините бяха обвинявани в какви ли не неща, което  медицински се доказа, че е невярно\", отсича проф. Кантарджиев. \n\r\nЮлия вече 21 години живее в най-големия си страх. Дори и тя обаче не отрича ваксините. Третото й дете, Гого, е диагностициран с бактериален менингит, а всичко почва след реимунизация. \n\r\n\"99% съм сигурна, че това дете е пострадало от ваксината\", казва Юлия. \n\r\nВъпреки това тя е ваксинирала другите си деца. \n\r\n\"Не става да си против нещо, което помага на населението да оцелява\", смята тя. Тя все пак посочва, че според нея е редно да бъдат правени изследвания дали организма може да понесе ваксината. \r\n \r\n", "date": "2019.02.24", "title": "Заплаха от морбили през 2019 г. и ваксините като враг: Чия е вината?"}
{"url": "https://www.dnes.bg/za-da-se-razbirame/2019/02/24/bezsilni-pred-chara-kak-greshat-myjete-kogato-vi-haresvat.402886", "text": "Жените и мъжете обикновено имат различно поведение, когато харесват някого. Нежните половинки може би са по-срамежливи в началото, докато господата могат да изглеждат глуповато, мислейки че така печелят женското внимание. Запознанството, първите срещи, опознаването са сложно нещо. Кои са най-честите грешки, които мъжете допускат в желанието си да се харесат? Вижте как действат според зодиакалния си знак.\r\n \r\n\r\n \r\nОвенът прави твърде много планове, които му пречат да се фокусира върху настоящия момент на вашата среща. На нея ще се запитате дали имате някакво бъдеще заедно. Няма как да получите отговор на този въпрос, освен ако не ви покани на втора среща.\r\n \r\n\r\n \r\nТелецът ревнува от бившия ви, а още не сте излезли на среща. Може да е малко притеснително той да действа ревниво, ако не сте прекарали много време заедно.\r\n \r\n\r\n \r\nБлизнаците няма да спрат да говорят за себе си. Може да искате да говорите за разнообразни неща, но той има да ви разкрива за миналите си взаимоотношения, таланти, работа.\r\n\r\n", "date": "2019.02.24", "title": "Безсилни пред чара: Как грешат мъжете, когато ви харесват"}
{"url": "https://www.dnes.bg/eu/2019/02/24/mei-obeshtava-glasuvane-v-parlamenta-za-brexit-do-12-mart.402998", "text": "Британската министър-председателка Тереза Мей обеща днес, че до 12 март ще представи своята сделка за Брекзит за ново гласуване в парламента, предадоха световните агенции. \n\n\r\nНяма да има гласуване на сделката в парламента следващата седмица, но ще гарантираме това да стане до 12 март, каза Мей напът за Египет, където се надява да получи одобрение от лидерите на Европейския съюз за своя подход, пише БТА. \r\n\"Все още е в нашите възможности да напуснем ЕС със сделка на 29 март и именно върху това работим\", каза тя пред журналисти в самолета, докато пътуваше за срещата на върха между Арабската лига и ЕС.", "date": "2019.02.24", "title": "Мей обещава гласуване в парламента за Brexit до 12 март"}
{"url": "https://www.dnes.bg/stranata/2019/02/24/bylgariia-shte-remontira-paren-lokomotiv-ot-viena-za-1-mln-lv.402994", "text": "Историческият парен локомотив, който пристигна от Виена за ремонт у нас, потегли от гара Русе - Разпределителна към София. Парната машина е теглена от електрически локомотив Сименс с 5500 конски сили, съобщава превозвачът \"Булмаркет рейл карго\".\n\r\nСлед края на Втората световна война историческият  парен локомотив продължава да работи на територията на бившата ГДР и през 1956 е \"пенсиониран\" и преместен на заслужена почивка в музей във Виена.\r\nДнес с помощта на българския превозвач той ще измине малко повече от 400 км до София, където се очаква да пристигне в ранните сутрешни часове на 25 февруари.\r\nМашината ще премине през цялостен ремонт, който ще продължи не по-малко от 9 месеца за приблизителната сума от 1 милиона лева и след това на собствен ход ще се отправи към Австрия.", "date": "2019.02.24", "title": "България ще ремонтира парен локомотив от Виена за 1 млн. лв"}
{"url": "https://www.dnes.bg/akoshtete-vqrvaite/2019/02/24/podkrepata-ot-razlichnite-zodii-kym-blizkite-si-2-chast.402884", "text": "Всички ние искаме да се чувстваме подкрепяни и обичани, особено от нашите партньори, от членовете на семейството си и от приятелите си. Когато не чувстваме подкрепа от близките си ни е много по-трудно да се борим за това, в което вярваме.\n\r\nЧовек може да усеща физическа, емоционална и/или психологическа подкрепа, или комбинация от трите. Но когато става въпрос за зодии и за това как всяка от тях показва подкрепа на близките си, то начините са доста различни.\n\r\nВ първата част на статията ви показахме как представителите на първите шест зодии изразяват своята подкрепа към важните хора в живота си, а сега прочетете и за останалите шест зодии:\n\r\nВезните са много добри и грижовни към близките си, но очакват подобно отношение в замяна. Ако те подкрепят човек, когото обичат и/или се застъпят за него, ще очакват някой ден той да направи същото за тях. Ако не усетят подкрепа от този човек, тя ще се обидят много. Везните не обичат да хабят време и енергия за хора, които не са им признателни.\n                    \n                    \n                \r\n\n\r\nСкорпионите показват своята подкрепа към близките си като ги насърчават да бъдат честни  към себе си, да изразяват ясно желанията и чувствата си. Хората от тази зодия ще „дълбаят” докато не разберат проблема на човека, който обичат. Те няма да го попитат: \"Как си?\", а после да се фокусират върху телефона си, а ще искат да вникнат в ситуацията, за да му помогнат.\r\nВижте още за зодиите в\r\n ", "date": "2019.02.24", "title": "Подкрепата от различните зодии към близките си (2 част)"}
{"url": "https://www.dnes.bg/blizak-iztok/2019/02/24/myj-opita-da-vzrivi-bomba-v-samolet.402999", "text": "Самолет на бангладешките авиолинии Биман, изпълняващ полет от бангладешката столица Дака за Дубай с междинно кацане в Читагонг (Бангладеш), се върна в Читагонг след опит за отвличане, съобщи Ройтерс. \n\n\r\nАгенцията се позовава на висш служител на авиокомпанията. На всичките 142 пътници е било позволено да напуснат самолета, който е заобиколен от полицаи и войници, предаде БТА.\r\nСпоред британския вестник \"Мирър\", който цитира бангладешки медии, един от пътниците, въоръжени с нож и заплашващ да взриви бомба, се е опитал да нахлуе в пилотската кабина и да отвлече самолета, но е бил неутрализиран от екипажа и самолетът се е върнал на летище Читагонг.\r\nПохитителят и двама членове на екипажа още се намират в самолета. Твърди се, че той е искал да говори с премиера на Бангладеш.", "date": "2019.02.24", "title": "Мъж опита да взриви бомба в самолет "}
{"url": "https://www.dnes.bg/politika/2019/02/24/boiko-borisov-dobre-e-da-vnushavame-nashite-cennosti-na-arabskiia-sviat.403000", "text": "Работих много за тази среща, така че Европейският съвет да сме тук сега. Независимо от диаметрално противоположните мнения и отношения в този край на света, те са много важен партньор. Това заяви министър-председателят Бойко Борисов преди началото на срещата на върха между държавите-членки на Европейския съюз и държавите-членки на Лигата на арабските държави в египетския град Шарм Ел-Шейх. \n\n\r\nИма много спорове, тази част на света е такава и по-добре е да говорим с тях, да внушаваме нашите ценности, да опитваме да помагаме, отколкото да има скъсани контакти, добави премиерът Борисов, съобщава правителствената информационна агенция. \r\n \r\nБорисов изтъкна приятелските си отношения с президента на Египет Абдел Фатах ас Сиси, с когото е провел среща преди началото на днешния форум. Това е признание при него да дойде Европейският съвет, добави премиерът.\r\n \r\nБългарският министър-председател отбеляза, че страната ни води прагматична и балансирана политика и сме изградили еднакво добри отношения със страни като Египет и Турция, Иран и Израел, Косово и Сърбия, САЩ и Русия. Отношенията ми са такива, че да не излагаме на риск България в едната или в другата посока, точно обратното, подчерта премиерът.\r\n \r\nНа въпрос за отношенията на страната ни със Саудитска Арабия, министър-председателят Борисов заяви, че се работи по много инвеститорски теми. Специално акцентира върху енергийната сфера, където има проявен интерес от тяхната държавна енергийна компания към газовия хъб на наша територия.\r\n \r\n                    \n                    \n                Още една среща проведе министър-председателят Бойко Борисов. Той говори и с  емира на Кувейт Сабах ал Ахмад ал Джабер ас Сабах и с вицепремиера за международните отношения и сътрудничеството на Оман Асаад Бин Тарик.\r\n \r\nБългарският премиер изрази надежда, че срещата на върха между държавите-членки на Европейския съюз и държавите-членки на Лигата на Арабските Държави ще протече в дух на сътрудничество и доверие. Това ще покаже, че въпреки различията помежду ни, можем да водим честен и открит диалог, изтъкна премиерът Борисов. По думите му Европейският съюз и Лигата на Арабските Държави се сблъскват с редица общи проблеми, което прави евро-арабските отношения изключително важни.\r\n \r\nПремиерът Борисов отбеляза значението на дейността на Лигата на Арабските Държави и сътрудничеството с България в контекста на всеобщия стремеж към избягване на нови разделения и конфронтации на основата на религиозни или културни различия.\r\n ", "date": "2019.02.24", "title": "Бойко Борисов: Добре е да внушаваме нашите ценности на Арабския свят"}
{"url": "https://www.dnes.bg/sofia/2019/02/24/800-000-pisma-za-danyci-otlitat-kym-poshtite-na-stolichani.403001", "text": "Над 800 000 софиянци от началото на седмицата ще започнат да получават по пощата писма с информация за данъчните им задължения към Столичната община. Вече са напечатани известията, съобщи зам.-кметът по финансите Дончо Барбалов, пише Монитор. \n\n \"За тази година сме предвидили около 27 милиона лева увеличение в приходите на общината от данъци и такси. Засега кампанията върви добре. Който заплати до 30 април своя данък за МПС или данък недвижими имоти, ще може да се възползва от пет процента отстъпка, стига да заплати, естествено, годишния размер на задължението”, каза още зам.-кметът на София.\r\nБарбалов припомни още, че до края на годината плащанията могат да бъдат извършвани на вноски, като за данъка и за таксите съответните срокове и конкретно дължимите суми са в съобщенията, които хората ще почнат да получават през следващите няколко дни.", "date": "2019.02.24", "title": "800 000 писма за данъци отлитат към пощите на столичани"}
{"url": "https://www.dnes.bg/stranata/2019/02/24/petima-raneni-pri-chelen-sblysyk-mejdu-avtomobili-v-pazardjishko.403003", "text": "Петима души са ранени при челен сблъсък между два автомобила, трима са в по-тежко състояние.  Инцидентът е станала на пътя Белово - Пазарджик, между селата Лозен и Звъничево, съобщава Фокус. \n\r\nРанените веднага са били транспортирани в МБАЛ - Пазарджик. На местопроизшествието има екипи на полицията и на пожарната, а движението се извършва само по едната пътна лента. Образували са се колони от автомобили. \r\nИзвършва се оглед, за да се изяснят причините за инцидента.", "date": "2019.02.24", "title": "Петима ранени при челен сблъсък между автомобили в Пазарджишко "}
{"url": "https://www.dnes.bg/index/2019/02/24/zahabeni-maratonki-sred-novite-artikuli-na-gucci.402881", "text": "Интернет пространството е пълно с идеи как да върнем свежия вид на белите кецове или маратонки. И докато едни слагат сода или ги търкат с паста за зъби, други пускат обувки, които изглеждат захабени. \r\nGucci изненада феновете си с нова серия маратонки, чийто вид ще ви смути. Те все едно са носени от няколко месеца, имат мръсотия и отдавна са загубили истинския си цвят. \r\n \r\nМаратонките са вдъхновени от модата през 70-те. Една част от тях се продават за 615 паунда във Великобритания. \r\n \r\nНай-голям интерес предизвикаха белите маратонки \"Screeneс\" с традиционната за марката ивица с червено и зелено. Тяхната подметка умишлено е пожълтяла. Ако ги видите за първи път, ще помислите, че собственикът им ги е носил в кал и прахоляк в продължение на години, без да ги изпере нито един път. \r\n \r\nБихте ли си купили такива маратонки?\r\n\r\n", "date": "2019.02.24", "title": "Захабени маратонки - сред новите артикули на Gucci"}
{"url": "https://www.dnes.bg/politika/2019/02/24/30-godini-koi-li-ne-opitval-da-spyne-nashiia-voenno-promishlen-kompleks.402979", "text": "За последните 30 години не една страна се е опитвала да спъва развитието на българския военно-промишлен комплекс, заяви пред БНР вицепремиерът и министър на отбраната Красимир Каракачанов на въпрос дали чужда държава се опитва да влияе върху българската оръжейна индустрия. \n \"В миналото България беше седма-осма в света по обороти на продадено оръжие. Последните години, всъщност – през всички тези години – загубата на пазари са придружени от опити от страна на Русия да постави въпроса за т.нар. лицензи\", коментира Каракачанов.\n\r\nВицепремиерът опроверга твърденията на Бойко Ноев, че България се е съгласила въпросът за лицензите да бъде обсъждан.\n                    \n                    \n                \r\n\"Има един стар спор между България и Русия – руснаците твърдят, че военното производство в България се извършва по техни лицензии, което не е вярно. Всички български правителства досега са отхвърляли тази теза. За първи път това правителство, под ръководството на Министерство на икономиката и в частност Караниколов, прави пробив в тази българска позиция, което кара сдружението, на което Академик Воденичаров е съпредседател, да пише писмо до цялото правителство, до всички държавни власти, в което казва \"с тревога научаваме, че Министерство на икономиката е поканило по своя инициатива руската страна за преговори…\". Отправянето на покана от българска страна означава само едно – че България е готова готови на компромиси\", заяви по-рано пред БНР.\n\r\n\"Подобно нещо българското правителство не си е помисляло. Това, че руската страна поставя на всяка двустранна среща въпроса за лицензите, си е тяхна политика и тяхна тактика\", каза Каракачанов.\n\r\n\"България няма никакво намерение – не по политически причини, а поради липса на каквито и да е юридически основания – да плаща пари за лицензи или някакви други пари на трета страна за производството на нашия военно-промишлен комплекс\", допълни Каракачанов.\n\r\nНямам информация, че представител на чужда държава е организирал взрив на площадка на ВМЗ-Сопот. Няма такива данни, така Каракачанов коментира изявлението на Бойко Ноев пред БНР, че по данни на британските специални служби още един агент, замесен в отравянето на Сергей Скрипал, е бил в България по време на взрива.", "date": "2019.02.24", "title": "30 години кой ли не опитвал да спъне нашия военно-промишлен комплекс"}
{"url": "https://www.dnes.bg/stranata/2019/02/24/zimata-si-trygva-gradusite-skachat-prez-novata-sedmica.402981", "text": "През нощта над по-голямата част от страната ще бъде предимно ясно. По-значителна облачност ще има главно над Югоизточна България, където все още е възможно да превалява слаб сняг. В Източна България ще духа до умерен северен вятър. Минималните температури ще са между минус 11 и минус 6 градуса, в София - около минус 11 градуса,  от НИМХ. \n\r\nУтре времето ще е предимно слънчево. Вятърът в по-голямата част от страната ще се ориентира от запад-северозапад - слаб, в Дунавската равнина до умерен. В Югоизточна България все още ще бъде от север до умерен. Дневните температури ще се повишат и максималните ще бъдат предимно между 2 и 7 градуса, в София - около 2 градуса.\n                    \n                    \n                \r\nАтмосферното налягане още малко ще се понижи, но ще остане значително по-високо от средното за месеца. \n\r\nНад Черноморието ще бъде предимно слънчево. Ще духа до умерен вятър, по северното крайбрежие от северозапад, по южното от север-североизток. Максималните температури ще бъдат между 3 и 5 градуса. Температурата на морската вода е 6-7 градуса. Вълнението на морето ще бъде 2-3 бала.\n\r\nВ планините ще бъде предимно слънчево. Ще духа умерен източен вятър, който към края на деня ще отслабне и ще се ориентира от север. Максимална температура на височина 1200 метра - около минус 2 градуса, на 2000 метра - около минус 6 градуса.\n\r\nВъв вторник облачността ще е предимно висока и средна, привечер ще се увеличава и вплътнява. Вятърът от северозапад ще се усили. Температурите ще се повишат още. В сряда от север-североизток за кратко ще нахлуе малко по-студен въздух. \r\nОблачността ще е значителна и на места ще превали слабо - дъжд и сняг. ", "date": "2019.02.24", "title": "Зимата си тръгва, градусите скачат през новата седмица"}
{"url": "https://www.dnes.bg/stranata/2019/02/24/boini-korabi-na-nato-shte-loviat-mini-v-cherno-more.402983", "text": "Бойни кораби на НАТО акостираха във Варна. Втората постоянна противоминна група на Алианса ще бъде на мисия в Черно море до първата третина на март. \n\r\nТя е една от тези с най-висока готовност от силите за отговор на НАТО.\n\r\nНейната цел е да патрулира в акваториите на страните членки на НАТО за опазване на мира и безопасността, както и да възпрепятства трафика на хора, наркотици и оръжие\", каза кап. лейт. Мирослав Добрев, помощник-командир на минен ловец \"Цибър\".\n\r\nВ момента групата се командва от немски спомагателен кораб, а в състава й влизат плавателни съдове от Румъния и Турция, както и българският минен ловец \"Цибър\". Предстои да се присъедини и кораб от Испания.\n                    \n                    \n                \r\n\"Всички кораби са сертифицирани и отговарят на най-високи изисквания. Моята работа е да ги сформирам като една група. Съвместни тренировки и упражняване на всички възможни сценарии, които могат да ни се случат\", обясни Мартин Шварц, командир на Втора постоянна противоминна група на НАТО, цитиран от bTV.\n\r\nПрез следващите дни групата ще участва в българо-румънското учение \"Посейдон\".\n\r\nЩе обследваме и \"ловуваме\" мини край Констанца, както и ще упражняваме всичко, което се очаква от групата да може да прави\", каза Шварц.\n\r\nМакар основната функция на групата e да прочиства водите от мини, корабите разполагат с оръжие за близък бой и поразяване на малки цели.\n\r\n ", "date": "2019.02.24", "title": "Бойни кораби на НАТО ще \"ловят\" мини в Черно море "}
{"url": "https://www.dnes.bg/zvezdi/2019/02/24/na-cherveniiat-kilim-zvezdite-greiat-a-sled-tova.402887", "text": "Стилни, в скъпи тоалети, на високи токчета, звездите блестят на червения килим. За да се покажат там те прекарват много часове със стилисти, а част от тях започват месеци преди това да спазват строги диети. Но какво правят тези знаменитости веднага след като \"светът\" ги е видял и цялата суматоха е преминала... OK Magazine събира спомени на някои от тях.\n\r\n\n\r\nАктрисата Мишел Уилямс често се появява на червения килим. Сред едно от нещата, обаче, които най-много й пречат от цялата тази суета са изисканите, но доста неудобни обувки. Затова тя е напълно наясно какво прави след като се прибере у дома: \"Веднага свалям токчетата!\"\r\n\n                    \n                    \n                \r\nЗвездата от \"Отчаяни съпруги\" е ослепителна на червения килим и знае как да привлече погледите. Едно от най-запомнящите се неща по нея са очите й. Но ето какво казва тя за момента, в който прожекторите вече не я следят: \"Отлепям миглите си още докато съм в колата. Добрала се веднъж до дома, свалям обувките си, целувам сина си Сантяго и си лягам.\"\r\nВижте какво споделят и други звезди в ", "date": "2019.02.24", "title": "На червеният килим звездите греят, а след това... "}
{"url": "https://www.dnes.bg/muzika/2019/02/24/1-milion-garanciia-za-da-si-otide-ar-keli-vkyshti.402984", "text": "Съд определи сумата от 1 милион долара за освобождаването под гаранция на обвинения в сексуално насилие певец Ар Кели, съобщиха световните агенции.\n\r\nРешението беше постановено от съдия Джон Фицджералд от съда в окръг Кук, щата Илинойс. \n\r\nТой поясни, че общата сума се получава от 250-те хиляди долара за всяка жена, обвиняваща музиканта в насилие. \n\r\nЖертвите на сексуалните посегателства на Кели са били на възраст между 13 и 17 години по време на неговите деяния. \n\r\nСъдебните власти разполагали с видеозаписи от епизодите със сексуално насилие, в които е обвинен певецът.\r\nАко бъде признат за виновен по всички обвинения, Ар Кели е заплашен от 70 години затвор.\n                    \n                    \n                \r\nОбвиненията  идват след излъчването на документален филм, в който много жени  обвиняват Ар Кели в сексуални посегателства. Музикантът нарече филма  \"напълно изфабрикуван\".\n\r\nПетдесет и две годишният тъмнокож аренби певец от Чикаго Ар Кели се сдоби със световна слава през 90-те години на миналия век с хитове като \"Bump N Grind\", \"Gotahm City\", \"I Believe I Can Fly\" и др. Последната песен му донесе три награди \"Грами\" през 1996 година.", "date": "2019.02.24", "title": "$1 милион гаранция, за да си отиде Ар Кели вкъщи "}
{"url": "https://www.dnes.bg/notifikacii/2019/02/24/nishto-novo-fenove-na-levski-i-cska-se-sbiha-predi-macha.402985", "text": "Няколко души от футболни агитки са задържани след сбиване до търговския център на столичния бул. \"Ситняково\", съобщи МВР. \n\r\nПървоначалните данни сочат, че в сбиването са участвали фенове на \"Левски\" и \"ЦСКА\", а поводът е днешният мач между двата отбора.\r\nСлед намесата на полицията няколко души са задържани. \r\nДруг инцидент е станал в близост до стадиона. \r\nПо непотвърдена информация мъж напръскал със спрей двама полицаи.\r\n ", "date": "2019.02.24", "title": "Нищо ново: Фенове на \"Левски\" и ЦСКА се сбиха преди мача"}
{"url": "https://www.dnes.bg/notifikacii/2019/02/24/obezumial-myj-napadna-maika-si-ubi-baba-si.402987", "text": "Млад мъж от Велинград преби майка си и уби баба си. \r\nПрестъплението е извършено тази сутрин, съобщиха от полицията.\r\n29-годишният мъж се скарал с майка си и я е ударил с дървена летва. \r\nСлед това отишъл в съседната стая, където на легло била 71-годишната му баба. Удрял я многократно по главата, в резултат на което жената е починала. \r\nПристигалите на място полицаи са го арестували. \r\nПробите, които са му направили за употреба на алкохол и наркотици, са отрицателни. ", "date": "2019.02.24", "title": "Обезумял мъж нападна майка си, уби баба си "}
{"url": "https://www.dnes.bg/stranata/2019/02/24/rodopite-na-pricel-nereglamentirano-smetishte-zaplashva-regiona.402986", "text": "\nЧиста природа, конна база, туристи. В едно село в Община Пазарджик това е реалност. Засега. Скоро обаче всичко може да потъне в боклуци.  \n\n\n\n\r\nНа територията на село Паталеница, намиращо се в подножието на Родопите, е сформирано огромно нерегламентирано бунище, което може да доведе до екологична катастрофа в иначе екологично чистия район, борещ се за привличането на повече туристи.\n\r\nСпоред жителите на селото боклуците се изхвърлят от камиони, незнайно откъде идващи. Проблемът не е от скоро, но напоследък се е изострил драстично. \n\r\nСело Паталеница е известно с хилядолетен православен храм, множество църкви, единственият манастир в пазарджишкия дял на Родопите, хотел и конна база, които привличат туристи. Сметището тактично е скрито в местност, която няма видимост от близко преминаващия път, който води към  Баткунския манастир. \n                    \n                    \n                \r\nСлед като обаче снимки на грозното сметище се появиха в социалната мрежа Facebokk , жителите на Паталеница скочиха и се заканиха да организират петиция и да пратят оплакване до Общината.\n\r\nЕто какво казват и някои от тях: \n\r\n\"Живка Пенчева: Не мога да разбера при изобилието на толкова кофи за смет, защо го правят!\".\n\r\n\"Kostadinka Dimitrova: Същият въпрос и мен ме мъчи! Паталеница има двоен график за извозване на боклука в сравнение с другите села\".\n\r\n\"Georgi Valchinov: Много жалко.... И наистина големият въпрос е .. ЗАЩО го правят? Аз лично мисля, че го правят.....защото е такава културата им явно, защото могат да го правят безнаказано, защото го правят в продължение на години и за тях това е нещо нормално, защото това са същества които съществуват днес.....те не живеят не знаят, че ще има утре, че ще има хора след тях, че е грозно това, да замърсяваш околната среда......ужасно е наистина но факт, дано има повече будни хора и едва ли ще е трудно да се заснемат и хората които изхвърлят боклуците си там така че ...... да бе сме безучастни!\".\n\r\n\"Ned Dervenkov: Това е систематичен проблем и изисква общинска намеса. Може би петиция към кмета би свършила работа. Истината е, че докато няма наказани няма да спрат \"набезите\".\n\r\n\"Atanaska Kykyrigowa: Тези боклуци повечето се изсипват от камиони, преди десетина дни камион мина покрай нас натоварен с много боклуци и се опита да ги изсипе в реката, но не успяха и отидоха някъде другаде да замърсяват. Съжалявам, че тогава телефонът не беше в мен, за да ги снимам тези с камиона\".", "date": "2019.02.24", "title": "Родопите на прицел – нерегламентирано сметище заплашва региона!"}
{"url": "https://www.dnes.bg/football/2019/02/24/levski-izlyga-cska-v-skandalen-mach-sydiia-oporochi-vechnoto-derbi.402989", "text": "\nЛевски победи с 1:0 големия съперник ЦСКА в мач от 23-ия кръг на Първа лига и отново мечтае за първа титла от 2009 година насам!\r\nВечното дерби на националния стадион не мина и без скандални съдийски отсъждания, които натежаха за крайния му изход. В заключителните минути на първото полувреме главният съдия Владимир Вълков пресилено изгони Едвин Джеси с директен червен картон, което се оказа решаващо.\r\nИ малко след това \"сините\" стигнаха до важния успех. Както и през есента, това стана с автогол, този път дело на Стивън Перейра, който се разписа в собствената си врата с глава.\r\nС успеха Левски измести ЦСКА от 2-то място. Двата гранда имат по 48 точки, но 26-кратният първенец на България е с по-добри показатели в директните двубои. Лидер е Лудогорец с 5 точки аванс, които в плейофите лесно могат да бъдат заличени. \r\n \r\n\r\n ", "date": "2019.02.24", "title": "Левски излъга ЦСКА в скандален мач, съдия опорочи Вечното дерби "}
{"url": "https://www.dnes.bg/health/2019/02/24/kak-da-ste-po-aktivni-i-v-dvijenie-prez-celiia-den.402883", "text": "Има толкова много причини да ходим и да се движим повече. Движението е здраве, но често в ежедневието си се заседяваме твърде дълго заради естеството на работа на модерния човек. Все повече професии включват работата на компютър и продължителното седене, които са пагубни за здравето.\r\nКолкото повече крачки на ден правите, толкова повече намалявате риска си от сърдечносъдови и други опасни за живота заболявания, свързани с обездвижването.\r\n \r\nПонякога е доста трудно да отделяте време преди или след работа за посещения на фитнеса, особено ако имате семейство и деца. Малкото време, което имате вечер, обикновено не стига за всичко. По този начин живеят много хора.\r\n \r\nНо добрата новина е, че дори малкото усилие за движение през деня помага за намаляване на сърдечносъдовия риск и позволява на тялото да изгаря повече калории, което пък ви помага да постигнете по-добри резултати в контрола на теглото.\r\n \r\nВижте 5 прости начина, по които можете да се движите повече в ежедневието си.\r\n \r\n\r\n \r\nВместо да взимате колата и да пътувате с нея до някой отдалечен хипермаркет, където има всичко, от което се нуждаете, отделяйте си време за разходка до кварталните магазинчета. Освен че в тях има пресни и внимателно подбрани продукти, често дори по-качествени от тези в големите вериги, тези разходки ви дават възможност да се движите повече, докато вършите нещо полезно.\r\n \r\n\r\n \r\nКогато оставяте колата си по-далече от мястото, до което трябва да стигнете, си давате възможност да походите малко повече. Може да ви се струва нищо и никакво движение, но то определено има значение на фона на заседналия начин на живот.\r\n\r\n", "date": "2019.02.24", "title": "Как да сте по-активни и в движение през целия ден"}
{"url": "https://www.dnes.bg/rusia/2019/02/24/kola-ubi-dvama-i-rani-trima-v-sankt-peterburg.402990", "text": "Кола се качи на тротоара и блъсна пешеходци на централния булевард \"Невски проспект\" в Санкт Петербург. Има двама загинали, а трима са настанени в болница, съобщи \"РИА Новости\".\r\nИнцидентът е станал през нощта, но улиците на града са били оживени, понеже Санкт Петербург е популярна туристическа дестинация, а градът понякога буквално не спи.\r\nШофьорът на колата първо се е блъснал в два автомобила, след което се е качил на тротоара и с много голяма скорост е преминал през група хора. Изключва се версията за терористичен акт, предава bTV.\r\nВ социалните мрежи се появи и видео, на което се вижда как колата блъска хората с голяма скорост. Предполага се, че водачът е бил пиян.\r\nЗаподозреният шофьор е задържан.", "date": "2019.02.24", "title": "Кола уби двама и рани трима в Санкт Петербург"}
{"url": "https://www.dnes.bg/stranata/2019/02/24/bylgariia-s-ryst-nad-sredniia-za-es-pri-noshtuvkite-za-2018-g.402991", "text": "България се нарежда сред държавите с ръст, по-висок от средния за Европейския съюз /ЕС/, по показател нощувки в местата за настаняване. Това показват публикуваните предварителни данни на Евростат за 2018 г., съобщиха от Министерството на туризма.\n\n\n\n\r\nСпоред статистиката нощувките в места за настаняване с 10 и повече легла в страната ни са над 26,8 млн. през миналата година, а отчетеният ръст е 3 на сто. Регистрираното средно за ЕС увеличение е 2,2 процента. По ръст страната ни изпреварва държави като Дания - 2,7 процента, Франция - 2,4 процента, Гърция - 0,5 процента, и Италия - 1,9 процента.\n\r\nДанните на Евростат доказват, че усилията да популяризираме страната като дестинация за качествен туризъм с разнообразни възможности за почивка, дават резултати, коментира министърът на туризма Николина Ангелкова. Постигнатото през последните три години обаче трябва да ни амбицира да се борим за доверието на всеки турист, смята министърът.\n                    \n                    \n                \r\nПо показател нощувки, реализирани от чужденци в места за настаняване с 10 и повече легла, резултатите за България са над 17,7 млн., като увеличението им е 3,8 на сто. Ръстът у нас отново изпреварва средния за страните от ЕС, който е 2 процента. Нарастването при конкурентни на България страни за нощувките, реализирани от чужди граждани, е както следва: Хърватия - 3,5 процента, Гърция - 2,5 процента, Кипър - 3,2 процента.\n\r\nОбщият размер на приходите у нас от международен туризъм за 2018 г. е над 7,3 млрд. лв., което е ръст от 6,5 на сто, показват последните данни на Българската народна банка /БНБ/, се посочва в съобщението.", "date": "2019.02.24", "title": "България с ръст над средния за ЕС при нощувките за 2018 г."}
{"url": "https://www.dnes.bg/politika/2019/02/24/posreshtnaha-boiko-borisov-v-egipet.402992", "text": "Министър-председателят Бойко Борисов бе официално посрещнат в Египет, където ще участва в срещата на върха между държавите-членки на Европейския съюз и държавите-членки на Лигата на арабските държави, съобщиха от Правителствената информационна служба.\n\n\r\nФорумът ще се проведе днес и утре в египетския град Шарм Ел-Шейх.\n\r\nСрещата на върха в Египет ще събере за първи път държавните и правителствените ръководители от ЕС и Лигата на арабските държави. Целта на форума е да бъде постигнато задълбочаване на европейско-арабското партньорство и да бъдат начертани насоки за справяне с глобалните предизвикателства. \n\r\nЛидерите от ЕС и Лигата на арабските държави ще направят още преглед на отношенията между двете страни и ще обсъдят общите усилия за решаване на регионални въпроси от взаимен интерес. \n                    \n                    \n                \r\nВъв фокуса на разговорите в Шарм Ел-Шейх ще бъдат теми като търговия и инвестиции, миграция, сигурност и ситуацията в региона. Срещата на върха в Шарм Ел-Шейх трябва да подчертае необходимостта от засилени стратегически отношения между ЕС и арабския свят.\n\r\nПрезидентът Доналд Туск ще бъде съпредседател на срещата на високо равнище заедно с египетския президент Абдел Фатах ал-Сиси.", "date": "2019.02.24", "title": "Посрещнаха Бойко Борисов в Египет"}
{"url": "https://www.dnes.bg/football/2019/02/24/po-minuti-levski-cska-1-0.402982", "text": "\"Левски\" и ЦСКА се изправят един срещу друг в най-големия мач на България.\r\nДвамата треньори, съответно Георги Дерменджиев и Любо Пенев, избраха съставите си за Вечното дерби.\r\n \r\nОчаквано голмайсторът на Първа лига Станислав Костов (17) повежда атаката на \"сините\" в отсъствието на контузения Валери Божинов. На вратата е Николай Михайлов, в предни позиции ще действат още Паулиньо и Жеросон Кабрал по крилата и Давиде Мариани зад нападателя.\r\n \r\nЛюбо Пенев хвърля в боя младия Иван Турицов, който е десен защитник. Мястото на наказания Кристиан Малинов заема Жанио Бикел, атаката повежда Али Соу. Стивън Перейра пък е предпочетен пред Ангел Лясков за ляв бранител. Възстановеният Рафаел Енрике сяда на пейката.\r\n \r\n \r\n ", "date": "2019.02.24", "title": "По минути: \"Левски\" - ЦСКА 1:0"}
{"url": "https://www.dnes.bg/business/2019/02/24/cenite-traino-vyrviat-nagore-osnovnite-hrani-poskypvat.402975", "text": "Доматите от внос поевтиняват тази седмица с 3.4 на сто, до 2,30 лева за килограм, а краставиците от внос се търгуват без промяна по 2,77 лева за килограм. Картофите поскъпват с 1,1 на сто и се продават по 0,93 лева за килограм на едро. Това показва индексът на тържищните цени /ИТЦ/, който отразява цените на хранителните стоки на едро. \r\nТази седмица той се повиши с 1,82 на сто до 1,560 пункта, съобщава Държавната комисия по стоковите борси и тържищата /ДКСБТ/.\n\r\nМорковите се търгуват по 1,03 лева за килограм. \n\r\nЗелето поскъпва с 3.8 процента, до 1,09 лева за килограм.\n\r\nЯбълките поевтиняват с 7,8 на сто, до 0,95 лв./кг. Цената на портокалите се повишава с 3,4 на сто, до 1,22 лева за килограм. Мандарините поевтиняват с 1,3 на сто и се търгуват по 1,53 лева за килограм. Бананите поскъпват с 0,9 на сто, до 2,13 лева за килограм. Лимоните се продават по 1,73 лева за килограм.\n                    \n                    \n                \r\nКравето сирене поскъпва с 0,3 на сто и се търгува по 5,98 лв./кг; кашкавалът, тип \"Витоша\" се купува по 10,03 лв./кг, а олиото поскъпва с 1,6 на сто и се купува по 1,91 лева за литър. Каймата се търгува по 4,60 лева за килограм. Пакетче краве масло от 125 грама поскъпва с 4,6 на сто и се продава по 2,28 лева. \n\r\nПилешкото замразено месо поскъпва с 2,4 на сто и и се продава по 3,85 лева за килограм на едро в края на седмицата. Захарта се търгува по 1,16 лв./кг, а брашното, тип \"500\" поскъпва с 6,8 на сто и се продава по 0,94 лева. \n\r\nЯйцата се продават по 0,19 лева за брой.\n\r\n ", "date": "2019.02.24", "title": "Цените трайно вървят нагоре, основните храни поскъпват "}
{"url": "https://www.dnes.bg/stranata/2019/02/24/slynchaka-gubi-slavata-na-alkoholna-destinaciia-stava-semeen-kurort.402961", "text": "Българският Слънчев бряг е класиран 5-и сред десетте най-достъпни европейски курорта в рейтинг на семейните почивки ол инклузив за лятото на 2019 г. Той е изготвен от сайта TravelSupermarket, който проучва и сравнява цените на туристическия пазар.\n\n Абсолютен рекордьор е Испания – тя държи не само първото, но и още четири места в класацията на евтините ваканции в Европа. В листата са още Гърция, Мароко, Турция, пише \"“.\n\r\nБългарският курорт Слънчев бряг  като че ли е по-известен с купонджийските си сцени, но също така има красиви плажове и предлага различни водни спортове, пише TravelSupermarket. \n                    \n                    \n                \r\nТуристите се забавляват на игрище за пейнтбол, писта за картинг и аквапарк. Заради всичко това и ниските цени сайтът го поставя 5-и в класацията. Той сочи, че в хотел “Диамант” (4 звезди) на 250 м от морето 7-дневна пакетна ваканция се предлага за 250 до 380 евро на човек в зависимост от мястото на излитане от Великобритания.\n\r\nПроучване показва, че пакетните почивки продължават да трупат популярност. Само във Великобритания тази година планиращите такива ваканции са с 14 на сто повече, а офертите са поевтинели с 36% спрямо миналото лято.\r\n ", "date": "2019.02.24", "title": "Слънчака губи славата на алкохолна дестинация, става семеен курорт!"}
{"url": "https://www.dnes.bg/sofia/2019/02/24/snegyt-spira-studyt-ostava-temperaturite-nai-mnogo-do-2-s-v-nedelia.402962", "text": "Жълт код за опасно студено време е обявен в 12 области в Западна и Централна България за днес, 24 февруари.\n\r\nПрез целия ден отрицателни ще останат температурите в областите София - град, София - област, Перник, Ловеч, Габрово, Търговище, Разград и Шумен. В планинската част от областите Монтана, Враца и Велико Търново дневните температури също ще останат под нулата.\n\r\nЩе преобладава слънчево време, над Югоизточна България ще е със значителна облачност и на отделни места там ще превали слаб сняг, \n\r\nВятърът ще е от север-североизток, ще бъде слаб, в източните райони - умерен. \n                    \n                    \n                \r\nМаксималните температури ще са предимно между минус 2° и 3°, минималните до -11°.\n\r\nНад планините облачността ще е променлива, по-значителна над източната половина от страната. Ще е почти без валежи. \n\r\nЩе духа умерен, по-високите и открити части и временно силен североизточен вятър и остават условията за снегонавявания. Максимална температура на височина 1200 метра - около минус 5°, на 2000 метра - около минус 10°.\n\r\n ", "date": "2019.02.24", "title": "Снегът спира, студът остава, температурите най-много до -2°С в неделя "}
{"url": "https://www.dnes.bg/usa/2019/02/24/probiv-jena-pri-tova-princesa-e-poslanik-na-sauditska-arabiia.402964", "text": "Саудитска Арабия обяви снощи назначаването на принцеса Рима бинт Бандар Ал Сауд за посланик в САЩ, предадоха Асошиейтед прес и Ройтерс, цитирани от БТА.\r\nТова е първият случай в историята на Саудитска Арабия, при който жена бива назначавана за посланик. \r\nПринцесата е дъщеря на дългогодишния посланик във Вашингтон Бандар бин Султан Ал Сауд. \r\nПредстои й тежка работа за подобряването на двустранните отношения.\r\nДосегашният посланик във Вашингтон принц Халед бин Салман Ал Сауд, син на крал Салман и бивш пилот на изтребител, ще бъде назначен за заместник министър на отбраната на Саудитска Арабия.\r\n ", "date": "2019.02.24", "title": "Пробив! Жена, при това принцеса е посланик на Саудитска Арабия "}
{"url": "https://www.dnes.bg/football/2019/02/24/zatvariat-centyra-na-sofiia-za-vechnoto-debri-levski-cska.402965", "text": "Столичната дирекция на вътрешните работи със засилени мерки за сигурност заради дербито между \"Левски\" и \"ЦСКА\".\r\nМачът ще се играе в неделя от 13 часа на Националния стадион \"Васил Левски\". \r\nПред стадиона ще има пропускатели пунктове и ще се проверява за пиротехника и оръжие. \r\nНяма да се допускат пияни и дрогирани фенове.\r\nПо традиция ще бъдат затворени и част от централните улици в София в района на стадиона. \r\nДо 20 часа вечерта са забранени престоят и паркирането при сектор \"Г\", а до 15 часа – на моста пред стадиона, на ул. \"Ген. Гурко\" между булевардите \"Евлоги и Христо Георгиеви” и \"Васил Левски\". ", "date": "2019.02.24", "title": "Затварят центъра на София за вечното дебри \"Левски\" - ЦСКА"}
{"url": "https://www.dnes.bg/sofia/2019/02/24/zaledeni-i-zasnejeni-pytishta-zaradi-niskite-temperaturi.402966", "text": "Заради минусовите температури пътищата на много места са заледени и заснежени. \r\nАгенция \"Пътна инфраструктура\" апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи.\r\nПри необходимост е възможно да  се спира движението за извършване на снегопочистване и превантивна обработка на пътните участъци, за да се избегне възникването на пътни инциденти. ", "date": "2019.02.24", "title": "Заледени и заснежени пътища заради ниските температури"}
{"url": "https://www.dnes.bg/world/2019/02/24/pishman-maistori-13-v-bolnica-varili-kafe-na-pechka-s-vyglishta.402968", "text": "Тринадесет души се отровиха с въглероден окис на парти в германския град Крефелд, след като сварили кафе на печка с въглища, предаде БТА като се позова на ДПА.\r\nСпоред представители на пожарната седем души се оплакали от пристъпи на прилошаване малко след сваряването на кафето снощи. \r\nТе отишли в болницата, за да получат помощ. След това спасителните служби отишли в апартамента и открили още трима души с аналогични симптоми. Други трима пациенти били открити в собствените си апартаменти.\r\nВъглеродният оксид се появява при изгарянето на въглища или газ в условия, където притокът на въздух е ограничен.\r\nГазът без мирис може да доведе до загуба на съзнание и смърт от задушаване.", "date": "2019.02.24", "title": "Пишман майстори: 13 в болница, варили кафе на печка с въглища"}
{"url": "https://www.dnes.bg/football/2019/02/24/liubo-penev-s-2-bona-zaplata-no-samo-na-kniga-za-pred-bankite.402969", "text": "Любослав Пенев е най-евтиният треньор в елита, пише \"Меридиан Мач\". Той се разписва срещу 2000 лева на месец. Това е сумата, която фигурира в договора му, който е депозиран от \"червените\" в БФС.\n\r\nМесечното възнаграждение би било наистина достойно за помощник, какъвто на книга се води Любо, както стана ясно през седмицата. Причината е, че Нестор Ел Маестро все още не е оформил раздялата си с ЦСКА и продължава да е по документи старши треньор.\n\r\nТази ситуация с Любо Пенев обаче е само привидна. Според запознати той се е наел да вдига \"червените\" срещу 25 000 лева. Схемата не е нова за него.\n\r\nБившият национал от години работи по този начин, за да финтира банките, на които дължи сериозни суми и са наложили запори на имуществото му. \n                    \n                    \n                \r\nПри неуспялата му кандидатура за президент за БФС стана ясно, че той не е покрил дълг от 2 681 829 лв. главница, лихви и разходи към един от известните трезори в България. \n\r\nПодобно обвинение към него отправи и изпълнителният директор на Лудогорец Ангел Петричев, след като Пенев атакува жлъчно \"орлите\" през седмицата.\n\r\nВ Литекс заплатата му като треньор се равняваше на 40 000 лева. Това бе е 10 бона по-малко от възнаграждението му в ЦСКА по времето на Димитър Борисов и Иво Иванов. А именно тогава се стигна до конфузната ситуация да бъде спрян от граничните власти и да не отпътува с отбора за гостуването на Фулъм заради непокритите задължения към банките.\n\r\nПрез 2015 година, когато Любо се завърна на \"Армията\", за да води ЦСКА в пет мача, пък бе обявено, че ще получи за услугите си точно 1100 лева.\r\n \r\n", "date": "2019.02.24", "title": "Любо Пенев с 2 бона заплата, но само на книга, за пред банките"}
{"url": "https://www.dnes.bg/kino/2019/02/24/samotata-v-nas-okolo-nas-zavryshtane.402773", "text": "Не са много режисьорите, които още с дебюта си категорично заявяват позициите си на майстори на кино разказа. Но Андрей Звягинцев е от тях и именно първият му игрален филм \"Завръщане\" го изстрелва на върха на седмото изкуство.\n\r\nПродукцията си извоюва \"Златен лъв\" в конкурсната програма на кинофестивала във Венеция през 2003 г. и веднага специалистите правят аналогия с \"Иваново детство\" на Андрей Тарковски, също носител на  \"Златен лъв\".\r\nСюжетът в \"Завръщане\" ни вмъква в живота на едно семейство. Баща внезапно се прибира у дома, за да се срещне с двамата си сина, които са пораснали и почти не го познават.\r\nЗаедно тръгват из руската северна пустош за риболов. По пътя празнотата от 12-годишното му отсъствие се пропуква Звягинцев проследява отблизо незнанието на тримата да стигнат един до друг.\r\n                    \n                    \n                Благодарение на дългите кадри на оператора Миша Кричман, вдишващи природата и едновременно с това стоящи на респектиращо разстояние от персонажите, филмът изследва човешката немощ пред силата на природата.\r\nПривидно баналният конфликт между родители и деца стига твърде далеч, изследвайки ролята на бащата като  биологичен родител, като настойник и като Бог. Звягинцев е безмилостен, надниквайки в самотата на всеки един от героите. Нюансите са студени, мрачни, безизразни, предвестник на човешка трагедия.\n\r\nГледайте \"Завръщане\" на 24 февруари от 23.00 часа по телевизия .", "date": "2019.02.24", "title": "Самотата в нас, около нас: \"Завръщане\" "}
{"url": "https://www.dnes.bg/obshtestvo/2019/02/24/gerb-i-bsp-mobiliziraha-elektorata-za-evrovota-80-gotovi-za-urnite.402967", "text": "За над половината от всички българи (54%) предстоящите избори за Европейски парламент са важни, като от тях само 14% са на мнение, че са изключително важни. Това показва проучване на Изследователски център “Тренд” по поръчка на “”. То е проведено от 5 до 13 февруари.\n\n\n В демографските разбивки ясно личи, че най-важен е евровотът за симпатизантите на БСП и ГЕРБ, като сборът от опциите “изключително важни” и “по-скоро важни” сред привържениците на двете големи партии е близо 80%. \r\nТова говори за силна мобилизация и сред двата електората за предстоящите избори. \n                    \n                    \n                \r\nВидимо по-слаб интерес към евровота през май се регистрира сред най-младите (18-29), което обаче може да се окаже и потенциален електорален резерв за някои формации.\n\r\nВ сравнителен план между проучването ни през януари и това през февруари не се отчита динамика спрямо партийните предпочитания на основните партии. \n\r\nГЕРБ задържа първото място и този месец (18,3%), с минимална преднина пред основния партиен опонент в лицето на БСП (17,1%). Запазва се и двойната разлика между ДПС (6,9%) и “Обединени патриоти” (3,5%). \n\r\nПарламентът е институцията с най-високи отрицателни оценки за своята работа (68%), а съдът - с най-ниски положителни (20%). \n\r\nОмбудсманът е институцията, събираща най-широко одобрение (63% положителни оценки срещу 20% отрицателни), превишаващи за пореден месец стойностите на президента (53% положителни срещу 31% отрицателни).\n\r\n22% оценяват положително работата на прокуратурата, а 56% са на обратното мнение.\n\r\nАрмията и Българската православна църква регистрират по-високо одобрение за своята работа за сметка на неодобрението.\n\r\nПоложителна оценка армията среща сред 47%, докато отрицателната е 31%.\n\r\nЦърквата от своя страна се ползва с подкрепата на малко под половината (49%) от всички български граждани срещу малко над една пета (21%), които са на обратното мнение.", "date": "2019.02.24", "title": "ГЕРБ и БСП мобилизираха електората за евровота, 80% готови за урните "}
{"url": "https://www.dnes.bg/notifikacii/2019/02/24/koi-e-noviiat-interkontinentalen-shampion-na-wako-pro.402971", "text": "\nСлед оспорвана среща и 2:1 съдийски гласове Християн Корунчев от България е новият интерконтинентален шампион на WAKO PRO, съобщава Boec.bg.\n\r\nДвубоят от категория до 78 кг., стил К-1, бе кулминацията от програмата на първото издание на бойната гала Senshi. \n\r\nСъбитието премина при огромен интерес и пълна зала \"Конгресна“ във Варна и бе съпътствано от невиждано досега светлинно и аудиовизионно шоу за бойна гала.\n\r\nСлед изиграването на пълни пет рунда, Корунчев се наложи над своя противник с 2:1 съдийски гласа. Така българинът постигна втора победа над Тодорович с такова съдийско решение, като двамата имат една среща и при аматьорите.\r\n \r\nЕвропейската титла на WAKO PRO отиде при сърбина Любо Ялови, който се би с македонеца Бобан Илиоски. \n                \n                \r\nПобедата на Ялови дойде след неединодушно съдийско решение.", "date": "2019.02.24", "title": "Кой е новият интерконтинентален шампион на WAKO PRO? "}
{"url": "https://www.dnes.bg/notifikacii/2019/02/24/romite-v-ungariia-disciplinirani-makar-i-neintegrirani.402963", "text": "Преди десет години десни екстремисти извършиха серия от убийства срещу роми в Унгария. Междувременно президентът Виктор Орбан успя да наложи представите на мнозинството относно малцинствата, пише . \n\r\nУбийците пристигнали в полунощ: първо подпалили къщата, а когато семейството с две деца тръгнало да бяга от пламъците, нападателите открили стрелба по тях с пушки с рязана цев. 28-годишният баща Роберт Чорба и четиригодишният му син загинали, дъщерята оцеляла, макар и тежко ранена, а майката се отървала с по-леки наранявания.\n                \n                \r\nДруго чудовищно престъпление от серията расистки убийства на роми е извършено в селище на около 60 километра югоизточно от Будапеща. През 2008 и 2009 година там загинали общо шестима роми, а други 55 души, повечето от които също роми, били ранени, някои тежко.\n\r\n\n\r\nПреди 10 години - в крайната фаза от управлението на едно корумпирано и хаотично социаллиберално правителство - навсякъде в Унгария маршируваха десноекстремистки групи, настоявайки за \"решаване на ромския въпрос\".\n\r\nДнес четиримата извършители на серията убийства са в затвора, а насилието срещу роми изглежда като далечен спомен от миналото. Правителството на Виктор Орбан вижда в това положително развитие в страната един от големите си успехи. Представители на управляващите подчертават, че правителство води безкомпромисен курс срещу десноекстремистките прояви и полага успешни усилия за интеграцията на ромите - най-вече чрез своята програма за социално подпомагане. \n\r\nКритиците обаче гледат на интеграцията на ромите другояче. Те твърдят, че правителството на Орбан си е присвоило определена антиромска, съобразявайки се с нагласите на своя електорат.\r\nОт друга страна ромите са изтласкани в периферията на обществото чрез регулаторно-политически социални мерки. \"Обществото се успокои, защото държавата осъществява това, което много хора си представят като твърд подход спрямо ромите\", казва ромският активист Аладар Хорват.\n\r\nТой е първият депутат-ром от Либералната партия след края на диктатурата в Унгария. \"Много хора симпатизират на партията Фидес, защото тя дисциплинира ромите\", споделя той.\r\nСамият Орбан не е изявен противник на ромите, което обаче не му пречи да не е последователен в отношението си към тях. Навремето той бе казал, че ромите също трябва да работят, за да има в Унгария достатъчно данъкоплатци. \"От престъпност не може да се живее! Също и от социални помощи\", посочи тогава Орбан.\r\nКолективното заклеймяване на ромите като престъпници и мързеливци е широко разпространен унгарски наратив, който Орбан използва за послание към своите избиратели. \n\r\nНа практика в Унгария не е осъществена истинска интеграция и включване за повечето от живеещите в страната между 600 хиляди и 800 хиляди роми. Общественополезният труд е задължителен за получателите на социални помощи - който отказва да работи в комуналните услуги, губи правото на помощи. Според унгарските социолози, комуналната дейност не е открила пътя към свободния трудов пазар за повечето участници. Законовите рамки позволяват на местното управление да контролира почти като полиция бедните хора, сред които има и много роми. При недостатъчна хигиена в домакинството или бягства на децата от училище, бедните домакинства са заплашени от незабавно спиране на социалните помощи. А сегрегацията в училищата се е превърнала в неписан закон за много региони в Унгария. Докато бедните и ромските деца ходят в държавните училища, децата на заможните унгарци посещават частни училища, финансирани косвено от държавни фондации. \n\r\nВиктор Орбан обяви нова обхватна програма за подпомагане на семействата. В рамките на тази програма родителите могат да получават изгодни заеми при положение, че през последните три години са работили и са плащали данъци. Ясно е, че тези мерки не засягат ромите. \"Унгарската социална политика не се съобразява с живеещите в дълбока бедност, към които принадлежат и повечето роми\", казва бившият либерален депутат Йозеф Гуляш, който от десет години координира частна инициатива за подкрепа на оцелелите от серията ромски убийства. \"Включването на ромите в обществото е още по-безперспективно, отколкото в началото на новото хилядолетие. Положението на оцелелите от серията ромски убийства също показва това много отчетливо\", допълва той.\n\r\n\r\nЕлизабет Чорба - майка на убития Роберт Чорба - се е примирила с мъката си. Тя живее с децата и внуците си само на няколко крачки от мястото на убийството в къща, плачеща за ремонт. Нейният съпруг е починал през 2013 година, а децата и внуците ѝ преживяват от нередовна работа на парче. Семейството получава редовна помощ само от инициативата на Йозеф Гуляш. Никой друг не се сеща за тях - нито от общината, нито някой политик се е сетил да се обади по случай навършването на 10 години от убийствата.\r\n", "date": "2019.02.24", "title": "Ромите в Унгария - дисциплинирани, макар и неинтегрирани "}
{"url": "https://www.dnes.bg/notifikacii/2019/02/24/zrelishtni-bitki-i-strahoviti-nokauti-na-senshi.402972", "text": "Първото издание на най-новата професионална бойна верига за К-1 и муай-тай битки у нас SENSHI не разочарова феновете на бойните спортове в Двореца на културата и спорта във Варна, пише . \n Зрелищни битки и страховити нокаути разтърсиха морската ни столицата, а бойците, които блеснаха най-ярко на този боен спектакъл бяха удостоени от организаторите на SENSHI с награди – специални статуетки за отличното им представяне.\n\r\nЧетири от десет битки по правилата на К-1 приключиха преди последния съдийски гонг, а за най-зрелищен нокаут за вечерта бе определен този на боеца от СК \"Скорпион“ Димитър Пенчев. Той се изправи срещу Сергей Заносиев в битка до 68 кг. и само след минута и половина игра и сравнително бавно начало на съревнованието, българинът отправи страхотен хай-кик без заготовка към главата на съперника си. Роденият в Плевен боец пласира мощния си десен крак в слепоочието на румънеца и го изпрати в нокаут. Заносиев все пак успя да се изправи с помощта на рефера, но очевидно беше изгубил контрол върху тялото си и главният арбитър нямаше друг вариант, освен да сложи край на битката.\n                \n                \r\nЗа най-зрелищен двубой на вечерта бяха наградени боецът от столичния клуб \"Martial Animals“ Севдалин Славов и боецът от \"Pride and Glory“  Костантин Михайлов, които вдигнаха публиката в Зала „Конгресна“ на крака след три рунда здрава битка изпълнена с драма и нокдауни. Двубоят беше в една от най-леките категории до (65 кг.), но и двамата демонстрираха завидна мощ зад ударите си. Михайлов спечели съдийското решение, тъй като успя да свали Севдалин на земята и да контролира центъра на ринга през по-голямата част от времето, но столичният боец не остана длъжен на съперника си. Въпреки, че беше пристискан до въжетата и засипван с лавина от удари, Севдалин показа лъвското си сърце и показа, че е готов за бой до последната минута.\n\r\nСъбитието премина при огромен интерес и пълна зала \"Конгресна“ във Варна, и бе съпътствано от невиждано досега светлинно и аудиовизионно шоу за бойна гала.", "date": "2019.02.24", "title": "Зрелищни битки и страховити нокаути на SENSHI"}
{"url": "https://www.dnes.bg/za-da-se-razbirame/2019/02/24/kakyv-e-harakteryt-na-horata-s-pystrite-ochi.402882", "text": "Хората с пъстри очи са безкрайно интересни. Техният цвят на очите е прекрасен микс от няколко други цветове и това ги прави изключително магнетични и привлекателни. Мистериозността на погледа им ни провокира да се поразровим и да разберем повече неща за характерите, които се крият зад тези красиви, пъстри очи.\r\n \r\n\r\n \r\nТози цвят съчетава няколко други, а именно синьо, златно или кафяво и зелено. Пъстрите очи имат по-светла сянка в сравнение с кафявите очи.\r\n \r\nПричините за появата на пъстрите очи могат да бъдат различни. Най-вероятно те се дължат на наследствени гени от родителите. Съществува и друга теория, че цветът на очите зависи и от разпръскването на светлината. За да бъдем точни, трябва да кажем, че хората с пъстри очи имат т. нар. хетерохромия, която е известна като тип пигментация. Някои хора имат израз на хетерохромия в ирисите си, докато при други тя се наблюдава като оцветяване на косата или кожата. Тези характеристики се дължат на липсата или излишъка на меланин.\r\n \r\n\r\n \r\nНещата, свързани с тези личности, са много сложни, но впечатляващи, също като хората, които ги притежават. Сред известните личности с пъстри очи са Дейвид Бекъм, Дженифър Лопес, Харисън Форд, Риана, Кели Кларксън, Тайра Банкс, Деми Мур, Мила Кунис, Дженифър Гарнър. Ето някои техни отличителни черти:\r\n\r\n. Почти всички хора с пъстри очи си приличат по желанието да бъдат абсолютно независими. Те са свободолюбиви и не желаят да са зависими от друг, както и да са длъжни на някого. Не обичат да се опират на близки и приятели, а искат те да са опора за другите.\r\n \r\n\r\n\r\n\r\n\r\n", "date": "2019.02.24", "title": "Какъв е характерът на хората с пъстрите очи? "}
{"url": "https://www.dnes.bg/notifikacii/2019/02/24/bus-i-avtobus-se-udariha-edniiat-shofior-pochina-miasto.402973", "text": "Катастрофа между автобус и микробус стана тази сутрин към 8 ч. в района на Монтана, съобщи bTV.\r\nЗагинал е шофьорът на микробуса.\r\nИнцидентът е станал на един от изходите на града. \r\nВ автобуса, който се е движил по линията София – Видин, е имало само една пътничка.\r\nПо думите ѝ микробусът изведнъж се е отклонил от пътя и се е ударил в автобус. \r\nТова се е случило на прав участък, предполага се, че на шофьора му е прилошало или е заспал.\r\nВодачът на автобуса е откаран за преглед в болница, но не е сериозно пострадал.", "date": "2019.02.24", "title": "Бус и автобус се удариха, едният шофьор почина място"}
{"url": "https://www.dnes.bg/notifikacii/2019/02/24/sybota-12-30-ch-maskirani-napadnaha-15-godishen-s-boks-i-noj-zashto.402974", "text": "15-годишно момче е в \"Пирогов” с хематом на главата и наранявания по тялото и ръцете след побой вчера в София.\r\nМомчето е нападнато вчера към 12:30 ч. на обяд, когато  излиза от дома си, за да отиде на състезание по английски, разказа пред bTV неговият баща Желяз Турлаков.\n\r\nНападнали са го младежи с маски, виждали са се само очите им. Заговарят го двама от тях и го назовават по име. \n\r\nЗапочват да го удрят, той бяга чисто инстинктивно, след което го подгонват още двама. Момчето вижда, че един от тях държи нож, а другият – някакъв метален предмет, вероятно бокс.\n\r\n15-годишното момче се спъва по стълбите, по които тича, и пада. Нападателите започват да го удрят по главата.\n                \n                \r\nЧовек, който седял на пейка наблизо, е видял какво се случва и е започнал да вика. В този момент младежите с маските се разбягват.\n\r\nЗа мен това е опит за убийство, каза Желяз Турлаков. \n\r\nТой е подал жалба в столичното Трето РУ.\n\r\n\r\n ", "date": "2019.02.24", "title": "Събота, 12,30 ч.: Маскирани нападнаха 15-годишен с бокс и нож. Защо?"}
{"url": "https://www.dnes.bg/football/2019/02/24/nad-15-000-fenove-ot-agitkite-na-levski-i-cska-na-stadiona.402970", "text": "Левски и ЦСКА ще се радват на доста добра посещаемост днес, въпреки лошото време, което скова страната, пише \"Меридиан мач\".\n\r\nСправка от продадените до момента билети показва, че на трибуните ще има над 15 000 души. \n\r\n\"Сините“ не се успели до този момент да запълнят два блока в любимия на агитката Сектор Б. На централната трибуна, която също им се полага, нещата са далеч по-добре. Там са останали единици бройки пропуски.\n\r\nКартината е почти същата при \"червените“ фенове“, но с обратен знак. \n\r\nСектор Г е почти разпродаден до дупка, но не така стои положението със Сектор В. Той до този момент в по-голямата си част е празен.\n                    \n                    \n                \r\nБилети ще се продават и днес в часовете до мача, но само онлайн. Касите на стадион \"Васил Левски“ ще бъдат затворени като част от мерките за опазване на реда по време на срещата. Двете агитките получиха и забрана за шествия, както и за струпване на голям брой свои членове на едно място.\n\r\n\r\n ", "date": "2019.02.24", "title": "Над 15 000 фенове от агитките на \"Левски\" и ЦСКА на стадиона"}
{"url": "https://www.dnes.bg/sofia/2019/02/24/chasti-ot-sofiia-ostavat-na-suho-v-ponedelnik.402976", "text": "Заради подмяна на сградно водопроводно отклонение на ул.\"Русалка\" кв. \"Орландовци\" се налага спиране на водата утре от 9:00 до 19:00 часа на живеещите по ул. \"Русалка\" от ул. \"Царево\" до ул. 254 . Това съобщиха от \"Софийска вода\".\r\nЗа извършване на смяна на спирателен кран на бул.\"Цариградско шосе\" се налага спиране на водоподаването от 10:00 до 15:30 часа на живеещи на бул. \"Цариградско шосе\" от номер 164 до първия километър на магистралата, вилна зона \"Врана - Лозен - Триъгълника\" и Институт по генетика на растенията.\r\n ", "date": "2019.02.24", "title": "Части от София остават на сухо в понеделник"}
{"url": "https://www.dnes.bg/obshtestvo/2019/02/24/sylzi-bolka-i-strahove-aleks-bez-laskin-v-nishtoto-sym.402977", "text": "Ураган от емоции със спотаени сълзи. За неизживените мигове и неизпълнените обещания, за животът, който е замръзнал на стоп пауза. Това е разказът на Александра Сърчаджиева 40 дни след загубата на най-близкия й човек – Иван Ласкин.\r\n\n\n\n\r\n\"Аз съм в нищото. На дъното съм все още. Объркана съм много, не знам точно какво ми се случва, как да се измъкна. Истината е, че се чувствам като едно малко дете, което го е страх от неизвестното, само, изгубено в гората\", споделя актрисата пред Нова тв.\n\r\nТя обясни, че 40 дни след смъртта на Иван, е в ступор, има много емоции в себе си.\n\r\n\"Искам да хвърлям, да викам, да крещя, да рева. Имам огромна нужда. Искам да изпотроша всичко, да излея всичките си емоции, но да излезе всичко това, което в момента е в мен, защото то ме задушава и не мога да си поема въздух\", призна тя.\n                    \n                    \n                \r\nАлекс разказва, че единственото, което я крепи е дъщеря й. \n\r\n\"Трябва да продължа напред, защото това дете оттук нататък ще разчита единствено и само на мен. Страх ме е как ще си отгледам детето. Не съм си представяла живота си по този начин никога. Не съм си представяла, че ще загубя за мъжа до себе си, че трябва да отговарям на въпросите на едно дете защо Господ прибира добрите хора, а лошите ги оставя. Иван беше всичко за мен. Знам, че трябва да съм силна, но истината е, че се уморих да съм силна\", каза актрисата.\n\r\nТя сподели още, че е на дъното по всякакъв начин – физически, психически, емоционално, финансово.\n\r\n\"Моят живот в момента е спрял, не живея. Каква съм била в предишен живот - изрод ли, че трябва да мина през тая болка“, попита със сълзи на очи Сърчаджиева. \n\r\nСпоред нея колкото повече време минава, толкова повече изгубеният човек ти липсва, а вечерите са най- трудни.\n\r\n\"Душата ти се разкъсва, не знаеш накъде и е толкова всичко страшно около теб\", сподели тя.\n\r\nЗа дъщеря й, Алекс отбеляза, че София приема много трудно загубата.\n\r\n\"Каза ми, че съм най-гадната майка на света, каза ми, че е трябвало да й го кажа като стане на 10 години. Имаше дни, в които не искаше да разговаря с мен. Сега е вкопчена в  мен, защото я е страх да не си отида и аз. Беше ми сърдита защо не е била на погребението, след това ме помоли да отидем на гробищата. Тя каза - той тук ли е, може ли да го изровиш да го прегърна?\", разказа Алекс.\n\r\n\"Моята трагедия е публична, всички те гледат как страдаш, безумни неща се пишат. Когато се случи нещо такова, човек трябва да се смири. На цялата ми трагедия трябваше да обясня какво е жълта преса“, сподели актрисата. \n\r\n\"Два месеца и половина живяхме във втора градска. Имаше цироза. Хората ми казаха, че единственият му шанс е спешна трансплантация на дроб“, каза още тя. \n\r\nСпоред нея твърдението на Ласкин, че има проблем с алкохола е била поредната му изцепка. \n\r\n\"Той реши отново всички да гръмнат. Иван е пил колкото всеки средностатистически българин. Не успя да се справи с фалша, с лицемерието, със злобата, със света. Той не разбра този свят и този свят не разбра Иван“, каза Сърчаджиева. \n\r\n\"Не съм му гневна, няма за какво. Той не искаше да умре. Когато се видяхме с него на 20 декември, ми каза: Ей, Сашке, ще се справя, ще изляза оттук, ще си отгледам детето и... той отиде на пътуване, а аз останах на гарата да го чакам. Това беше последния разговор с него, плакахме много\", сподели Алекс.  \n\r\nТя разказа и за една страшна нумерология, до която е стигнала последните дни - \"Нашата разлика между мен и Иван е 13 години. Разликата между мен и голямата му дъщеря Люба е 13 години, между Люба и София е 13 години, майка ми почина преди 13 години\". \n\r\n\"Неистово искам да изплувам. Да видя лъча, който пробива. Искам да изляза на зелена поляна с бели маргарити, да чуя птичка. Кога ще стане, не знам.. Научих се на търпение, научих се да не правя планове, а да живея ден за ден. Смирена съм, ще мина и през този урок. Това, което казват, че Господ праща изпитание на силните, аз не искам да съм силна. Не си представях живота такъв, наистина! Не си ги представях така нещата. Израснала съм без баща, а сега и моето дете ще е така. София ми каза \"знаеш ли какво е да плачеш за баща ти, който го няма и майка ти да е някъде по хората и да я няма\", каза Алекс. \n\r\n\"Нямаш избор. Оттук нанякъде. Надявам се пътят да не е трънлив, да бъде по- лек, Дано!, пожела си актрисата Александра Сърчаджиева.", "date": "2019.02.24", "title": "Сълзи, болка и страхове…Алекс без Ласкин: В нищото съм!"}
{"url": "https://www.dnes.bg/crime/2019/02/24/spipaha-nad-4-tona-rakiia-mente-v-punkt-za-izkupuvane-na-bilki.402978", "text": "62-годишен мъж съхранявал в пункт за изкупуване на билки в панагюрското село Левски голямо количество алкохол, разфасован в различни по вид и обем съдове, съобщава МВР. \r\nОбщият обем на установената стока без бандерол е 4271 литра. \r\nАлкохолът е иззет, а мъжът е задържан в ареста на РУ-Пазарджик.\r\n ", "date": "2019.02.24", "title": " Спипаха над 4 тона ракия менте в пункт за изкупуване на билки "}
{"url": "https://www.dnes.bg/notifikacii/2019/02/24/bylgarite-razgromiha-oponentite-si-na-senshi.402980", "text": "При изключителен интерес и с триумф за България приключи първата професионална бойна гала вечер от серията спортни двубои SENSHI. \n Пред препълнена зала \"Конгреса“ в Двореца на културата и спорта Християн Корунчев спечели Интерконтиненталната титла на WAKO PRO. Той успя да надделее над противника си Никола Тодорович в категория до 78 кг, стил К-1, след 5 пълни рунда.\n\r\nСрещата беше кулминацията на вечерта и беше изключително оспорвана, като финалните два рунда бяха определящи за победата на българина.\r\n \r\nВторият голям двубой за Европейска титла на WAKO PRO от бойната карта на SENSHI завърши в полза на сърбина Любо Ялови. \n                \n                \r\nТой се изправи срещу Бобан Илиоски от Македония и победи с 2:1 съдийски гласа. Това бе и единствената среща на SENSHI, спечелена от боец, който не е от България.\n\r\nРодните кикбоксьори разгромиха противниците си от Македония, Сърбия, Румъния и Украйна и донесоха 8 победи. \n\r\n", "date": "2019.02.24", "title": "Българите разгромиха опонентите си на SENSHI"}
