{"url": "https://www.dnes.bg/muzika/2019/12/04/stenli-s-nov-album-chujdi-tela.431826", "text": "Десет песни е събрал Стенли в новия си албум \"Чужди тела\". По този повод музикантът подготвяя специален концерт на 26-и декември от 22.00 часа в Sofia Live Club.\r\nПрограмата включва и някои от най-емблематичните хитове на артиста, сред които \"Обсебен\", \"Пътят към храма\", \"Стар парфюм\" и други, част от които са в нови изненадващи аранжименти.\r\nНа сцената до Стенли ще застанат музикантите Димитър Ковачев-Фънки (бас китара), Станислав Вълчев (китари) и Николай Николаев (барабани). За предстоящото събитие в Sofia Live Club, Стенли е поканил и специални гост-музиканти – нашумялата млада рок банда „Innerglow“ и фронтмента на групата „Hayes & Y“ и композитор на \"Чужди тела\" – Благослав Анастасов. \n                    \n                    \n                \n                \n                \n                \r\nАлбумът е създаден в продължение на година като песните в него са реализирани в три различни държави – в студиа в София (България), Манчестър (Великобритания) и Дъблин (Ирландия).\r\nАлбумът включва 10 нови песни, всичките написани от Благослав Анастасов, фронтмен на популярната рок банда \"Hayes & Y\", който живее и работи в Манчестър. Аранжиментите са дело на Благо и Стенли, а за част от песните към тях се присъединява и музикантът Светлин Къслев.\r\nЗа текстовете на песните в новия си албум, Стенли събира съзвездие от близки приятели – популярният поет Александър Петров (\"Ранен сняг\",  \"Манекен\"), телевизионната водеща Наталия Симеонова (\"Тамагочи\", \"Вън от мрака\",  \"Счупено сърце\"), актьорът и звезда от сериала \"Откраднат живот\" Дани Рашев (\"Бягай от мен\", \"Откраднат спомен\", \"Там зад стената\"), емблематичният Любо Киров (\"Чужди тела\") и съпругата на музиканта – актрисата и певица Людмила Сланева–Локо (\"Разговори с нощта\"). Продуцент на албума е Станислав Сланев-Стенли. \n\r\n\"Когато започвах работата по този албум, непрекъснато ме питаха какъв стил ще бъде. Никога не мисля за това, когато създавам музика. Разбира се, при мен в основата е рок музиката, но тя има много разклонения и някъде там е моето място. Нямам жанрово обединение, но знам, че дори и песните да звучат разностилно, пеенето ми ги обединява. Естествено без прекрасните композиции, които Благо написа, всичко това нямаше да се случи. В началото бях леко резервиран, но още при първите демо версии разбрах, че нещата ще се получат. След това със Светльо Къслев работехме почти всеки ден в студиото му, детайл по детайл \" – казва Стенли за албума и добавя: \n\r\n\"През цялото време имаше един човек, който беше до мен - Любо Киров. Той ми даваше импулс, помогна за много от текстовете, така че да звучат. В последствие написа и текста към пилотния сингъл от албума \"Чужди тела\".  Любо е основен \"виновник\" този албум да е реалност\". – завършва артистът.", "date": "2019.12.04", "title": "Стенли с нов албум \"Чужди тела\""}
{"url": "https://www.dnes.bg/zvezdi/2019/12/04/braiyn-mei-postypi-v-bolnica.431877", "text": "Брайън Мей постъпи в болница. Китаристът на легендарната група \"Queen\" шокира своите последователи в Instagram, публикувайки снимка от лечебното заведение.\n\r\nМузикантът побърза да успокои феновете, че е добре и уточни, че е получил травма на крака по време на последното турне с колегите му в САЩ.\n\r\n\"След операцията на прасеца се чувствам добре. На теория, тя трябва да освободи излишното напрежение в ахилесовото сухожилие и така да облекчи болката в петата ми, на която бях подложен в продължение на много месеци\", поясни Мей.\n\r\n\r\nКитаристът обясни още, че по време на концертите с \"Queen\" усещал болка, но бил твърде зает, за да мисли за нея. След това обаче тя се усилила. \n                    \n                    \n                \n                \n                \n                \r\n\"Тичането ми беше силно ограничено и имаше няколко вечери, в които наистина не можех да се движа по сцената\", каза той.\r\nВижте още за Брайън Мей в ", "date": "2019.12.04", "title": "Брайън Мей постъпи в болница"}
{"url": "https://www.dnes.bg/notifikacii/2019/12/04/putin-bylgariia-umishleno-bavi-turski-potok.431887", "text": "Руският президент Владимир Путин заяви днес, че българската страна умишлено бави продължението на \"Турски поток\" на своя територия и Русия. При това положение, ако България се откаже от проекта, Русия ще успее да намери други варианти за доставка на газ за Южна Европа, изтъкна Путин, предаде ТАСС, цитиран от БТА. \r\nТой каза това на съвместна пресконференция в Сочи след среща със сръбския си колега Александър Вучич. \n\r\n\"Въпреки многократните уверения и молби към руската страна да осигури доставки на газ през Турция за България, виждаме, че българската страна, колкото и тъжно и странно да ни звучи, умишлено бави реализацията на проекта на своята територия. Искам да заявя това открито и публично\", изтъкна Путин.\r\n                \n                \n                Държавният глава отбеляза, че ръководството на България, след като прекъсна изпълнението на проекта \"Южен поток\", се е обърнало с молба \"Турски поток\" да бъде реализиран на всяка цена.\r\n\"Но и сега, очевидно, под външен натиск, те се справят неуспешно със строителството. Ще видим как ще се реализира по-нататък този проект през българската територия. Ако българското ръководство не желае, ще намерим други пътища за осъществяване на нашите възможност в Южна Европа\", допълни руският президент.\r\nПроектът Турски поток предвижда построяването на газопровод, състоящ се от две линии с капацитет по 15,75 милиарда кубически метра всяка. Първата линия е предназначена за доставката на газ на турските потребители, а втората - за снабдяване с газ на Южна и Югоизточна Европа.\r\nГазпром гледа на Гърция, Италия, България, Сърбия и Унгария като на потенциални пазари.\r\nПрез ноември българският премиер Бойко Борисов заяви, че газът ще започне да постъпва по газопровода \"Турски поток\" от България за Сърбия до май 2020 година, припомня ТАСС.\r\nПутин посочи пред журналисти след среща със сръбския президент Александър Вучич в Сочи, че сръбският участък от продължението на \"Турски поток\" вече е готов на 81 процента. По думите му полагането на тръбите на територията на Сърбия ще приключи пред идните седмици.\r\nРуският държавен глава отбеляза, че Русия е готова да запази транзита на газ през Украйна, но че засега Киев предлага неприемливи условия за транзита на руски газ.", "date": "2019.12.04", "title": "Путин: България умишлено бави \"Турски поток\" "}
{"url": "https://www.dnes.bg/world/2019/12/04/hvanaha-i-trymp-pohvali-se-sam-che-nareche-triudo-dvulichen.431888", "text": "След като видеото, в което Джъстин Трюдо, Еманюел Макрон и Борис Джонсън се присмиват на Доналд Тръмп, бе разпространено из мрежата, президентът на САЩ обидено заяви, че премиерът на Канада е \"добро момче, но двуличен\" и отмени заключителната си среща пред журналистите. Той обяви, че веднага след срещата с Дания се \"качва на самолета и се връща обратно във Вашингтон\". \n\r\nНо микрофоните в Лондон не работят само за Трюдо и европейските му колеги. Те успяха да уловят и президента на САЩ, който се самопоздрави за това, че е нарекъл канадския премиер \"двуличен\". \r\n\"Беше забавно, когато казах, че този човек е двуличен\", казва Тръмп на записа.\r\n\"О, и знаеш ли какво ще кажат? Той нямаше пресконференция! Той нямаше пресконференция!\",  обяснява още президентът на САЩ. ", "date": "2019.12.04", "title": "Хванаха и Тръмп: Похвали се сам, че нарече Трюдо \"двуличен\""}
{"url": "https://www.dnes.bg/obshtestvo/2019/12/04/borisov-kym-putin-da-doide-i-da-vidi-kak-stroim-turski-potok.431889", "text": "Путин обвини България, че умишлено бави строежа на \"Турски поток\". Премиерът Бойко Борисов веднага отговори на тази нападка от руска страна.\r\n\"Всеки има право да търси алтернативни трасета, ние търсим алтернативна диверсификация. Сигурно не им е приятно, че България е толкова силен и лоялен член на Европейския съюз\", Борисов пред bTV. \n\n\r\n\"С 1 млрд. по-евтини са километрите, които строим, от \"Южен поток\". Нищо не бавим умишлено, нали преди няколко седмици бяхме на 140-150-ия км със сръбския енергиен министър и представители на Саудитска Арабия\", заяви премиерът.\r\n\"Припомням, че открихме връзката с Турция с всичките нови компресорни станции. Забавихме се по простата причина, че изпълнявахме препоръките на ЕС. Да сте чули Брюксел? Да сте чули Вашинготн? Всички ни казват \"Браво\", каза премиерът\", категоричен е Борисов. \n                    \n                    \n                \n                \n                \n                \r\n\"Отговорът ми към Путин е \"добре дошъл\", да дойде и да види, средно по 5 км на ден строим\", заяви той.\n\r\n\"Нервността на руският президент идва и от това, че ние действаме много безкомпромисно към шпионите\", посочи още той.", "date": "2019.12.04", "title": "Борисов към Путин: Да дойде и да види как строим \"Турски поток\""}
{"url": "https://www.dnes.bg/zvezdi/2019/12/04/rita-ora-stana-gadje-sys-sina-na-djyd-lou.431876", "text": "Рита Ора (29) и Рафърти Лоу (23) привлякоха всички погледи на афтърпартито на Британските модни награди в началото на седмицата, когато си тръгнаха хванати за ръка. Двойката избра точно това събитие, за да афишира прясната си връзка.\n\r\nПевицата и синът на актьора Джъд Лоу се запознаха на снимките на римейка \"Туист\" и според мълвата са заедно от няколко седмици.\r\n\"Всички забелязаха и коментираха химията между тях, когато започнаха да работят заедно. Първоначално бяха само клюки и подмятания, но привличането им беше реално и еволюира в нещо значимо.\n\r\nСега и двамата са наясно, че са във връзка и са готови да я афишират. Не можаха да се сдържат да не се хванат за ръце, когато си тръгваха от събитието\", коментира източник пред The Sun.\n                    \n                    \n                \n                \n                \n                \r\nРита, която е с 6 години по-възрастна от Рафърти играе Артфул Соджър в лентата, докато младият Лоу е главният герой и продукцията е неговият пробив на киноекрана. Преди това той работеше като модел.\r\nВижте още за звездите в", "date": "2019.12.04", "title": "Рита Ора стана гадже със сина на Джъд Лоу"}
{"url": "https://www.dnes.bg/stranata/2019/12/04/mashinist-opita-da-iztochi-dizel-ot-vlak-v-svishtov.431820", "text": "Служители на полицейското управление в Свищов разследват опит за кражба на дизелово гориво от жп гарата в града, съобщиха от полицията във Велико Търново.\nОт проведените действия по разследването е установено, че 54-годишен локомотивен машинист от град Левски, е направил опит да източи дизелово гориво от резерворите на дизелов мотрисен влак, композиран на жп гарата в Свищов.\r\n\r\nМъжът е задържан с полицейска мярка за срок до 24 часа. По случая е започнато досъдебно производство.", "date": "2019.12.04", "title": "Машинист опита да източи дизел от влак в Свищов "}
{"url": "https://www.dnes.bg/obshtestvo/2019/12/04/bnb-syvetva-kak-da-se-zashtitim-pri-onlain-bankirane.431818", "text": "БНБ публикува доклад с препоръки за защита при онлайн банкиране. \r\n\r\n\"Основни съвети как да се защитите при избор на услуги за онлайн или мобилно банкиране са полезни, макар и да са по-общо обхванати. Когато се избира каквато и да е услуга, е хубаво тя да бъде проучена предварително – кой я предлага, при какви условия, както и да се направи сравнение между различните доставчици\", каза Иван Стойков, старши финансов анализатор в Moitepari.bg в предаването \"Бизнес старт\" по . \r\n\r\nСтойков даде разяснения за какво трябва да внимават потребителите при условията, написани в договорите за онлайн и мобилно банкиране. \r\n\r\nЦялото интервю можете да гледате ", "date": "2019.12.04", "title": "БНБ съветва как да се защитим при онлайн банкиране "}
{"url": "https://www.dnes.bg/football/2019/12/04/shefyt-na-uefa-na-onezi-idioti-v-bylgariia-ne-im-pukashe-za-futbola.431874", "text": "Президентът на УЕФА Александър Чеферин се изказа много остро за расистките скандали в Европа.\n\r\nТой не подмина евроквалификацията между България и Англия (0:6), която на два пъти  беше прекъсвана заради обиди от малка група фенове към цветнокожите футболисти на гостите. \n\n\r\nСкандалът от месец октомври обиколи всички световни медии и продължава да е сред водещите теми, когато става въпрос за расизъм.\r\n\"Мислите ли, че на тези идиоти в България им пукаше за мач? Те напуснаха стадиона след десет минути. Мислите ли, че на феновете в Хърватия, които нарисуваха свастика на терена, им пука за футбола? Не. Те са точно като нацистката партия от 30-те години на миналия век. И ако ние кажем, че не можем да направим нищо повече, то тогава трябва да спрем да правим каквото и да е\", каза Чеферин.\r\n                    \n                    \n                \n                \n                \n                \r\n ", "date": "2019.12.04", "title": "Шефът на УЕФА: На онези идиоти в България не им пукаше за футбола"}
{"url": "https://www.dnes.bg/zvezdi/2019/12/04/kameryn-dias-ostariavaneto-moje-da-e-krasivo-i-mydro.431875", "text": "Малко преди да навърши 40, Камерън Диас започва да мисли все повече за остаряването. По-скоро всички жени около нея постоянно говорят на тази тема и се гледат в огледалото. Разговаряйки с тях, тя често чува въпроса: \"Не те ли е страх, че кариерата ти е загубена, щом вече не изглеждаш на 25 и всяка може да вземе твоята роля?\". Така притесненията им я вдъхновяват да на пише \"Книга за тялото\" и \"Книга на дълголетието\".\n\r\nОстаряването може да бъде красиво и мъдро. Една жена може да остарява с грация, стига да иска, казва Камерън Диас, която в поредицата от своите книги разказва за хранителния си режим и грижите, които полага, за да изглежда страхотно, дори и без грим.\n                    \n                    \n                \n                \n                \n                \r\nЗамисляйки се за старите си хранителни навици, актрисата си спомня, че се тъпчела с бързи закуски, защото била твърде заета. Сега е на мнението, че правилният хранителен режим може да удължи живота.\n\r\n„Това, което ядем, влияе на това как се чувстваме всеки ден и колко дълго ще живеем“, казва Диас, която е голям привърженик на средиземноморската диета и включва в менюто си полезни мазнини, риба, протеини и пълнозърнести храни.\n\r\nЗдравословно хранене; по-качествен сън; добра физическа активност през целия ден; намиране на начини за освобождаване от стреса и някаква цел в живота. Това са основните предпоставки, според Диас, за да може една жена да остарее с финес.\r\nВижте хранителния режим на Камерън Диас в ", "date": "2019.12.04", "title": "Камерън Диас: Остаряването може да е красиво и мъдро!"}
{"url": "https://www.dnes.bg/obshtestvo/2019/12/04/sled-izborite-manolova-pravi-platforma-za-grajdanski-natisk.431807", "text": "Бившият омбудсман Мая Манолова създава гражданска платформа, с цел да защити основни демократични ценности на българите, обяви самата тя. Манолова посочи, че това няма да е политическа партия. \n\r\n\"Няма да правим партиен проект и го казахме ясно и в нощна на изборите, и след това\", допълни Манолова.\n\r\nС екипа, с който се кандидатира на изборите за кмет на София, тя ще създаде и дигитална платформа, за да се оказва \"граждански натиск\" върху институциите. \n\r\n\"Подкрепата за всеки отделен човек, решаването на неговия конкретен проблем, с отстояване на неговите права срещу лошата администрация и високомерието на властта – това са каузи, зад които ще продължа да стоя, независимо с какво се занимавам\", каза Манолова пред bTV.\n\n\n\n                    \n                    \n                \n                \n                \n                \r\nТя ще прави и безплатни юридически консултации в приемна. За тази цел водещи адвокатски кантори в София са изпратили юристи.\n\r\n\"Нито един от нас не се опитва да печели от това. Безплатно ще консултираме хората какво трябва да направят в конкретен случай, как да се защитят и към коя институция да се обърнат\", поясни още бившият омбудсман.\n\r\nНа въпроса как ще се издържа приемната, тя отговори, че ще отвори дарителска сметка.\n\r\n\"Ясно е, че гражданската платформа ще има своите разходи. Всички ние сме хора с доходи и всеки един от нас като начало подкрепя проекта. Ще обявим и дарителска сметка, в която всеки, който иска да подкрепи защитата на гражданските права, ще може да направи дарение\", поясни Манолова.\n\r\n\"Достъпът до медицинска помощ, таксите в детските градини, подкрепата за хората с увреждания – всичко това не са ли политически искания? Много удобно е партиите да кажат, че с политика ще се занимават само те. Гражданите трябва да се заемат с политика, за да защитят правата си\", каза още Манолова.\n\r\nТя покани премиерът Бойко Борисов да посети приемната, за да види как са откраднати имоти на жена в центъра на София.\n\r\nНа въпрос на какъв етап е делото за касирането на изборите в София, Мая Манолова уточни, че то ще се гледа на 10 декември.\n\r\n\"Съдът допусна поне трима свидетели, които ще докажат как протоколите са поправяни и дописвани\", допълни тя.", "date": "2019.12.04", "title": "След изборите: Манолова прави платформа за граждански натиск "}
{"url": "https://www.dnes.bg/stranata/2019/12/04/samo-za-den-ustanoviha-11-shofiori-spreli-na-invalidni-mesta.431873", "text": "Само за ден в Търговищко са установени 11 водачи, паркирали в нарушение на места за хора с увреждания. \r\n\r\nСпециализираната полицейска операция е продължила от 6.00 ч. на 3 декември до 6.00 ч. - на 4 декември, съобщиха от ОД на МВР.\r\n\r\nАкцентът е бил върху паркирането на места, обособени за хора с трайни увреждания. Полицейски служители са осъществявали контрол в населените места, в районите на места за паркиране около обществени сгради, търговски обекти или пазари.\r\n\r\nУстановени са 11 нарушения. Предвидената в Закона за движението по пътищата санкция за нарушителите е 200 лева, припомнят от дирекцията.\r\n\r\nОперацията, която е проведена в цялата страна, е част от календара на Европейската мрежа на службите на \"Пътна полиция\" - TISPOL.", "date": "2019.12.04", "title": "Само за ден: Установиха 11 шофьори, спрели на инвалидни места"}
{"url": "https://www.dnes.bg/obshtestvo/2019/12/04/sled-razpaleni-sporove-deputatite-prieha-biudjet-2020.431890", "text": "Парламентът прие на второ четене рамката на държавния бюджет на Република България за 2020 г.\r\nПредвидените приходи, помощи и дарения са в размер на 28 054 682 700 лева, разчетените разходи са 14 356 374 300 лева, а бюджетните взаимоотношение /трансфери/ са 12 238 541 500 лева. За догодина се предвижда вноска в общия бюджет на Европейския съюз в размер на 1 397,4 млн. лв., което е със 115,3 млн. лв. повече от 2019 г.\r\nОсновните бюджетни взаимоотношения между общините и централния бюджет са в общ размер от 4 202 545 500 лева или с 456,8 млн. лева повече от миналата година. Предвидените трансфери за държавното обществено осигуряване са 4 312 531 400 лева, а за Националната здравноосигурителна каса - 1 616 999 500 лева.\r\nПриоритетите на Бюджет 2020 са образованието, здравеопазването, отбраната, пенсионната политика и политиката по доходите.\r\n                    \n                    \n                \n                \n                \n                Не беше прието предложението на БСП чл. 1, който дава рамката на бюджета, да се гласува последен, за да са допустими корекции.\r\nОтхвърлени бяха предложенията на БСП по рамката на бюджета, включително и това за създаване на фонд за развитие на Северозапада с 300 млн. лева.\r\nПредложението на Весела Лечева и Иван Ченчев от левицата за допълнителни 3,2 млн. лева за физическо възпитание и спорт първоначално беше прието с няколко гласа \"за\" в повече от \"против\" и \"въздържал се\", а после отхвърлено при прегласуването.\r\nДПС настоя за повече капиталови разходи за общините за рехабилитация на пътната мрежа, но искането беше отхвърлено. Не беше подкрепено и предложението на \"Обединени патриоти\" за увеличение на средствата за читалищата и регионалните библиотеки с 2 млн. лева. ", "date": "2019.12.04", "title": "След разпалени спорове: Депутатите приеха бюджет 2020"}
{"url": "https://www.dnes.bg/health/2019/12/04/kak-da-namalite-migrenoznoto-glavobolie.431755", "text": "Мигрената е едно от най-често срещаните заболявания. Някои от неразположенията, които я съпровождат са гадене, повръщане, усещане за изтръпване на ръцете или краката, визуални промени, чувствителност към звук, светлина или миризма, силно главоболие.\r\nМигренозните главоболия нарушават нормалния ритъм на живот. Йога, акупресура, добра хидратация, акупунктура, масаж, са само част от начините, с които можем да ги намалим. Какво друго може да ви помогне да се почувствате по-добре, вижте в следващите редове.\r\n\r\nЛавандулата е чудесна, защото ароматът ѝ не само ни помага да релаксираме от натрупания стрес, но може да помогне за облекчаване на неразположенията свързани с мигрената. Ако страдате от силно главоболие, поднесете край носа си етерично масло от лавандула. Ако разредите няколко капки от него с друго масло, може да си направите и лек масаж в зоната на слепоочията.\r\n                    \n                    \n                \n                \n                \n                \r\nВитамините от група В могат да окажат влияние върху намаляването на честотата и интензивността на мигрената. Те играят важна роля в регулиране на невротрансмитерите в мозъка.\r\nВитамините от група В са водноразтворими, което означава, че излишните нива се отделят с урината и не се съхраняват в организма. Попитайте вашия лекар за хранителни добавки обогатени с витамини. Повече за всеки витамин от тази група и чрез консумацията на кои храни може да си ги набавите, \r\n", "date": "2019.12.04", "title": "Как да намалите мигренозното главоболие? "}
{"url": "https://www.dnes.bg/stranata/2019/12/04/myj-izleze-na-razhodka-s-kucheto-si-i-pochina.431829", "text": "Мъж почина докато разхожда кучето си в парка „Хижата” над Враца, съобщава местното издание „Конкурент“. \n\r\n\r\nСигнал за смъртта на 52-годишният врачанин е подал братът на починалия.\r\n\r\nПристигналият медицински екип установил единствено смъртта на мъжа и според първоначалното им заключение най-вероятно се става въпрос за инфаркт. \r\n\r\nПолицията започна разследване по трагичния случай и очаква заключението на патоанатомите след аутопсията на внезапно починалия.", "date": "2019.12.04", "title": "Мъж излезе на разходка с кучето си и почина "}
{"url": "https://www.dnes.bg/akoshtete-vqrvaite/2019/12/04/iaponec-tormozi-mobilniia-si-operator-24-hiliadi-pyti-se-oplakal.431869", "text": "Възрастен мъж в беше арестуван в японската столица Токио, след като е отправил общо 24 хил. оплаквания към мобилния си оператор, предава BBC, като се позовава на местни източници сред органите на реда.\n\n\r\nАкитоши Окамото, на 71 години, е бил обвинен в това, че е направил хиляди обаждания към безплатния потребителски телефон на компанията “KDDI” в рамките на само осем дни, като се е оплаквал, че те са нарушили договора му.\n\r\nКомпанията каза пред местните медии, че той се е обаждал постоянно в период от две години и половина. Окамото отрича да е тормозил мобилния си доставчик и заяви пред полицията, че той е жертвата в случая.\n                    \n                    \n                \n                \n                \n                \r\nЯпонските медии твърдят, че възрастният човек е смятал, че договора му е нарушен, понеже не е можел да приема радиопредавания от телефона си.\n\r\nПолицията от своя страна твърди, че когато Окамото се е обаждал на оператора си, той или е обиждал служителите от отдел поддръжка, които са разговаряли с него, или е настоявал представител на компанията да дойде при него лично и да му се извини. Понякога, според говорител на органите на реда, той се е обаждал на компанията и е затварял веднага след това.\n\r\nМобилният оператор заяви, че първоначално не са имали намерение да повдигат обвинения срещу възрастния мъж, но обажданията са станали толкова чести и настоятелни, че те не са можели да обръщат внимание и на другите си потребители, пише Агенция „Фокус“.\n\r\nПо данни на полицията Окамото е бил арестуван в подозрения за „възпрепятстване на работата“ на компанията. Това е обвинение, което може да бъде повдигнато в Япония на потребители, които пречат на дадена фирма да си върши работата нормално.", "date": "2019.12.04", "title": "Японец тормози мобилния си оператор – 24 хиляди пъти се оплакал "}
{"url": "https://www.dnes.bg/stranata/2019/12/04/diado-spria-na-invalidno-miasto-dade-100-lv-podkup.431803", "text": "65-годишен мъж от Глоджево се е опитал да подкупи пътни полицаи в Кубрат. Това съобщиха от пресцентъра на полицията в Разград.\n\r\n\r\nОколо 10.40 часа на 3 декември в хода на специализирана полицейска операция за контрол на водачи, паркиращи неправилно на „инвалидни“ места, служители установяват извършено нарушение от шофьора на „Мерцедес С200“.\r\n\r\nЗа да му анулират наложената глоба с фиш мъжът предложил 100 лв. на автоконтрольорите. Започнато е бързо производство по случая.", "date": "2019.12.04", "title": "Дядо спря на инвалидно място, даде 100 лв. подкуп "}
{"url": "https://www.dnes.bg/obshtestvo/2019/12/04/pojar-plamna-v-onkologichno-otdelenie-na-plovdivska-bolnica.431844", "text": "Сутринта е пламнала стая в онкологичното отделение на болница \"Централ Хоспитал\" в Пловдив, съобщиха от . Няма постардали лекари или пациенти. \r\n\r\nПредполага се, че пожарът е започнал от вентилатор в банята на стаята. Там са били настанени две пациентки, но са били изведени веднага от персонала. \r\n\r\nПожарникарите са потушили пламъците за минути. Отделението е било евакуирано поради липсата на ток. Не е имало паника по време на пожара, нито пък обгазени хора. \r\n\r\nИзгоряла е малка част от ел. инсталация, другите щети са минимални.  \r\n ", "date": "2019.12.04", "title": "Пожар пламна в онкологично отделение на пловдивска болница"}
{"url": "https://www.dnes.bg/obshtestvo/2019/12/04/poddryjkata-na-mig-ovete-gylta-16-mln-vtori-sme-po-pari-za-otbrana.431857", "text": "16 млн. лв. отпусна днес правителството за осигуряване на летателната годност на самолетите МиГ-29.\r\n \r\n\"България е втора по изпълнение на критерии с 3,1% от БВП за отбрана\", съобщи премиерът Бойко Борисов в началото на заседанието на Министерския съвет.\r\nМинистрите одобриха парите в отсъствието на ресорния си колега Красимир Каракачанов, който е в делегацията на президента Румен Радев в Лондон за отбелязването на 70-годишнината на НАТО.\r\nПремиерът каза, че това трябва да се добави към останалото, за което \"ще ни хвалят в Лондон\" в областта на отбраната.\r\nРемонтът на 8-те самолета се налага, докато дойдат поръчаните от САЩ F-16. \"Да могат нашите летци да си изпълняват задълженията и да бъдат сигурни\", разясни Борисов и поръча да се обадят на Каракачанов, за да му съобщят решението.\n                    \n                    \n                \n                \n                \n                \r\nС изпълнението на приетия от Министерски съвет акт ще се създадат необходимите условия Военновъздушните сили да поддържат способности за контрол на въздухоплаването и гарантиране на въздушния суверенитет (Air Policing), за прилагане на механизмите на колективната отбрана на НАТО и общата политика за сигурност и отбрана на Европейския съюз.\n\r\nПравителството одобри и други промени по бюджета на Министерството на отбраната за 2019 г. във връзка с увеличаване на капитала на Многопрофилната болница за продължително лечение и рехабилитация \"Вита\" ЕООД, гр. Велинград.\n\r\nПредвижда се предоставените 500 000 лева да бъдат използвани за разширяване дейността на лечебното заведение чрез доизграждане на инфраструктурата на калолечебницата в клона в град Поморие, изграждане на газово стопанство и соларни панели, както и за обновяване и модернизация на медицинската апаратура.", "date": "2019.12.04", "title": "Поддръжката на МиГ-овете гълта 16 млн. Втори сме по пари за отбрана"}
{"url": "https://www.dnes.bg/sofia/2019/12/04/srednata-cena-na-imotite-v-sofiia-1090-evro-kv-m-kyde-se-povishava-interesyt.431860", "text": "Все повече хора търсят жилища в северните и западните райони на София, отчетоха експерти по време на бизнес закуската на , която се проведе на 4 декември в столицата.\n\r\n„Някои клиенти се насочват към по-крайни квартали, защото инфраструктурата в част от най-желаните райони не е привлекателна“, заяви председател на Национално сдружение „Недвижими имоти“.\n\r\nЗам.-кметът на „Нови Искър“ Златко Златев заяви, че в управлявания от него район масово се търсят жилища под наем. Кметът на район „Кремиковци“  подчерта, че спокойствието е главната причина хората да избират жилище в по-краен квартал.\n                    \n                    \n                \n                \n                \n                \r\nВъпреки положителната тенденция за развитие на имотния пазар в северните и западните райони, статистиката показва, че най-желаните квартали за покупка на жилище в София остават „Лозенец“, „Стрелбище“, „Гоце Делчев“ и „Малинова долина“.\n\r\nСредната цена на апартаментите в столицата е под 1100 евро кв.м., а най-търсени са просторните жилища ново строителство.\n\r\n„Жилища с цена до 1000 евро кв.м. са доста приемливи за клиентите. Сделките с имоти се увеличават, защото доходите на хората нарастват, а лихвите по кредитите са ниски“, отчете , изпълнителен директор на агенция Bulgarian Properties.\n\r\nПроучване на Пощенска банка показва, 55% от хората, които нямат собствено жилище плануват да закупят такова. Средностатистическият потребител на жилищен кредит е мъж между 30 и 40 години, с доход до 2000 лв. \n\r\n„През деветмесечието на годината най-търсени в София са били тристайните жилища. Средният размер на търсения ипотечен кредит е нараснал с 10%“, заяви, началник управление „Продажби и индивидуално банкиране” в Пощенска банка\n\r\nБизнес закуската в София е част от проекта „”, който насърчава добрите практики в сектора и, който се осъществява с генералното партньорство на Пощенска Банка и подкрепата на Теленор, Бокони и Realtor Assitant Pro.\r\n е уеб платформата с най-качествени онлайн обяви за недвижими имоти. Тя е част от , а цялостната мисия на сайта е да създава и подкрепя инициативи, които стимулират прозрачното развитие на бизнеса с имоти в полза на потребителите.  Отскоро Imoti.net разполага с иновативна функционалност, която експертите определят като ключова за пазара на недвижима собственост в бъдеще - 360-градусови обиколки на имотите. Благодарение на тях потребителите могат бързо, лесно и удобно да разгледат желания апартамент. Поредицата на  пък предлага  съвети за разграничаване на коректните и некоректни посредници при сделките с имоти, благодарение на които потребителите да могат да вземат информирано решение в свой интерес по всяко време.", "date": "2019.12.04", "title": "Средната цена на имотите в София - 1090 евро/кв.м. Къде се повишава интересът?"}
{"url": "https://www.dnes.bg/notifikacii/2019/12/04/deutsche-bank-s-analiz-veche-nikoi-ne-iska-da-pritejava-evro.431847", "text": "Еврото навлиза в територията на долара като предпочитана световна валута за заеми, но това не означава, че някой иска да я задържи, \n\r\n\"Вече никой не иска да държи евро в кеш като актив, но всеки го иска като пасив\", коментира Джорд Саравелос от Deutsche Bank. \"В резултат на това еврозоната се утвърждава като новия глобален доставчик на ликвидност за международната финансова система, бавно изместваща долара\", допълва той.\n\r\nОбщата валута все по-често се използва при отпускането на международни заеми, междубанково финансиране и т.нар. стратегия \"carry trade\". Това подпомага понижаването на еврото по време на периоди със силен апетит към риск, като в същото време допринася за волатилност и поскъпване на валутата, когато нежеланието за риск се завърне.\n                \n                \n                \r\n\"Carry trade\" е една от стратегиите на инвеститорите на фондовия пазар. В основата ѝ е фактът е, че в различните държави действат различни лихвени проценти по кредити в различни валути. Целта е парите да се вложат в други валути с по-високи лихви или в други активи с по-голяма възвращаемост.\n\r\nСтратегията има големи успехи, когато волатилността е ниска. Подобни сделки с евро са донесли доходност за 20 от 23 валути от развиващи се пазари, които Bloomberg следи. \n\r\nОт началото на годината стойността на еврото се е понижила с над 3%, като волатилността в двойката евро-долар е достигнала рекордно ниско ниво в края на миналия месец. Липсата на колебания в цените се дължи на перспективите за стабилна монетарна политика от страна на Европейската централна банка и Федералния резерв, както и заради намаляването на страховете от рецесия.", "date": "2019.12.04", "title": "Deutsche Bank с анализ: Вече никой не иска да притежава евро"}
{"url": "https://www.dnes.bg/obrazovanie/2019/12/04/akademichnoto-sydyrjanie-v-uchebnicite-bezkraino-nepotrebno.431790", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                          Децата ни не са подготвени да прилагат на практика натрупаните в училище знания. Това показват резултатите но Българските ученици, които се оказаха на последно място в ЕС по общи резултати от международното оценяване PISA и в трите изследвани области – четене, математика и природни науки.\n В изследването са участвали деца от всички 79 европейски страни и ние сме след страни като Сингапур, Китай, Русия и Щатите и последни в страните от ЕС.\n\r\n\"В сравнение с предишното изследване, учениците са показали същите резултати. Т.е. говорим за стабилно ниски резултати. Две са причините - българската реформа в образованието закъсня с десетина години; не се променят с подходяща сила методите, с които се преподава на учениците. Това изследване показва не какво знаят децата, а какво могат. Нашата образователна система предлага знания, а не умения. Много по-лесно може да променим средата в едно училище, но изключително бавно се променят начините, по които се преподава\", обясни директорът на 119 СУ \"Aкад. Михаил Арнаудов\" Диян Стаматов пред .\r\n                    \n                    \n                \n                \n                \n                По думите му, трябва да се намалят енцикплодечното съдържание на учебниците поне с 50-60%. \n\r\n\"Академичните среди много държат в учебниците да има безкрайно непотребно съдържание. Учениците трябва да правят връзка между отделните предмети\", заяви Стаматов в студиото на \"България сутрин\". \n\r\nКомбинирането на изпитите по отделните предмети води след себе си разрешаването на проблема, убеден е бившият зам.-министър на образованието. Според него не е необходимо да се вторачваме толкова в резултатите от PISA, а трябва със смела крачка да направим гъвкава промяна на учебните програми, на начина на провеждане на изпитите и на начина на преподаване.\n\r\nТова изследване е на икономическата общност, казва какви специалисти са необходими на Европа и света, уточни Диян Стаматов. Според него бедността на страните няма голяма връзка с показаните резултати.\n\r\nДиректорът на столичното 119 СУ подчерта, че в предложението му не става дума за опростяване на учебната програма, а за нейното олекотяване. На мнение е, че трябва да има обединяване на всички участници в образователната система, за да можем да дръпнем напред.\n\r\n\"За пореден път ни се показва, че учителите не се справят по правилния начин. Изисква се отново физическо време да се изправят. Полагат се много големи усилия. Не трябва да забравяме, че изпитът след 4, 7 и 12 клас показва друго - очаква подготовка за знания\", каза още Стаматов.", "date": "2019.12.04", "title": "Академичното съдържание в учебниците: Безкрайно непотребно!"}
{"url": "https://www.dnes.bg/zvezdi/2019/12/04/nikol-shtercinger-veche-e-s-kysa-kosa.431813", "text": "Манията по прическата тип каре продължава. В последните месеци мнозина холивудски и родни знаменитости отрязаха дългите си коси и си направиха боб, за да са в крак с модата.\r\nПоредната звезда, променила видията си, е бившата приятелка на българския тенисист Григор Димитров - певицата Никол Шерцингер. Тя показа новия си вид на модно събитие - Британските модни награди в Лондон, които се проведоха в понеделник вечерта.\r\n \r\nДългата тъмна коса беше като запазена марка на звездата от \"The Pussycat Dolls\". Сега тя явно е решила най-накрая да експериментира.\r\n \r\nПочитателите на Никол коментират, че тя изглежда много различно с къса коса, но те определено харесват новата прическа. Феновете отбелязват, че така Шерцингер изглежда по-елегантно и изискано, а и сякаш се разделя с имижда си от \"The Pussycat Dolls\". \r\n \r\n", "date": "2019.12.04", "title": "Никол Щерцингер вече е с къса коса"}
{"url": "https://www.dnes.bg/obrazovanie/2019/12/04/84-ot-uchitelite-ni-sa-magistri-hvaliat-se-ot-sindikata.431872", "text": "84% от българските учители са магистри, съобщи председателят на Синдиката на българските учители Янка Такева на конференцията \"Продължаваща квалификация на учителите и качество на преподаването - перспективата на учениците\".\r\nПо думите й новата Европейска комисия подготвя европейски стандарти за придобиването на учителска специалност, които ще направят това задължително, а ние вече сме по този път.\r\nТакева отбеляза, че продължаващата квалификация е много важна, защото обогатява знанията, уменията и компетентностите на българските учители.\r\nСпоред нея не може да не се отчете, че българското висше образование подготвя добри учители и учители за предучилищна и начална подготовка, предаде БТА.\r\n                    \n                    \n                \n                \n                \n                Такева каза, че като председател на СБУ смята, че много е важно да имаме мотивираща и приобщаваща училищна среда - и за учителите, и за учениците. В българската образователна система, след излизането на младите учители от висшите училища, имаме четири \"писти\" за квалификацията на педагозите.\r\nСред тях са националната програма за квалификация на учителите, има и много средства от оперативната програма \"Наука и образование за интелигентен растеж\", поясни Янка Такева.\r\nИ добави, че средства за квалификация на учителите ще се осигуряват и чрез програмата за иновативните училища и иновативните политики, които са за обмен на педагогически опит и практики между училищата.", "date": "2019.12.04", "title": "84% от учителите ни са магистри, хвалят се от синдиката"}
{"url": "https://www.dnes.bg/rusia/2019/12/04/putin-se-nasochi-kym-libiia-kato-chast-ot-celta-si-da-otslabi-nato.431856", "text": "След като надигра и маргинализира Запада в Сирия, откривайки пътя на режима на Башар Асад да постигне решаваща победа в кървавата гражданска война в страната, президентът Владимир Путин сега се стреми да направи осезаемо руското присъствие в Либия.\n\r\nТова е нов кръг в шахматната игра в Близкия изток, където Вашингтон, изглежда, отново се оказва в отбранителна позиция, пише Ахмед Абудух, в. \"Индипендънт\".\n\r\nАмерикански официални лица и доклади разкриват, че руснаците трупат войски, оръжия и наемници. Преди всичко, те изглежда чертаят рамката за стратегически дует с турците като онзи, с който много успешно си поделиха влиянието между двете страни в Сирия. Така президентът Доналд Тръмп бе поставен в ситуация да изглежда глупаво.\n                    \n                    \n                \n                \n                \n                \r\nКаквито и да са изводите за този негов напън, президентът Путин играе картите си правилно. Нападението срещу американската дипломатическа мисия в Бенгази през 2012 г., при което загина посланик Кристофър Стивънс, остави психологическа травма върху американската политика спрямо Сирия и Вашингтон изглежда не е в състояние да я преодолее.\n\r\nТова, заедно с хаоса, причинен от борбата между многобройните групировки за собствените им цели, създаде идеална обстановка Русия да се намеси. Либия, след Сирия, е поредно доказателство, че политиката на бездействие, която администрацията на Тръмп сякаш води, е най-големият стратегически коз, с който Путин разполага. Той се опитва да направи така, че Москва да запълни вакуума на ръководство, оставен там.\n\r\nСлед като 4 години подкрепяше силите на генерал Халифа Хафтар на Изток чрез дипломатически и други методи, Русия достави дронове, самолети, артилерия и войски, за да оформи финалния изход от либийската война. Освен че печели право на вето върху каквото и да е бъдещо решение (на конфликта), Русия се опитва да обгради НАТО от юг. Този стратегически ход несъмнено ще предизвика сърцебиене в Европа.\n\r\nОпитвайки да се настани в Либия, Русия се стреми да получи достъп до стратегическите либийски пристанища на Средиземно море и да отвори път към по-нататъшна експанзия на влиянието си в Африка. Потокът от легална (и нелегална) миграция към Европа ще бъде друго съображение. Това е проблем за Европа и Москва би била доволна да получи някакво влияние върху този процес. \n\r\nВ далечен план руснаците биха желали да бъде вдигнато оръжейното ембарго, наложено от ООН на Либия, където руските оръжия са навсякъде. Либия може да възстанови предишния си статут, както при Кадафи, на забогатял от петрола клиент на нейната процъфтяваща военна индустрия.\n\r\nБи било обаче грешка да се мисли, че целта на Русия в Либия е да укрепи позициите на Либийската национална армия (ЛНА) на Хафтар. Путин, всъщност, играе двойна игра от двете страни, внимателно лавира и изчаква да подкрепи онази групировка (ако се очертае такава), която се окаже краен победител.\n\r\nНай-изненадващата промяна в конфликта може да се окаже едно опасно партньорство, очертаващо се между Русия и Турция, което точно да копира комбинираната сирийска стратегия на заиграване с всички страни и подялба на \"плячката\" между двете.\n\r\nМакар че Турция подкрепя признатото от ООН правителство и неговите сили в Триполи срещу офанзивата на Хафтар, опцията да заложи всичко върху проницателната визия на Путин може да й се стори обещаваща. Турският президент Реджеп Ердоган каза по-рано т.г., че Турция ще мобилизира всички налични ресурси, за да \"разочарова онези, които искат да превърнат Либия в нова Сирия\". Но изглежда, че самият Ердоган се надява на точно такъв изход, подобен на новата \"руско-турска\" реалност на терена в Сирия.\n\r\nТурция подкрепя една все още, поне на думи, призната от Запада сирийска опозиция срещу Асад, и застава с мощта си зад едно подкрепяно от Запада либийско правителство срещу друг силен човек, който използва военна сила, за да овладее големите градове (на страната). Но, както става в Северна Сирия, западните колебания могат да доведат до това Москва и Анкара да получат голямо влияние.\n\r\nПо този начин руско-турският дует може да проведе новата близкоизточна игра на тронове в Либия, макар и никога да не се стигне до формален пакт между двете страни. Вече е налице известно движение към създаване на нови връзки (между тях). Москва се надява да сключи сделка за доставка на Турция на още ракетни системи С-400 през първата половина на идната година. Подобен ход ще обтегне още повече отношенията между Турция и САЩ, след като Вашингтон вече изключи Турция от програмата за американския стелт-бомбардировач Ф-35 като наказание, че е купила руската система С-400 по-рано т.г.\n\r\nС течение на времето доверието на Ердоган в руския му партньор рязко ще расте, което ще остави на натовските партньори малко възможности да примамят турците обратно в западната орбита.\n\r\nЕгипет и ОАЕ, които от години подкрепят Хафтар в Либия, се оказаха изложени на, може би, най-големия стратегически блъф в региона. Като най-големите съперници на Турция, двете страни винаги са смятали една руска интервенция за възможен стратегически поврат във военната офанзива на Хафтар за контрол над Триполи. \n\r\nНо руският стремеж към влияние може да се окаже съкрушителен за интересите на Египет и Емиратите в Либия. Докато Кайро и Абу Даби се надяват за пробив, който в крайна сметка да доведе до политическо уреждане, целта на Москва и Анкара е да изтикат политическото решение в глуха линия и да \"менажират\" конфликта, вместо да го прекратят. Докато закрепи положението си на нов брокер на (политическа) сделка и на човек, определящ кой ще управлява Либия, Путин се нуждае от време да работи върху установяването на пълен монопол над властта.\n\r\nИзточници ми казаха, че египтяните са изразили загрижеността си от военната офанзива срещу Триполи и последствията й още от самото й начало. Техните опасения се оказаха напълно основателни. Продължаващите интензивни сражения не само отразяват предизвестения неуспех на Хафтар да превземе града, но това може да бъде началото на края на дългосрочните интереси на Египет и на ОАЕ в Либия, от което да спечелят руснаците и турците.\r\n/БТА/\r\n ", "date": "2019.12.04", "title": "Путин се насочи към Либия като част от целта си да отслаби НАТО"}
{"url": "https://www.dnes.bg/za-da-se-razbirame/2019/12/04/koi-cherti-ot-haraktera-doprinasiat-za-shtastliva-vryzka.431754", "text": "Тайните на щастливата връзка са много и са различни за отделните личности. Всеки има своите специфични нужди и ги търси у подходящия за него партньор. Ето защо боклукът за едни е истинско съкровище за други.\r\nИма обаче общовалидни личностни черти, които допринасят много силно за щастлива и дълготрайна връзка. Хората, които притежават тези черти от характера си често имат по-пълноценни отношения с партньорите си.\r\n\r\n\r\nЗа да потъне една връзка в дълбочината на интимността, партньорите трябва да мечтаят силно за емоционалната им близост. Те трябва да търсят такава черта у половинките си и същевременно самите те да притежават тази черта. Ако единият партньор е с повърхностни желания във връзката, а другият мечтае за емоционална интимност, отношенията вероятно няма да са дълготрайни.\r\n                    \n                    \n                \n                \n                \n                \r\nЧувствителните личности често развиват по-привързан стил във връзката. Те обичат да прекарват времето си с партньора и това ги сближава. \r\n\r\nДруга важна черта от характера е стабилността на психиката и чувствата. Щастливата връзка до голяма степен зависи от способността на партньорите да реагират в кризисни и трудни моменти. Когато показват стабилност и непоклатимост, това създава усещане за сигурност и опора, които са важни за връзката.\r\n", "date": "2019.12.04", "title": "Кои черти от характера допринасят за щастлива връзка?"}
{"url": "https://www.dnes.bg/obshtestvo/2019/12/04/v-navecherieto-na-nikulden-riba-na-trapezata-po-chesto.431882", "text": "Барбун, калкан, чернокоп, сафрид са само час от българските черноморски риби, плюс морски раци, които производители предложиха на изложението \"Обичам българската риба\" в столицата днес.\r\nВ навечерието на Никулден то се организира от Изпълнителната агенция по рибарство и аквакултури и МЗХГ, и бе открито от земеделския министър Десислава Танева, изпълнителния директор на БАБХ проф. Паскал Желязков и изпълнителния директор на ИАРА д-р Галин Николов.\r\nМинистърът каза, че за следващата година се планира кампанията да бъде много по-широкомащабна, на която да се представи производството на аквакултури в България и тяхното приложение в кухнята и в здравословното хранене.\r\n                    \n                    \n                \n                \n                \n                По думите й през последната година всички показатели са положителни - и за производството на риба, и за предлагането, което е общо над 64 хил. тона (вътрешно производство и внос), или с над 10 на сто повече в последните три години.\r\nПотреблението също се увеличава, макар и с малки темпове, като за 2018 г. е 2,5 кг на човек годишно, посочи Танева.\r\n\"Като консумация имаме да достигаме другите страни, като в традиционните консуматорки на риба тя е 5-6 пъти по-голяма, но това е въпрос на традиции в храненето и история на националната кухня\", коментира тя, цитирана от БТА.\r\nЗа подкрепа на производителите МЗХГ прилага Програмата за морско дело и рибарство с над 62 на сто изплащане за изминалата година, каза още министърът.\r\nГалин Николов подчерта, че износът - около 10 хил. тона годишно, е по-голям от вноса и през последните години производството на аквакултури у нас значително се е увеличило.\r\nНай-много изнасяме сладководна риба от видовете шаран, бял амур, толстолоб. Консумацията на риба в други държави - членки на ЕС, за съжаление, е по-голяма от нашата и затова износът е насочен натам, каза д-р Николов.\r\nПо думите на проф. Паскал Желязков контролът преди Никулден е съвместно с другите институции, които имат отношение към предлагането и търговията с риба. Той ще започне от доставчиците на риба - вносители или производители, през преработвателите, търговията на едро и на дребно - по цялата верига.\r\nПо отношение на произхода на рибата, доставчиците трябва да представят цялата документация за него и документите да бъдат доставени в БАБХ за осъществяване на контрол.", "date": "2019.12.04", "title": "В навечерието на Никулден: Риба на трапезата - по-често"}
{"url": "https://www.dnes.bg/usa/2019/12/04/zaslujava-li-donald-trymp-da-byde-otstranen.431852", "text": "Достатъчно тежки ли са деянията, в които е обвиняван Доналд Тръмп, за да оправдаят негово отстраняване от длъжност? След два месеца разследване Конгресът днес започва този юридически дебат, опирайки се на \"уличаващите доказателства\", които демократите казват, че са събрали срещу президента.\n\r\nРепубликанският милиардер заявява, че това е политическа машинация и уверява, че не е извършил нищо нередно, като е поискал от Украйна да разследва Джо Байдън, един от потенциалните му опоненти на президентските избори през 2020 г., пише Франс прес.\n\r\nДемократичната опозиция обаче е убедена, че той е злоупотребил с правомощията си, за да улесни кампанията по преизбирането си, по-специално като е замразил военна помощ за близо 400 милиона долара за тази страна, която е в конфликт с Русия.\n                    \n                    \n                \n                \n                \n                \r\nОпирайки се на мнозинството си в Камарата на представителите, опозицията започна в края на септември процедура за отстраняване от длъжност на Доналд Тръмп и възложи разследването на комисията за разузнаването на Камарата на представителите.\n\n\n\r\nСлед като изслуша петнадесетина свидетели, тя заключи в публикуван вчера доклад, че той \"е поставил своите лични и политически интереси над националните интереси, стремил се е да подкопае честността на американския изборен процес и е поставил в опасност националната сигурност\".\n\r\nСпоред този доклад съществуват \"уличаващи доказателства\" за неуместно поведение в две области: \"президентът е поставил като условие за получаване на покана в Белия дом и даване на военна помощ на Украйна обявяването на разследвания, които благоприятстват неговата кампания\" и е възпрепятствал парламентарните разследвания.\n\r\n\"За една страна е много опасно да има неетичен президент, който си мисли, че е над законите\", коментира конгресменът демократ Адам Шиф, който е председател на комисията за разузнаването. \"Въпросът е какво ще направи Конгресът\" въз основа на този доклад, добави той.\n\r\n\n\r\nТози документ, който Белият дом определя като \"бълнуване\", беше официално предаден снощи на юридическата комисия на Камарата на представителите, която е натоварена с изготвянето на евентуалните основания за повдигане на обвинения (импийчмънт) на президента.\n\r\nТази комисия се председателства от демократа Джери Надлър, който е отдавнашен враг на магната на недвижими имоти. Днес тя ще започне работа с изслушването на четирима експерти по конституционно право.\n\r\nТрима от тези юристи са избрани от демократите, а един - от републиканците. Те ще обсъждат цитираните в конституцията мотиви за отстраняване от длъжност на президента: \"измяна, корупция или други тежки престъпления и закононарушения\".\n\r\nАдвокатите на Белия дом бяха поканени от Джери Надлър да участват в изслушванията, но отказаха да отидат, като осъдиха несправедливата според тях процедура. Те обаче си запазват възможността да се включат на по-късен етап.\r\nДо момента Доналд Тръмп отказва да съдейства на разследване, което по думите му е фарс и лов на вещици. Той забрани на съветниците си да се явяват в Конгреса или да предоставят исканите от конгресмените документи.\n\r\n\n\r\nЮридическата комисия може да обсъжда поне четири пункта на обвинение: злоупотреба със служебно положение, корупция, възпрепятстване на работата на Конгреса и възпрепятстване на правосъдието.\n\r\nРепубликанците изглеждат готови да ги отхвърлят всичките. \"Президентът не е направил нищо лошо\", заяви в неделя конгресменът Дъг Колинс, който ще води контраатаката им на тези дебати.\n\r\nСлед като бъдат изготвени, основанията за импийчмънт ще бъдат внесени за пленарно гласуване в долната камара на Конгреса, може би преди Коледа.\n\r\nКато се има предвид, че демократите разполагат с мнозинство в Камарата на представителите, Доналд Тръмп би трябвало да влезе в учебниците по история като третият американски президент с повдигнати обвинения за отстраняване от длъжност след Андрю Джонсън през 1868 г. и Бил Клинтън през 1998 г., като и двамата впоследствие са обявени за невинни.\n\r\nСлед това Сенатът ще бъде натоварен да води съдебния процес на президента, като за отстраняването му от длъжност е нужно мнозинство от две трети, което изглежда много слабо вероятно. Републиканците имат мнозинство в Сената и засега са твърдо обединени в защита на президента.\r\n \r\n/БТА/\r\n ", "date": "2019.12.04", "title": "Заслужава ли Доналд Тръмп да бъде отстранен?"}
{"url": "https://www.dnes.bg/health/2019/12/04/vitamini-i-minerali-koito-sa-cenni-za-kojata-prez-esenta-i-zimata.431751", "text": "Кожата, като всеки друг орган в човешкото тяло, се нуждае от нашите грижи през цялата година. В различните сезони тя изисква специално внимание. През есента и зимата тя е изложена на резки температурни промени, студ, вятър. Това я прави изключително уязвима и ако не ѝ осигурим необходимите ѝ хранителни елементи, тя може да стане по-суха, вяла и да се появят екземи.\r\n\r\nВитамин Е е един от най-добрите витамини за грижа за кожата през есенно-зимния период. Освен чрез прием на добавки, консумация на храни, които са богати на него, той може да се прилага и локално върху кожата като част от грижите за красота. Този витамин е мощен антиоксидант и може да помогне за предпазването на кожата от по-нататъшни увреждания. Действа противовъзпалително, успокоява сърбежите, зачервяванията, намалява сухотата на кожата, предотвратява загубата на влага в нея.\r\n                    \n                    \n                \n                \n                \n                \r\nАко през есента и зимата кожата ви е по-суха и сърбяща, вероятно не ѝ осигурявате достатъчно омега-3 мастни киселини. Те са изключително важни за нейните здраве и красота, тъй като намаляват риска от възпаления. Храни богати на тези хранителни елементи са рибата, морски дарове, ленено семе, ядки и други.\r\n", "date": "2019.12.04", "title": "Витамини и минерали, които са ценни за кожата през есента и зимата"}
{"url": "https://www.dnes.bg/stranata/2019/12/04/otkriha-dva-ot-izcheznalite-cherni-lebedi-ot-park-bachinovo.431878", "text": "Два от черните лебеди, които изчезнаха от благоевградския парк \"Бачиново\", са открити в района на Симитли.\r\nЛипсата на лебедите беше установена вчера сутринта от работници на общинската фирма по чистота, които поддържат района на езерото и се грижат за птиците, които го обитават.\r\nОт общо шест черни лебеда, в езерото на парка вчера имаше само един. Други два са открити мъртви от работниците в района на \"Бачиново\", каза управителят на фирмата Васил Бачев.\r\nТази сутрин са установени два от черните лебеди, които най-вероятно по реката, която минава покрай езерото, са стигнали до река Струма и от там до Симитли.\r\nПредполагам, че маршрутът е това, тъй като преди години имахме пак такъв случай, единият черен лебед беше стигнал до Симитли, каза Васил Бачев.\r\n                    \n                    \n                \n                \n                \n                По думите му на камерите за наблюдение в района на езерото се вижда, че лисица е подплашила птиците.\r\nПредстои да се предприемат мерки за залавянето й, тъй като ограничаването на свободата на лебедите е невъзможно, обясни Бачев. Продължава търсенето на още един от черните лебеди.", "date": "2019.12.04", "title": "Откриха два от изчезналите черни лебеди от парк \"Бачиново\""}
{"url": "https://www.dnes.bg/notifikacii/2019/12/04/mitnichari-hvanaha-kitaiski-gucci-adidas-i-louis-vuitton-za-4-mln.431798", "text": "\nМитнически служители от Главна дирекция \"Митническо разузнаване и разследване\" и Митническо бюро София Запад, в структурата на Териториална дирекция Югозападна, задържаха фалшиви маратонки и портмонета, имитиращи продукти с пазарна стойност над 4 млн. лева, съобщиха от пресцентъра на Митниците.\n\nПри проверка на стока, пристигнала от Китай и представена пред митническото бюро за оформяне на 08.10.2019 г., митническите служители установили, че пратката съдържа 1608 чифта маратонки, носещи защитени елементи на \"Adidas\" и 2800 портмонета с обозначения \"Louis Vuitton\".\r\n                \n                \n                В същия товар са намерени и 2000 портмонета с обозначения \"Gucci\", 6000 броя имитации на шалове от луксозната марка \"Hermès\" и 96 чифта маратонки, копиращи модел на марката \"Balenciaga\".\n\r\nСтоките са задържани на основание Регламент (ЕС) № 608/2013 на Европейския парламент, уведомени са представители на притежателите на марките, които са потвърдили, че стоките не са оригинални. Част от артикулите вече са унищожени, а за други това предстои и засега те остават задържани под митнически контрол по искане на притежателите на марките.\r\nПолучател на стоката е българска фирма, но няма информация дали пратката е била предназначена само за българския пазар или и за други пазари в ЕС.", "date": "2019.12.04", "title": "Митничари хванаха китайски Gucci, Adidas и Louis Vuitton за 4 млн."}
{"url": "https://www.dnes.bg/usa/2019/12/04/medicinskiia-kanabis-veche-legalen-i-v-braziliia.431854", "text": "Бразилия разреши продажбата на канабис за медицинска употреба на хора с ракови заболявания, съобщи АФП. \r\n\r\nРегламентът, който се очаква скоро да влезе в сила, позволява и производството на продукти, съдържащи канабис, в лаборатория. \r\n\r\nБразилия няма да е първата държава в Латинска Америка легализирала употребата на веществото. Други държави, които приеха канабиса като легално лекарство са Уругвай, Чили, Колумбия, Аржентина, Мексико и Перу.\r\n\r\nПрезидентът Жаир Болсонаро подкрепи медицинския канабис, но подчерта, че \"няма да позволи вратички в закона да бъдат използвани за засаждането и консумацията на марихуана\". \r\n\r\nПродажбата на продукти на неизлечимо болни или такива, които са изчерпали алтернативните възможности за лечение, ще е разрешена само на хора с рецепта.", "date": "2019.12.04", "title": "Медицинския канабис вече легален и в Бразилия"}
{"url": "https://www.dnes.bg/notifikacii/2019/12/04/dvama-stolichani-otmyknali-1162-lv-ot-hotelska-staia-v-bansko.431834", "text": "Арестуваха двама мъже от София за кражба от хотел край Банско.\r\nОколо 00:45 часа тази нощ в Районното управление в града е получено съобщение за  кражба на около 1162 лв. от стая в хотел в местността \"Грамадето\" край Банско, съобщиха от полицията.\r\n\r\nПристигналите на място полицейски служители задържали двама столичани - на 29 и 31 години.\r\n\r\nЗа случая е уведомена РП-Разлог. Образувано е досъдебно производство.\r\n\r\n ", "date": "2019.12.04", "title": "Двама столичани отмъкнали 1162 лв. от хотелска стая в Банско"}
{"url": "https://www.dnes.bg/usa/2019/12/04/obiaveno-e-izvynredno-polojenie-v-niu-iork-zaradi-snegovaleji.431791", "text": "Рекордно количество сняг беше отчетен в американския град Олбъни след три дни снеговалежи, съобщиха bTV. \r\n\r\nСнежната покривка достигна 22 сантиметра. Това е четвъртата обвивка по дебелина, откато се води статистика. \r\n\r\nГубернаторът на Ню Йорк обяви извънредно положение. Мобилизирани са 300 членове на Националната гвардия за справяне със снежната обстановка.  \n\r\n\r\nСнежната буря връхлетя вчера североизточната част на Съединените щати. Образуваха се нарушения в трафика, както и отмяна на повече от 4000 полета. \r\n ", "date": "2019.12.04", "title": "Обявено е извънредно положение в Ню Йорк заради снеговалежи"}
{"url": "https://www.dnes.bg/index/2019/12/04/spomen-za-andrei-batashov-ricar-na-teatyra-vliuben-v-muzikata.431822", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На 29 ноември се навършиха 9 години от смъртта на актьора Андрей Баташов. Той беше известен като рицаря на българския театър, влюбен в музиката и дълбоко свързан с религията. \r\n\r\nС неговата широка усмивка го помнят и днес близките му. \r\n\r\n\"Андрей беше човек, от когото гледаш и се учиш\", казва музикантът Тодор Георгиев – Тоши.\r\n\r\nЖурналистът Велислава Дърева разказа пред Bulgaria ON AIR как преди години тя и Баташов успяват да се качат на покрива на катедралата \"Св. Александър Невски\" в София. \r\n\r\n\"Добре, че го направихме, иначе нямаше да видим света по друг начин\", посочи тя.", "date": "2019.12.04", "title": "Спомен за Андрей Баташов - рицар на театъра, влюбен в музиката..."}
{"url": "https://www.dnes.bg/zvezdi/2019/12/04/traianini-koshari-edna-gradska-legenda-otnovo-otvori-vrati.431850", "text": "\n\r\nЕдна градска легенда се възражда за нов живот. Ресторант \"Траянини кошари\" (бивш \"Кошарите\") отвори врати напълно обновен и с бутиково меню, запазило непреходността на българските традиции.\n\r\nНа официалното откриване десетки гости от бизнес средите, звезди от сцената и екрана бяха посрещнати от новите собственици Ивайло и Татяна Константинови, заедно с управителя на веригата заведения Николай Наков.\n\r\nСъздателите на брандове като \"Ла Катедрале\", \"Катедрале дел Мар\" и \"Текеро\" представиха своя прочит на българската традиционна кухня.\n\r\nНад 150 ВИП гости опитаха селекция от мандраджийски сирена и кашкавали, шиш кебап от мляни телешки и свински мръвки от бутикови ферми, печени прасета и агнета, домашен тиквеник и млечна баница.\n                    \n                    \n                \n                \n                \n                \r\nВкусната храна бе придружена от бутиково бяло и червено вино от ивайловградската изба \"Шато Константен\".  \n\r\nЗа доброто настроение на гостите с богата фолклорна програма се погрижи оркестър \"Траяна\", на сцената се качиха още професионална танцова формация \"Сая\", духов оркестър от Цариброд, както и популярните изпълнители Еми Стамболова, Сунай Чалъков и Джони Илиев. \n\r\nГвоздей на вечерта бе Володя Стоянов - Войводата, като първите аплодисменти за него бяха от поп певицата Кристина Димитрова.\n\r\nСред гостите на официалното откриване бяха бившата зам.-министърка на туризма Надя Маринова, собственичката на рудник Кремиковци Цвете Борисова, автомобилният състезател Румен Дунев с половинката му, агент Тенев, носителките на титлите Мисис България - Марина Цветанова, Ана Иванова и Галина Недялкова и др.", "date": "2019.12.04", "title": "\"Траянини кошари\" – една градска легенда отново отвори врати"}
{"url": "https://www.dnes.bg/obshtestvo/2019/12/04/ms-otpuska-22-mln-za-nauka-3-7-za-chumata-po-svinete.431846", "text": "3.7 млн. лв. се предоставят за мерки срещу разпространението на Африканската чума по свинете, реши правителството.\n\r\nСредствата по бюджета на земеделското министерство ще бъдат използвани за съфинансиране от страна на България за спешните мерки за борба с АЧС.\r\nМинистерският съвет одобри и увеличение с 22 250 000 лева на разходите за изграждане на Национална пътна карта за научна инфраструктура.\r\nСредствата ще бъдат преведени допълнително по бюджета на Министерството на образованието и науката, за да се осигури доизграждане и модернизиране на научните комплекси от националната карта.\n\r\nПрез 2018 г. чрез националния бюджет МОН за първи път осигури средства в размер на 10 671 137 лв. за обезпечаване на дейностите за преструктуриране и модернизиране на научната инфраструктура.\r\n                    \n                    \n                \n                \n                \n                Пътната карта ще се изпълнява до 2023 година, като на базата на периодична международна оценка могат да се предлагат нови национални инфраструктури и/или надграждане на съществуващи научни комплекси с регионално и европейско значение.\r\nС друго правителствено решение България отпуска 232 709 лева за Доверителния фонд към ЮНЕСКО за финансиране на два проекта.\n\r\n58 330 лева ще бъдат предоставени за включването на антисемитизма в обучението в средните училища в държавите от Западните Балкани и Източното партньорство.\n\r\n174 379 лева ще бъдат отпуснати за обучение на учители в държави на юг от Сахара (Етиопия, Танзания, Руанда, Уганда и Замбия). Осигуряването на качествено образование за младите хора в Африка е една от важните  мерки срещу миграцията.", "date": "2019.12.04", "title": "МС отпуска: 22 млн. за наука, 3.7 за чумата по свинете..."}
{"url": "https://www.dnes.bg/obshtestvo/2019/12/04/izdirva-se-boris-ot-dobrinishte-ot-29-noemvri-e-v-neizvestnost.431851", "text": "Издирва се Борис Топузов на 77 години от град Добринище, община Банско. Това съобщиха от ОДМВР – Благоевград. Мъжът е висок около 170 см, с бяла къса коса и пъстри очи.\n\r\n\r\nВ неизвестност е от 29.11.2019г., като последно е забелязан в град Добринище облечен с работно светло, доково палто, черни панталони и черен каскет. Трудно подвижен е.\r\n\r\nУмоляват се всички, които имат информация за лицето да уведомят най-близкото РУ на МВР или да съобщят на тел.112, а също и на тел.074988660.", "date": "2019.12.04", "title": "Издирва се Борис от Добринище, от 29 ноември е в неизвестност"}
{"url": "https://www.dnes.bg/muzika/2019/12/04/mejdu-roka-i-klasikata-s-deivid-garet-v-arena-armeec.431849", "text": "След като обиколи 14 държави, Дейвид Гарет пристига и в София с  “Unlimited - Live” 2020. Очакваме го с неговия бенд на 25 октомври 2020 г.\r\nВиртуозният цигурлар ще излезе на сцената на Арена Армеец като вече продукцията се радва на успех из целия свят - от Германия, през Полша и Италия, до Турция и Израел.\r\nС помощта на най-новите технологии, които смесват звук и визуалност, “Unlimited - Live”  представя един феноменален и невиждан до този момент спектакъл, в който публиката се потапя в почти кинематографично-музикално преживяване. Цигуларят-рокзвезда е подготвил микс от нови композиции, unplugged аранжименти и  непредставяни версии на най-големите си хитове.\r\n                    \n                    \n                \n                \n                \n                Името на турнето ““Unlimited” ” (“Безгранично”) изобщо не е случайно -  Дейвид Гарет никога не е допускал да бъде ограничаван в определени музикални рамки и именно страстта му към експериментаторството и музикалната креативност раждат едно феноменално шоу, събрало в себе си необятна гама от музикални стилове, подплатена от невиждани визуализации.\r\nМузикантът е и иноватор-инструменталист, ползващ цигулката освен като класически и така и като инструмент, с който се прави рок музика.\n\r\nНаричан Паганини на поп звездите и Джими Хендрикс на цигуларите, Дейвид Гарет е \"Цигуларят на Дявола\" на нашето време, интернационална суперзвезда, която магически смесва мелодиите на Металика и Моцарт. \r\nОбожаван от милиони фенове по целия свят, Дейвид Гарет е продал милиони билети и е спечелил 24 златни и 16 платинени награди на най-разнородни музикални форуми в градове като Хонг Конг, Германия, Мексико, Тайланд, Бразилия, Сингапур и много други.\r\n Дейвид Гарет комбинира харизмата на рок звездата с виртуозността, присъща само на най-талантливите класически инструменталисти на нашето време.", "date": "2019.12.04", "title": "Между рока и класиката с Дейвид Гарет в Арена Армеец"}
{"url": "https://www.dnes.bg/stranata/2019/12/04/pylna-misteriia-zashto-pochina-17-godishnata-rodilka.431845", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Все още не е ясна причината за смъртта на 17-годишната родилка от Панагюрище Мария Димитрова. Младата майка роди здраво момченце на 27 ноември, но два дни по-късно почина в болницата, припомня Bulgaria ON AIR. \n\r\nСемейството ѝ подозира лекарска грешка. Дали това е така обаче ще стане ясно от резултатите от тройната съдебномедицинска експертиза до две седмици.\r\n\r\nБлизките на Мария твърдят, че никой не им е обяснил каква е причината за смъртта, а от прокуратурата обясняват, че тя остава неясна докато не станат готови резултатите от експертизата на вещите лица.\r\n\r\nОт лечебното заведение заявиха, че новороденото е в добро здравословно състояние и близките могат да го вземат. По случая е образувано досъдебно производство.", "date": "2019.12.04", "title": "Пълна мистерия: Защо почина 17-годишната родилка?"}
{"url": "https://www.dnes.bg/politika/2019/12/04/bsp-iska-partiinata-subsidiia-da-skochi-ot-ianuari-po-8-lv-na-glas.431842", "text": "БСП иска партийната субсидия да скочи от януари и вече е внесла предложение за това между първо и второ четете на държавния бюджет.\r\nСоциалистите искат да получат по 8 лева на глас.\r\nТе се позовават и на становище на ОССЕ, че поправките, приети през лятото за орязването на парите на левче на глас, застрашават политическия плурализъм.\n\n\n\n\r\nМнението е на Службата за демократични институции, човешки права на Организацията на сигурност и сътрудничество в Европа, обясни Кристиан Вигенин.\r\n\"Службата заявява, че измененията драстично намаляват публичното финансиране като в същото време отново въвеждат корпоративните дарения и премахват ограничението за частни дарения. Въпреки че отделни елементи на измененията могат да бъдат приемливи, законодателният пакет в неговата цялост заедно с начина и сроковете на неговото създаване и приемане, предизвикват множество опасения по отношение на принципа на политическия плурализъм\", каза той.\r\n                    \n                    \n                \n                \n                \n                Парите за партиите бяха орязани драстично от 11 на 1 лв. за получен глас през лятото по настояване на управляващите.\r\nПо техни сметки до края на годината в бюджета ще се спестят около 14 млн. лв. заради намалената субсидия.\r\nОт левицата още тогава предупредиха, че средствата, с които ще разполагат партиите при новите условия, ще са крайно недостатъчни за нормалното им функциониране.\n\r\n ", "date": "2019.12.04", "title": "БСП иска партийната субсидия да скочи от януари - по 8 лв. на глас"}
{"url": "https://www.dnes.bg/rusia/2019/12/04/syrbiia-obiavi-neinata-chast-ot-turski-potok-e-pochti-gotova.431853", "text": "Сърбия почти е завършила строителството на газопровода \"Турски поток\" на своя територия, съобщи сръбският президент Александър Вучич на среща с руския си колега Владимир Путин, предаде Ройтерс.\r\n\r\nВучич и Путин се срещнаха днес в Сочи, за да обсъдят въпроси на двустранното сътрудничество и международната политика.\n\n\n\r\nСръбският президент каза, че иска да обсъди с Путин отношенията с Косово, но не е оптимист за възможностите за постигане на компромис с бившата сръбска област, предаде ТАСС, цитирана от БТА.\r\n\r\n\"Трябва да ви кажа, че не съм оптимист по повод на, да го наречем, окончателното решение, което да бъде компромис между Белград и Прищина. Но ще обсъдим тази тема\", каза Вучич, като се обърна към Путин на руски език в началото на срещата.\r\n\r\nТой изрази благодарност за постоянната руска подкрепа за опазване на териториалната цялост, независимостта и суверенитета на Сърбия.", "date": "2019.12.04", "title": "Сърбия обяви: Нейната част от \"Турски поток\" е почти готова"}
{"url": "https://www.dnes.bg/balkani/2019/12/04/balkanskiiat-kartel-v-razcvet-syrbiia-e-pylna-s-malki-eskobari.431848", "text": "Сърбия е част от световната търговия с дрога и е основна брънка от т.нар. „Балкански картел“, за който международните полицейски организации твърдят, че е в разцвет, пише белградският вестник „Политика“.\n\r\nПрез последните две години в страната са заловени над 10 тона дрога – миналата година четири, а през тази повече от шест, с което 2019 година става рекордна по заловена дрога, откакто се води статистика, съобщи сръбското МВР.\n\r\nВ тази статистика не е включена иззетата марихуана във фермата „Йованица“ – 650 килограма, подготвени за продажба, както и още близо четири тона.\n\r\nДарко Шарич, известен още като Балканския Ел Чапо и Радослав Цвийович, когото мнозина наричат „новосадския Ескобар“, са най-големите дилъри на кокаин.\n                    \n                    \n                \n                \n                \n                \r\nЩо се отнася до хероина, „Политика“ пише, че най-голямото иззето количество през тази година в Сърбия е от средата на ноември, когато са били конфискувани 77 кг на стойност 5 милиона евро при ареста на заподозрения лидер на наркогрупа Младен Новакович-Тоцило. Той е живеел доста разточително. Според медийни публикации той е направил от къщата си в село Америч край Младенович истинска хасиенда. Казват, че бил платил на художник от Белград да му нарисува петел, като окачил картината в кокошарника.\r\nИ докато в социалните мрежи се шегуват с него, при акцията е било разкрито, че Тоцило е смятан за един от най-могъщите наркобосове в Сърбия, като е живял в стил „малък Ескобар“. Заловеният при него хероин е бил в пакетчета със специален печат. Според полицейски източник дрогата е опакована най-вероятно в Косово, а доставчиците от Сърбия са получили свои печати и знаци. Наркотикът идва от Близкия и Далечния изток, като това е най-опасната дрога, предизвикваща най-силна зависимост и взимаща най-много жертви. Затова е тревожен фактът, че хероинът се завръща в Сърбия, пише изданието. \n\r\nБалканският Ел Чапо – с тези думи аржентински портал описа преди години сръбския наркобос Дарко Шарич. Мексиканският наркобос Хоакис Гусман, известен като Ел Чапо, беше осъден на 17 юли в Ню Йорк на доживотен затвор и още 30 години зад решетките. Осем месеца по-рано пък Дарко Шарич беше осъден в Сърбия на 15 години затвор за трафик на почти 6 тона кокаин от Южна Америка в Европа. Очаква се окончателното решение след обжалването на присъдата. Шарич и Ел Чапо имат доста прилики, които показват как функционира борбата с наркокартелите в света. Аржентински медии посочват, че и двамата са се укривали години наред, и двамата са наричани „наркокрале“. Различават се по тежестта на обвинението, наказанието и известността си в света. \n\r\nРадосав Цвийович Цвика е наричан от мнозина „новосадския Ескобар“. Още преди 10 години той беше посочен като един от най-големите наркотрафиканти в Нови Сад. Екипът му беше арестуван преди две години в Прага. Цвийович е в ареста, делото срещу него се води в Специалния съд в Белград. \n\r\nКогато става дума за кокаина, колумбийските и италианските престъпни групи в исторически план са играли централна роля, в по-ново време групи от Сърбия и Албания стават все по-значими. Това се посочва в доклад за европейския пазар на наркотици, изготвен от Европейския център за проследяване на дрогата и Европол. В този доклад Сърбия е спомената на няколко места. \n\r\nПодчертава се, че сръбските престъпници работят добре с „колегите си“ от другите страни от бивша Югославия и затова европейската полиция ги нарича „Балкански картел“, пише „Политика“. Сърбия се споменава в онази част на доклада, която се занимава с кокаина, като се посочва, че освен традиционните главни играчи сериозни играчи стават и страните, в които се говори албански и Сърбия. Сърбия също така се споменава и като важна част от Балканския маршрут на дрогата, който тръгва от Турция. \n\r\nОтбелязва се, че „Балканският картел“ се състои от престъпни групи от страните от бивша Югославия – най-многобройни са сърбите, хърватите и черногорците, които отлично си сътрудничат както помежду си, така и със съседите си – албанци, българи, италианци. \n\r\nВестникът отбелязва, че за разлика от кокаина, който идва от Латинска Америка, хероинът идва от изток – предимно от Афганистан и в по-малка степен от Пакистан, Иран, Източна Турция и централноазиатските страни.\n\r\n„Главните канали за контрабанда на хероин минават през Турция, България, Албания, а след това през Косово и Сърбия“, пише вестникът, като добавя, че когато хероинът пристигне в Косово, наркоклановете го опаковат в по-малки количества и след това го транспортират по суша.\r\n ", "date": "2019.12.04", "title": "\"Балканският картел\" в разцвет: Сърбия е пълна с малки Ескобари"}
{"url": "https://www.dnes.bg/world/2019/12/04/germaniia-izgoni-slujiteli-na-ruskoto-posolstvo.431859", "text": "Германското външно министерство заяви, че е обявило за персона нон грата двама служители на руското посолство в Берлин заради поръчковото убийство на грузинец в германската столица, предаде Ройтерс.\n\r\nМинистерството заяви, че е решило да експулсира двамата дипломати, защото руските власти не са съдействали на разследването на убийството.\n\r\nФедералната прокуратура на Германия, която отговаря за делата за шпионаж, обяви, че поема разследването на това извършено през август убийство, предаде Франс прес, цитирана от БТА.\n\r\nЗа убийството на грузинеца е заподозрян руснак, който е задържан под фалшива самоличност.\n\r\nОт самото начало за поръчковото убийство беше заподозряна Русия. Кремъл категорично отрича да е замесен.\r\n                    \n                    \n                \n                \n                \n                Русия смята да предприеме ответни действия след експулсирането на служители на руското посолство в Германия, се казва в изявление на руското външно министерство, цитирано от ТАСС.\n\r\n\"Смятаме изявлението на германската страна за експулсиране на двама служители на руското посолство в Берлин за неоснователно и неприятелско. Политизираният подход към следствени въпроси е недопустим. Принудени сме да осъществим комплекс от ответни мерки\", заяви руското дипломатическо ведомство.\n\r\nТази сутрин посланикът на Русия в Германия Сергей Нечаев е бил извикан в германското външно министерство, където му е била предадена вербална протестна нота във връзка с нови сведения по делото за убийството на грузински гражданин в Берлин.\n\r\nСпоред електронното издание на сп. \"Шпигел\" в нотата е поискано Русия да сътрудничи на германската федерална прокуратура, която е поела разследването.\n\r\nГоворителят на Кремъл Дмитрий Песков определи като абсолютно безпочвени подозренията, че Русия може да е замесена в убийството на грузинеца в Берлин.\n\r\nРазследването се пое от германската федерална прокуратура, тъй като има достатъчно улики, сочещи, че убийството е извършено \"било по заповед на руските държавни власти, или от властите на Чечения като част от Руската федерация\", отбелязва германското външно министерство.\n\r\nНа 23 август в парка Тиргартен в Берлин беше застрелян с три куршума, от които два в главата, 40-годишният грузински гражданин Зелимхан Хангошвили, който е воювал на страната на антируски сепаратисти в Чечения, предаде Франс прес.\n\r\nУбийството било извършено с пистолет със заглушител. Очевидци го определили като екзекуция.\n\r\nБлизо до местопрестъплението бил задържан руснак, който имал документи за самоличност на името на Вадим Соколов, 49-годишен. Те обаче не съществуват в руските бази данни. Смята се, че задържаният в действителност е 54-годишният Вадим Красиков, срещу когото Москва е издала международна заповед за задържане за убийството на руски бизнесмен през 2013 г. Видеокадри показват как той се приближава до жертвата с колело и стреля в гърба и главата й.\n\r\n ", "date": "2019.12.04", "title": "Германия изгони служители на руското посолство"}
{"url": "https://www.dnes.bg/cars/2019/12/04/ochakva-se-spad-na-prodajbite-na-novi-koli-v-germaniia.431861", "text": "Очаква се през следващата продажбите на нови коли в Германия да намалеят, но да има нарастване при електромобилите. Прогнозите са за 6,2 процента спад, според Германската асоциация на вносителите на автомобили (VDIK). \r\n\r\nПредвижда се през 2020 година продажбите на електрически автомобили да скочат с 60 процента до най-малко 160 000, а общо при новите коли да бъде отчетен спад до 3,35 милиона продадени единици, сочи оценка на асоциацията.\r\n\r\nОчаква се увеличение от 4 на сто до 3,57 милиона коли. Това е най- голямото увеличение от 2009 година. ", "date": "2019.12.04", "title": "Очаква се спад на продажбите на нови коли в Германия "}
{"url": "https://www.dnes.bg/stranata/2019/12/04/shofiorka-globiha-me-sled-katastrofa-s-divo-prase-na-trakiia.431858", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Тежка катастрофа на магистрала \"Тракия\" заради изскочило диво прасе на платното предизвика полемика, а пострадалата - 23-годишната Михаела Иванова, е твърдо решена да съди Агенция \"Пътна инфраструктура\".\n\r\nАбсурдното в случая е, че младата жена е получила и акт за превишена скорост. 347 км на автомагистрала \"Тракия\" е мястото, където се е случил инцидентът. \n\r\nМалко преди полунощ на 26 ноември Михаела пътува от София за Бургас, когато внезапно на пътното платно изскача глиган, разказва . Попада под гумата ѝ, тя се пука, колата се обръща три пъти в канавката.\n                    \n                    \n                \n                \n                \n                \r\nМихаела все още пази част от козината на животното, която е останала по гумите на колата, както и снимки със скъсаната ограда и следите от диви прасета. \n\r\nПристигналата на място \"Пътна полиция” съставя протокол, според който инцидентът е станал вследствие на шофиране с несъобразена скорост по мокра настилка. \n\r\nОт АПИ изпратиха становище по случая. В него се казва, че според протокола на МВР няма данни дивото животно да е участвало в пътния инцидент. Все пак от пътната агенция признават, че оградата на магистралата е била разкъсана и са преминавали животни. \n\r\nСамо преди година на същия този пътен участък е имало смъртен случай заради излязло диво животно на магистралата.", "date": "2019.12.04", "title": "Шофьорка: Глобиха ме след катастрофа с диво прасе на \"Тракия\""}
{"url": "https://www.dnes.bg/obshtestvo/2019/12/04/105-mln-lv-biudjet-poiskaha-protestirashti-slujiteli-na-babh.431843", "text": "\n\r\nПротест на служители на БАБХ се проведе преди обяд пред сградата на Министерския съвет. Той бе под наслов \"Достойни заплати и достойни условия на труд\".\r\n\r\nОсновното искане на протестиращите е бюджетът на Агенцията по храните за 2020 година да бъдат в размер на 105 млн. лева, като настояват тези средства да бъдат целево заделени изключително за гарантиране безопасността на храните на българите.\r\nКъм момента бюджетът на БАБХ е част от този на земеделското министерство и е 60 млн. лева. Протестиращите се оплакаха от ниското заплащане и лошите условия на труд.\r\nВ момента средното заплащане в Агенцията е между 800 и 1000 лева, съо/щава \r\nТе внесоха декларация с искания в Министерския съвет. Служителите на БАБХ са готови за още протести, ако исканията им не бъдат чути.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.12.04", "title": "105 млн. лв. бюджет поискаха протестиращи служители на БАБХ"}
{"url": "https://www.dnes.bg/cars/2019/12/04/hiundai-vlaga-17-mlrd-v-proizvodstvoto-na-elektromobili.431806", "text": "Hyundai motor, най-големият южнокорейски автомобилостроител, планира да инвестира в развитието на производството си 61 трилиона вона ( 51 милиарда долара) до 2025 година, съобщи БТА. Целта на инвестицията е повишаване на конкорентоспособността на съществуващия бизнес и създаване на нови възможности свързани с технологии на бъдещето. \r\n\r\n20 трилиона вона ( 17 милиарда долара) ще бъдат вложени в разработка и усъвършенстване на производството на електрически и безпилотни автомобили. \r\n\r\nКомпанията планира до 2025 година да повиши коефициента на оперативната си печалба от 5 процента на 8.", "date": "2019.12.04", "title": "Хюндай влага $17 млрд. в производството на електромобили "}
{"url": "https://www.dnes.bg/world/2019/12/04/letishte-v-shveciia-predlaga-transferi-s-kucheshki-vpriagove.431778", "text": "Любителите на зимните спортове могат да отбележат ново място на картата - шведския планински район Даларна, където курортът Селен вече ще има собствено летище, което ще започне да приема първите си пътници на 22 декември, предаде ДПА.\r\n\r\nТо ще обслужва ски районите Селен, Идре и Клепен, както и норвежкия Трисил.\r\n\r\nВместо пристигащите да бъдат извозвани с обикновен трансферен автобус, те могат да се гмурнат направо в зимния пейзаж с кучешки впряг.\r\n\r\nПътуването с шейна отнема 45 до 60 минути и струва около 510 долара на шейна за четирима, пише БТА.\r\n\r\nВече могат да се резервират билети за полетите до новото летище, наричано още Скандинавско планинско летище, от летищата в Копенхаген и Стокхолм.\r\n\r\nСелен и околностите му оформят най-голямата ски и сноуборд зона в Швеция с 254 писти, 157 лифта и 100 000 хотелски легла.", "date": "2019.12.04", "title": "Летище в Швеция предлага трансфери с кучешки впрягове"}
{"url": "https://www.dnes.bg/kino/2019/12/04/za-10-dni-zamryznaloto-kralstvo-2-s-milion-leva-prihodi.431789", "text": "\r\nПродължението на хитовата анимация на \"Дисни\" - \"Замръзналото кралство 2\" продължава да е най-гледаният филм у нас, оставяйки останалите в кината на впечатляващо разстояние по приходи и зрителски интерес, сочат обобщените данни от киносалоните у нас. За десетте дни историята, тръгнала от приказката \"Снежната кралица\" на Ханс К. Андерсен, е гледана от 128 576 зрители и има 1 287 683 лева приходи от билетите им.\n\r\nНа втора позиция е първата премиера от миналия уикенд - българският \"Диви и щастливи\", който е сниман на локации в София, Русе, Варна и Велико Търново. Екшън-комедията с Яна Маринова и Луиза Григорова в главните роли е гледана от 21 932 зрители и има 223 491 лева приходи за първия си уикенд на екраните.\r\n                    \n                    \n                \n                \n                \n                На трето място сред най-гледаните филми е отново български филм - \"Доза щастие\". Драматичната история, създадена по книгата на Весела Тотева и изиграна на екран от дъщеря й - Валентина Каролева, е вече месец на екраните у нас и за това време са я гледали 72 527 зрители и има 581 963 лева приходи.\r\nЧетвърта позиция е за автомобилната история \"Пълно ускорение\" или за по-кратко - за борбата \"Форд\" срещу \"Ферари\". Разказът за случващото се около окомплектоването на състезателния автомобил на американската компания за състезанието \"24 часа на Льо Ман\" - \"Форд GT40\" и представянето му през юни 1966 година е вече трета седмица на екраните у нас и за това време са го гледали 31 960 зрители и има 321 907 лева приходи.\r\nПето място е за драматично-комедийната история в стил Уди Алън - \"Един дъждовен ден в Ню Йорк\". Случващото се между двамата герои - Гетсби и Ашли - в Манхатън и допирът й до артистичния свят, забъркано със семейни отношения, е гледано от 15 373 зрители и има 154 236 лева приходи за десетте дни на екраните у нас.\r\nШеста позиция е за драмата \"Последната Коледа\", разказ и за ползата от донорството. Изпълненият с музика на дуета \"Wham!\" и соло-песни на Джордж Майкъл филм за Кейт, която трябва да излезе от омагьосания кръг, в който е влязла и да заживее живота си отново, е вече трета седмица на екраните у нас и за това време са я гледали 16 959 зрители и има 163 761 лева приходи.\r\nНа седмо място е анимацията \"Семейство Адамс\", чиято история тръгва още в далечната 1938 година от комиксите на Чарлз Адамс в \"Ню Йоркър\". Типичните за сюжета хумор, съчетан с мрачни истории и съприкосновението му с цивилизования свят през погледа на най-младите членове на фамилията, са на екраните у нас вече пета седмица, като за това време са я гледали 46 825 зрители и има 476 716 лева приходи от билетите им, предаде БТА.\r\nОсмо място е за триизмерната история \"Господарка на злото 2\", която е вече почти втори месец сред първите 10 у нас. Сложните отношения между Злодеида и кралството на човеците, в които влиза и бракът между Аврора и Филип, зад който стои коварен план, са гледани от 139 163 зрители и имат 1 446 608 лева приходи от билетите им.\r\nНа девета позиция е третият български филм сред най-гледаните филм у нас - \"Завръщане\" на Ники Илиев. След седем седмици на екраните, историята, в която е и последната кино-роля на Стефан Данаилов, е гледана от 85 032 зрители и има 765 148 лева приходи.\r\nДесето място е за военната драма \"Битката за Мидуей\". Случващото се на тихоокеанския атол в началото на войната между САЩ и Япония през юни 1942 година е гледано от 9 419 зрители и има 91 194 лева приходи за трите седмици на екраните у нас.\r\nИзвън първите 10 е втората премиера от миналия петък - \"Офицер и шпионин\". Разказът за \"Аферата \"Драйфус\" е гледан от 3 910 зрители и има 38 223 лева приходи от първия си уикенд на екраните и от фестивала \"Синелибри\"", "date": "2019.12.04", "title": "За 10 дни: \"Замръзналото кралство 2\" с милион лева приходи"}
{"url": "https://www.dnes.bg/rusia/2019/12/04/iztichane-na-gaz-predizvika-vzriv-v-belgorod.431787", "text": "Един е загинал и най-малко петима са ранени след взрив в жилищен блок, съобщава . Инцидентът се е случил в района на руския град Белгород. Причината е изтичане на газ. \r\n\r\nСпасителни екипи търсят хора под отломките на срутила се стена, която е била част от сградата. Ще се проведе разследване за инцидента. \r\n\r\nСпоред местни медии инцидентите с изтичане на газ са се увеличили.", "date": "2019.12.04", "title": "Изтичане на газ предизвика взрив в Белгород "}
{"url": "https://www.dnes.bg/stranata/2019/12/04/pernik-na-suho-a-zashto-ima-ezero-s-oranjev-cviat.431788", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         След сигнал за замърсяване на р. Струма и яз. \"Пчелина\" бе предприета проверка, а първоначалните данни показаха, че източникът на замърсяване е езеро в района с оранжев цвят. Марио Антонов от Централната рибно-опазващата организация коментира за зрителите на \"България сутрин\", че замърсяването е било миналия четвъртък и за момента няма данни за нови изтичания.\n\n\n\nСпоред него е очевидно, че замърсяването на река Струма е заради предприятията на територията на Перник и ставало въпрос за прикриване на проблема заради интереси. \n\r\n\"Река Струма ще бъде мой приоритет и ще правим огледи. Всички нарушители ще бъдат санкционирани\", коментира кметът на Перник Станислав Владимиров пред репортер на .\n                    \n                    \n                \n                \n                \n                \r\nТой очаква да излязат окончателните резултати от взетите проби и каза, че ако езерото наистина е замърсител, то проблемът може да се реши лесно. \n\r\nМарио Антонов изрази надежда, че нарушителите ще бъдат наказани. Той припомни, че е имало протест пред сградата на РИОСВ-Перник, но има готовност и за нов протест, който да излезе на главен път Е79.\n\r\nСтанислав Владимиров коментира и водната криза в Перник. По негови думи нямало разходимер и не можело да се разбере какво количество вода изтича от язовира. Едно от решенията, които разглеждат, е сондиране, за да се намерят подземни източници на вода. \n\r\nПо негови думи не се предвижда промяна на водния режим в Перник и засега той остава до март месец, за да може да се осигури питейна вода на перничани.", "date": "2019.12.04", "title": "Перник - на сухо: А защо има езеро с оранжев цвят?"}
{"url": "https://www.dnes.bg/stranata/2019/12/04/snejnata-pokrivka-v-smoliansko-dostiga-30-sm.431793", "text": "Снежната покривка по високите места в област Смолян достига 30 см, информират от Областната администрация. \r\n\r\nЗаради снегът е въведено ограничение за движение на автомобили над 12 тона в цялата област, както и за превозни средства с ремаркета и полуремаркета, съобщиха от Областното пътно управление.\r\n\r\nПроходите в областта са проходими при зимни условия. Снегът е предизвикал прекъсване на електричеството тази сутрин в селата Хвойна, Орехово и Малево.\r\n\r\nМинус 8 градуса бе температурата в Пампорово сутринта, а натрупаният сняг в курорта е около 20 см, по данни от Планинската спасителна служба. \r\n\r\nСнеговалежът в област Смолян продължава.", "date": "2019.12.04", "title": "Снежната покривка в Смолянско достига 30 см"}
{"url": "https://www.dnes.bg/sofia/2019/12/04/krizisniiat-centyr-za-bezdomni-otvaria-vratite-si-v-sofiia.431792", "text": "Заради снега и минусовите температури общината прибра бездомниците от улиците на София и ги настани в приют, съобщава bTV. \nОт 1 декември заработи кризисният център за временно настаняване. Той е отворен за всеки, който няма дом.\r\n\r\nВ стая се настаняват по четирима души. Осигурени са дрехи и топла баня. Приютът осигурява на бездомните хора три пъти на ден безплатна храна. Те могат да дойдат, да се нахранят, да преспят, на сутринта да си тръгнат и вечерта отново да дойдат.\r\n\r\nПриютът им дава подслон и храна от 1 декември до 31 март.", "date": "2019.12.04", "title": "Кризисният център за бездомни отваря вратите си в София"}
{"url": "https://www.dnes.bg/obshtestvo/2019/12/04/maikite-ostavka-za-vsichki-deputati-podkrepili-simeonov.431794", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пореден протест на майките на деца с увреждания ще се проведе тази вечер от 18 ч. в центъра на София.\n\r\n\"Той е за оставката на 118-те депутати, които подкрепиха Валери Симеонов при избора му за зам.-председател на НС. Също така не сме съгласни с освобождаването от поста на социалния министър Бисер Петков, причините за което не са ясни\", каза за \"България сутрин\" Илиана Маринова от \"Системата ни убива\".\n\r\nТя подчерта, че се надява майките да имат шанса да работят добре и със следващия социален министър Деница Сачева.\n\r\n\"Като министър Петков си вършеше добре работата, не сме съгласни с решението на премиера\", подчерта тя за .  \n                    \n                    \n                \n                \n                \n                \r\n\"Надяваме се Сачева да работи с нас и да няма забавяния. Да се случи всичко бързо, както е уговорено още миналата година. Очакваме да ни поканят, за да има диалог\", каза още Маринова.", "date": "2019.12.04", "title": "Майките: Оставка за всички депутати, подкрепили Симеонов! "}
{"url": "https://www.dnes.bg/eu/2019/12/04/razrushavat-opasni-sgradi-v-albaniia-sled-trusovete.431796", "text": "След мощното земетресение с магнитут 6,4 по Рихтер, множество сгради в Албания бяха обявени за опасни. \r\n\r\nШестетажна сграда в албанския град Дуръс беше разрушена с контролирана експлозия, след като беше преценена като опасна, съобщи bTV. \r\n\r\nПовече от 11 000 сгради бяха повредени и са пред разруха след земетресението. Без подслон останаха 3000 души, които в момента са настанени в хотели, палатки или при свои близки. \r\n\r\nНай-засегнатите райони от земетресението са град Дуръс и град Туман, който се намира на север. \r\n\r\nПланира се още пет сгради в двата града да бъдат разрушени. Албания отправи зов за финансова помощ и съдействие за възстановяване на засегнатите сгради.", "date": "2019.12.04", "title": "Разрушават опасни сгради в Албания след трусовете"}
{"url": "https://www.dnes.bg/sofia/2019/12/04/ukrasata-pred-ndk-izdyrja-2-dni.431799", "text": "Два дни след поставянето на коледната украса в София, част от нея, както и табелки с послания на дарителите, бяха откраднати, съобщава Нова телевизия. \r\n\r\nНа 1 декември коледната украса в центъра на София грейна. 35 дръвчета бяха поставени пред НДК като идеята е след 15 януари да бъдат засадени. \r\n\"Вчера сутринта дойдохме тук и установихме, че табелите ги няма. Те са много красиви, направени от хубав материал и дизайнерски. От тях се разбира кой е дарил елхата и на тях има коледни и новогодишни табели\", обясни организаторът на инициативата - актрисата Деси Тенекеджиева. \r\n\r\nВсички части на украсата по дръвчетата са били свързани с кабели, но дори това не е попречило на вандалите. \r\n\r\nВ района има камери за наблюдение, които са заснели крадеца. От охранителната фирма са видели извършителят, който е младо момче, добави Деси Тенекеджиева.", "date": "2019.12.04", "title": "Украсата пред НДК издържа 2 дни "}
{"url": "https://www.dnes.bg/politika/2019/12/04/pak-skandal-v-ns-no-s-priznanie-vchera-beshe-nenormalen-den.431801", "text": "Със скандал приключи извънредното заседание на парламента във вторник, със скандал започна и редовното на законотворците в сряда.\n\r\nРазмерът на минималната пенсия до такава степен нажежи страстите в Народното събрание вчера, че се стигна до преждевременното прекратяване на пленарното заседание. По време на дебатите \"Воля\", БСП и \"Атака\" се обединиха около предложението минималната пенсия да бъде 300 лева, а не 250 лева, каквото е това на управляващите. \nСоциалистите се разгневиха до такава степен, че обградиха парламентарна трибуна, а в залата се разнесе \"червени боклуци\", на което левицата с призив „оставка“.\n                    \n                    \n                \n                \n                \n                \r\nЗаради всичко това шефката на парламента Цвета Караянчева съобщи, че Спас Гърневски от ГЕРБ ще бъде наказан с порицание. Именно той беше автор на възгласа \"Червени боклуци\".\n\r\nГърневски днес се извини и призна, че си е позволил реплики, които не е трябвало да прави.\n\r\n\"Уважаеми колеги, вчера действително беше един ненормален парламентарен ден, когато се приема бюджета на страната. През целия ден бяхме свидетели на провокации и на обиди. Краят на парламентарния ден се случи нещо, което не бива да се случва в този парламент да бъде обградена трибуната на Народното събрание. Хора да призовават председателя да се отстрани от мястото, от което води заседанието. Това ме провокира и аз също си позволих реплики, които не трябваше да направя\", каза той.\n\r\nЗа БСП обаче това се оказа недостатъчно и социалистите поискаха Спас Гърневски да бъде отстранен за минимум едно заседание. Георги Свиленски се възмути, че най-скандалното в случая е, че Гърневски е член на Комисията по парламентарна етика.\n\r\n\"Ако аз вчера съм нарушил, а вероятно съм нарушил правилника, моля също да бъда наказан\", призова той.\n\r\nПавел Шопов от \"Атака\" отсече, че това, което се случва в НС не е парламентарна зрялост.\n\r\n\"Докога ще продължи тази детска болест на българския парламентаризъм, наказания, порицания\", риторично попита той.", "date": "2019.12.04", "title": "Пак скандал в НС, но с признание: Вчера беше ненормален ден"}
{"url": "https://www.dnes.bg/index/2019/12/04/kim-otnovo-iahna-bial-kon-idvat-li-kardinalni-promeni.431795", "text": "\n\r\nСнимки на севернокорейския лидер Ким Чен Ун, който язди бял кон в снега на планина, смятана от севернокорейците за свещено място, бяха разпространени от севернокорейските медии. На кадрите освен Ким се виждат и група ездачи, сред които и съпругата на севернокорейския лидер И Сол Джу.\n\r\nСпециалисти по севернокорейските въпроси твърдят, че понякога след визитите на Ким на планината Пекту, севернокорейският лидер прави важни политически съобщения или кардинални политически промени.\n\r\nРазпространението на кадрите става в момент, в който преговорите със САЩ по севернокорейската ядрена програма са в задънена улица. Пхенян даде на Вашингтон срок до края на годината, за да направи отстъпки в разговорите.\n                \n                \n                \r\nКим посещава планината Пекту обикновено по два пъти на година. През ноември 2013 г. след посещение там той направи чистка сред приближените си, която засегна и негов влиятелен чичо. През декември 2017 г. Ким се качи отново на планината Пекту и след това бе обявена историческата му среща на върха с Доналд Тръмп, състояла се през юни 2018 г. в Сингапур.\n\n\nЛидерът на Северна Корея Ким Чен Ун посети местата на бойна слава в подножието на свещената планина Пектусан, съобщи Централната телеграфна агенция на Корея КЦТА.\n\r\nПо тези места по време на Втората световна война са се намирали лагерите на партизаните, действали срещу японската армия.  \n\r\nПо време на своя поход севернокорейският лидер призова младежта да бъде възпитавана в духа на революционните традиции на Пекту, така че населението на страната да притежава несломимия дух и да преодолява трудностите. \n\r\n\"В момента цялата партия, цялата армия и целият народ въпреки безпрецедентната блокада и натиск от страна на империалистите, с цялата си енергия строят могъщата и процъфтяваща социалистическа Родина с непреклонна душевна сила с опора в собствените си сили“, заяви Ким Чен Ун. \n\r\nПрипомняме, че през октомври севернокорейският лидер се изкачи на най-високия връх на Корейския полуостров. В местните медии това беше определено като \"велико събитие, имащо огромно значение в историята на корейската революция\".", "date": "2019.12.04", "title": "Ким отново яхна бял кон, идват ли кардинални промени?"}
{"url": "https://www.dnes.bg/politika/2019/12/04/borisov-osvobodi-oblastniia-upravitel-na-pernik.431809", "text": "Премиерът Бойко Борисов поиска ясна стратегия за справяне с безводието. Преди имахме проблеми с наводненията, сега с безводието, коментира той в началото на днешното правителствено заседание.\n\nМинистри от кабинета информираха за ситуацията в Перник, където проверки във връзка с водната криза установиха, че има нарушения.\r\nРегионалният министър Петя Аврамова каза, че притокът в язовир \"Студена\" силно се влияе от атмосферните условия и се търсят допълнителни алтернативни източници на вода. Аврамова посочи и друг проблем – заради водния режим са се увеличи авариите по водопроводната мрежа. Тя сигурно 50-60 г. не е пипана, коментира Борисов. Аврамова информира още, че няма криза и проблеми по пътищата заради снеговалежа, започнал вчера.\n                    \n                    \n                \n                \n                \n                \r\nПравителството гласува днес освобождаването на областния управител на Перник Ирена Соколова и назначи на нейно място Емил Костадинов. Когато направим грешка, си я понасяме по един начин, посочи министър-председателят.\n\r\nПремиерът информира, че кредитният рейтинг на София е повишен от кредитната агенция Стандарт енд Пуърс. София от днес има най-високия рейтинг от всички столици на Балканите. Това им го подаряваме на нашите критици, заяви Борисов.\n\r\nНа заседанието министрите отпуснаха 16 млн. лева за ремонт на двигатели на 8 самолета, докато дойдат поръчаните от САЩ изтребители F-16.\n\r\nВ началото на заседанието стана ясно още, че от 418 язовира, определени от МС като нуждаещи се от спешен ремонт, 182 са възложени. Към момента вече се ремонтират 10.", "date": "2019.12.04", "title": "Борисов освободи областния управител на Перник "}
{"url": "https://www.dnes.bg/mish-mash/2019/12/04/pricheskata-za-praznika-doverete-se-na-frenskiia-shik.431800", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Освен да запечатват емоции, косите ни имат способността да създават нови преживявания. Как да подготвим ефектна прическа за Коледа и Нова година? А какво е вдъхновението на коафьорите за зимните фризури?\n\r\n\"Френският шик е любов, страст и изкуство и ние коафьорите сме вдъхновени от този дух\", разкри артистът-коафьор Мария Караганова. Според нея този сезон са много актуални боб прическите в среден и къс вариант, като те са по-прибрани в предната част, а не толкова издължени. \n\r\nОмбрето, което прелива от тъмнорусо към светлорусо, също било модерно, но коафьорът подчерта, че трябва да има плавно преливане между цветовете. От гледна точка на оформянето, този сезон се залага на свободни вълни, а не на сковани прически, сподели Караганова в ефира на \n                    \n                    \n                \n                \n                \n                \r\n\"Мъжете могат да се радват на доста прически. Брадите са съобразени с прическата. Английският стил е много актуален\", коментира тя в студиото на \"България сутрин\". \r\n \r\nПрическите за празничните вечери отново са свободни. Елегантни кокове или опашки с вплетени в тях цветни конци в бронзово и златно са актуални, а също и масивни обици и бижута в косата. \n\r\nТя съветва да се полагат грижа за косата и през зимата, като се използва подходящ шампоан, балсам или маска и продукти за хидратация.\n\r\n\"Косата става по-суха през лятото. Зимата става мазна, защото носим шапки. Може да има и косопад\", добави Караганова.", "date": "2019.12.04", "title": "Прическата за празника: Доверете се на френския шик!"}
{"url": "https://www.dnes.bg/notifikacii/2019/12/04/trus-razliulia-otnovo-gryckiia-ostrov-krit.431802", "text": "Земетресение с магнитуд 3,5 по Рихтер бе регистрирано в Средиземно море край гръцкия о-в Крит, съобщи базираната в Истанбул сеизмологична обсерватория Кандили, цитирана от турската телевизия СиЕнЕн-Тюрк. \r\n\r\nТрусът, регистриран в 4.25 ч. местно време, е бил на дълбочина 14,4 километра. \r\n\r\nВ 4.36 ч. е регистриран вторичен трус с магнитуд 3 по Рихтер.\r\n\r\nНяма информация за пострадали хора и за нанесени материални щети при земетресенията, пише БТА.\r\n ", "date": "2019.12.04", "title": "Трус разлюля отново гръцкия остров Крит"}
{"url": "https://www.dnes.bg/televizia/2019/12/04/svetovnoizvestni-kosmonavti-razkrivat-detaili-za-vselenata-v-avioshou.431819", "text": "Кога могат да започнат полетите до Луната и Марс, как се развива международното сътрудничество в изследването на Космоса и как се сбъдва една мечта?\r\nОтговорите на тези и още въпроси ще дадат космонавтите Жан-Франсоа Клервоа и Александър Лазуткин в \"Авиошоу\" по на 7 декември от 16:00 часа.\r\nАвторът и водещ на предаването Александър Богоявленски разговаря за втори път с Клервоа по време на престижния форум на директори и председатели на бордове на авиокомпании и производители от цял свят APG World Connect, който се проведе в Монако в началото на ноември. Екипът на Авиошоу бе единственият от България, поканен на значимото събитие.\r\n                    \n                    \n                \n                \n                \n                \"Ще се върнем на Луната със сигурност в следващите 10 години. Може би няма да бъде през 2024 г., както обявиха САЩ. Трудно е да подновиш разработките за апаратите за кацане на Луната. Имаме ракета, имаме космически кораб, но нямаме апарат за кацане\", каза Клервоа пред \"Авиошоу\".\r\nВ края на ноември, по време на Дните на авиацията и Космоса в София, \"Авиошоу\" се срещна и с руския космонавт Александър Лазуткин.\r\n\"В началото имаше само 2 страни - САЩ и СССР. Но сега европейските държави се научиха да строят космически кораби, да правят ракетоносители. Китай излезе в Космоса и също започна сам да се развива. Вече не са само 2 страни, а могъща група. Сега вече живеем във време, когато ще видим нов скок в Космоса\", каза Лазуткин.\r\nНе пропускайте \"Авиошоу\" в събота от 16:00 часа по \r\nЕпизодите на предаването можете да гледате и в YouTube.", "date": "2019.12.04", "title": "Световноизвестни космонавти разкриват детайли за Вселената в \"Авиошоу\""}
{"url": "https://www.dnes.bg/world/2019/12/04/iunaited-eyrlains-smenia-boing-i-s-50-eyrbys-a.431780", "text": "Американската авиокомпания \"Юнайтед еърлайнс\" съобщи, че е поръчала 50 самолета \"Еърбъс\" А321 Екс Ел Ар за общо около 6,5 милиарда долара по каталожни цени, за да замени остарелия си флот от самолети \"Боинг\" 757-200, предаде Франс прес.\r\n\r\nДоставките на новите самолети ще започнат през 2024 г.\r\n\r\nЗает да постигне отменяне на забраната за полети на самолетите му 737 МАКС, които не летят от средата на март след две трагедии с общо 346 жертви, Боинг в момента не разполага със самолет, способен да се конкурира с Еърбъс в междинния пазарен сегмент, който се заема от \"Еърбъс\" А321 Екс Ел Ар, отбелязва АФП, цитирана от БТА.\r\n ", "date": "2019.12.04", "title": "\"Юнайтед еърлайнс\" сменя \"Боинг\"-и с 50 \"Еърбъс\"-а"}
{"url": "https://www.dnes.bg/obshtestvo/2019/12/04/za-nikulden-shte-iadem-sharan-ot-frizera-cenata-ot-6-do-10-lv-kg.431769", "text": "Дни преди Никулден рибата се скри в морето. Много рибари вече няма да влизат в морето за прясна риба, обясняват от селището Ченгене скеле. Тук там по някоя лодка опитвала, но морето не давало риба.\r\n\n\r\nНа рибната борса “Краснодар” в Бургас шаранът върви по 6 лева. И миналата година цената за празника беше същата, но след Никулден падна с 2 лева.\n\r\nПо сергиите на търговците в града има и сафрид по 5 лева, зарган по 12 лева килото и чернокоп – по 10 лева за килограм. Рибарите от Поморие преди няколко дни наловили доста сафрид, и го продали по 10 лева килото, пише \"Труд\".\n                    \n                    \n                \n                \n                \n                \r\nНа рибната борса във Варна шаранът се предлага по 7 лв., като цената му се повиши с левче, а таранката- неин първи братовчед, върви по 3,50 лв./кг.\n\r\nТранжиран на порции, шаранът се продава по 10 лв., а толстолобът по 7 лв./кг. За почистване на цяла риба на място търговци вземат по 2 лв./кг. Сергиите са заредени с пъстърва по 12 лв., моруна по 20 лв. и други сладководни риби.\n\r\nНай-много жива стока по борсите във Варна идва от Ямбол, от язовира в Цонево и близки развъдници.\n\r\nВарненци предпочитат обаче пресния морски улов, който тази есен беше твърде слаб и затова е и по-скъп. Срещу празника на моряците и рибарите може да се намери едър черноморски сафрид по 12 лв./кг – отличен за скара, а по-дребният върви между 8 и 10 лв./кг. Чернокопът удари цена от 15 лв./кг, защото се оказа дефицитен. Зарганът се предлага на същата цена, паламудът поскъпна до 17 лв./кг, а леферът, както винаги държи рекорда от 40 лв.\n\r\nКалканът също поскъпна от 25-30 лв./кг на 35 лв. На пазара във Варна се предлагат котлети от сьомга по 20 лв./кг, филе от акула по 12 лв., ципурата е 14 лв./кг. Замразена скумрия от Норвегия е по 5,50 лв./кг. Раци и миди има в изобилие – от 3,50 – 5 лв. до 10 лв./кг.\r\n\r\nЗа първите 6 месеца на тази година у нас са внесени 19 540 тона риба, други водни организми и преработени рибни продукти, което е с 8,8% повече в сравнение със същия период на 2018 г. Това показва последният Аграрен доклад на земеделското министерство.\n\r\nДоставките от ЕС се свиват с 5% на годишна база, възлизайки на 11 180 тона, докато вносът от трети страни бележи ръст от близо 35%, до 8 360 тона.\n\r\nНай-големи количества идват от Канада (3 хил. тона), Исландия (1,4 хил. тона), Мароко (1,4 хил. тона), Турция (1,3 хил. тона) и Китай (1,2 хил. тона).\n\r\nВ същото време износът на риба от България се свива с 5,6% през 2018 г. спрямо година по-рано и достига 16 709 тона. Чувствително намалява износът на мекотели и живи риби.\n\r\nВъпреки това стопанският улов на риба у нас расте. По данни на ИАРА за първите пет месеца на тази година уловът на риба и други водни организми възлиза на 4 034,72 тона, което е с 53% повече в сравнение със същия период на 2018 г.\n\r\nНай-голям принос има ръстът при улова на цаца – с 28% и на рапани – с 2,5 пъти (от 639,8 тона до 1 596,2 тона).\r\n\n\r\nАвтентичният дунавски шаран отдавна е изчезващ вид от трапезата на местното население. В навечерието на Никулден на няколко места във Видин вече са инсталирани мобилни пунктове с жива и прясна риба, най-вече шаран, но изцяло доставена от развъдници. Най-скъпо се продават сомът – между 12 и 14 лева за килограм, а цената на шарана е 6 лева килото.\n\r\nНай на сметка излизат огромните толстолоби – по 5-6 лв., които на общинския пазар във Видин се продават по 3 лева за килограм.\n\r\nХората купуват и шайби толстолоб, които са на цена 6-7 лева за килограм, но са по лесни за приготвяне. Най-вече върви скобарът – по 3 – 3, 50 лева за кг – изчистен.\n\r\nЗа тези, които не им се занимава да чистят и не искат да си вмирисват къщата на риба, кулинарни магазини предлагат пържена риба, но цените са доста по-високи. В навечерието на празника пържената цаца и хек се продават по 13,90 лв. за килограм. Шайби от неголяма есетра, отгледана в развъдник, са по 20 лева килото, печена на скара скумрия върви по 12 лева за килограм.", "date": "2019.12.04", "title": "За Никулден ще ядем шаран от фризера, цената – от 6 до 10 лв./кг"}
{"url": "https://www.dnes.bg/obshtestvo/2019/12/04/s-idvaneto-na-zimata-signali-za-mrysni-kalni-ulici-s-izpochupeni-plochki.431678", "text": "\nПредставяме ви поредния обзор на част от постъпилите сигнали в платформата на Helpbook.info. С настъпването на зимата зачестяват сигналите за мръсни, кални, неподдържани улици.\r\nЗапочваме с  След стартиране на дейности по поправяне на тротоари и изграждане на бордюри, става ясно, че паркирането в квартала става абсолютно невъзможно. Според него трябва предварително да се помисли за осигуряване на паркоместа, защото едва ли има някой, който живее в този квартал да е доволен от това, което се случва. Ето какво пише още той: \"Първо, тези ремонти са започнали преди 2 месеца, през което време улиците и тротоарите стоят разкопани и почти нищо не се прави.\r\n                    \n                    \n                \n                \n                \n                Освен разкопките, в които трябва да газим има и нахвърляни големи преспи от пясък, изкопана пръст, камъни и купчини бордюрни блокчета и тротоарни плочки, които трябва да заобикаляме и прескачаме.\r\nНа мен като млад човек ми е трудно да стигна сутрин до спирката на автобуса, която е през 2 блока, представям си как минават възрастните хора. В интерес на истината, виждал съм сутрин работници, но те обикновено се подпират и не правят нищо. Новоположените плочки, които виждам от едната сутрин до другата (ако въобще има такива) по тротоара, по който минавам, са в разстояние на метър - два. Не знам дали на работниците им се плаща на работно време, а не на свършена работа и затова не си дават много зор и няма ли началник на обекта, който да ги следи, но мисля, че тези работи трябва да се проверят.\"\n\r\nЗа  пише друг наш потребител. От няколко месеца в близост до улица в квартала се е оформил алтернативен \"път\" - кален и мръсен, който с всеки изминал ден става все по-голямо калище. Автомобили ежедневно преминават през него, за да спестят задръствания и да съкратят времето за придвижване, като разнасят мръсотия из целия квартал. Преди време се наложил ремонт на канавката в близост, като \"пътят\" е бил затрупан и затворен. Положението в сегашния момент е по-лошо и от преди. Авторът на сигнала моли за предприемане на незабавни и адекватни мерки, така че това трасе да бъде затворено завинаги.\n\r\nИзпратиха ни сигнал и за самоволно пред столично заведение. Нашият потребител моли компетентните органи да вземат мерки и виновните  лица да бъдат наказани и да бъде засадено ново дърво за тяхна сметка. Според автора на сигнала въпросната постъпка е нагло потъпкване на законите и правилата.\n\r\n В текста се твърди, че наблизо има детска площадка, а чупещите се клони създават опасност за децата и придружителите. Молбата е да се изпрати специалист, за да прецени дали дръвчетата могат да бъдат лекувани или трябва да бъдат окастрени.\n\r\nТова са само малка част от получените сигнали през седмицата. Ако видите нередност, проблем, с който се сблъсквате всеки ден и искате да подадете сигнал - направете го онлайн в . Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.12.04", "title": "С идването на зимата - сигнали за мръсни, кални улици, с изпочупени плочки"}
{"url": "https://www.dnes.bg/sofia/2019/12/04/135-snegorina-po-stolichnite-ulici-prez-noshtta-pytiat-e-obraboten.431772", "text": "През нощта във връзка с валежите от сняг в София 135 машини са извършвали обработки със смеси срещу заледяване и почистване на сняг. Това съобщиха от пресцентъра на Столична община.\n\r\nОбработени са трасетата, по които се движи градският транспорт, основни улици във всичките райони на града, общински пътища и Южната дъга на Околовръстен път, както и стръмни участъци и мостове в столицата. В момента се третират срещу заледяване стръмни и вътрешноквартални улици в районите Панчарево, Витоша, Овча купел, общинския път Доброславци – Балша. В планината Витоша се извършва опесъчаване. По искане на СДВР в момента пътят за Алеко в планината Витоша е затворен за движение с цел извършване на опесъчаване.\n                    \n                    \n                \n                \n                \n                \r\nКъм момента градският транспорт се движи навсякъде по обичайните си маршрути. Екипи на дирекция \"Аварийна помощ и превенция\" извършват обходи на терен на опасни и стръмни участъци. Столичен инспекторат контролира дейността на почистващите фирми. Столична община напомня на шофьорите да карат внимателно, а автомобилите да бъдат оборудвани за движение при зимни условия. Навън температурите са отрицателни. ", "date": "2019.12.04", "title": "135 снегорина по столичните улици през нощта, пътят е обработен"}
{"url": "https://www.dnes.bg/world/2019/12/04/v-irak-katolicite-otmeniat-koleda-zaradi-protestite.431771", "text": "Патриархът на Халдейската католическа църква на Ирак заяви днес, че отменя коледните празненства след смъртта на близо 430 души за два месеца на антиправителствени демонстрации, предаде Франс прес.\r\n\r\n\"Няма да поставяме украсени елхи в църквите и по площадите и патриаршията няма да организира празненства. Решението бе взето от уважение към жертвите и в знак на солидарност с болката на техните семейства\", заяви кардинал Луис Рафаел Сако. Ще се молим за жертвите, каза християнският лидер, произведен в кардинал от папа Франциск преди повече от година, предава БТА.\r\n\r\nОт 1 октомври Багдад и градове в Южен Ирак станаха арена на най-тежката социална криза в страната от десетилетия.\r\n\r\nПо данни на АФП убитите по време на демонстрациите са близо 430 и почти всички са демонстранти. Ранените са близо 20 000, като повечето ще останат инвалиди до края на живота си. \r\n ", "date": "2019.12.04", "title": "В Ирак католиците отменят Коледа заради протестите"}
{"url": "https://www.dnes.bg/stranata/2019/12/04/predpriemachestvo-v-deistvie-socialno-slabi-stavat-pchelari.431773", "text": "Благотворителната фондация \"Адра-България\" и видинското пчеларско дружество \"Димитър Балев\" ще реализират в следващите 18 месеца проект за развитие на пчеларството сред социално слаби хора на стойност 50 000 щатски долара, съобщи за БТА Мариан Димитров, председател на благотворителната фондация \"Адра-България\". По думите му този проект е социално ориентиран и е пример за социално предприемачество.\n\r\nДейностите по проекта ще се финансират от \"Адра\"- интернешънъл - световна организация, разположена в 130 държави, представени в ООН. Организацията си сътрудничи с различни правителства, има хуманитарни акции в много държави в цял свят, каза още Димитров. В България фондацията подпомага с оборудване почти всички болници. Заслуга на фондацията са провежданите в страната безплатни медицински прегледи с двете зелени линейки. Подпомагането на пчеларския сектор е новост в дейността на \"Адра-България\".\n                    \n                    \n                \n                \n                \n                \r\nПредвижда социално слаби и трайно безработни хора от Видинско да се сдобият със собствени пчелини, като избраните 15 души в уязвимо положение ще бъдат подпомогнати с всичко необходимо, за да се захванат с пчеларство и така да формират доходи, разказа за БТА Мариан Димитров. Председателят на фондация \"Адра-България\" обясни, че са избрали да реализират проекта във Видинска област, защото това е регион, в който икономическата ситуация е сложна и е голям броят на хората, които се нуждаят от подкрепа. От друга страна, във Видин са налице географски и климатични условия, които са благоприятни за развитието на пчеларството, допълни той.\n\r\nЗаедно с представители на социалните служби във Видин и с пчеларското дружество избрахме 15 души, на които да помогнем. Всеки един от тези бенефициенти ще получи по 12 пчелни семейства, нова електрическа центрофуга, пчелни пити (восъчни основи) и целия друг необходим инвентар и оборудване, поясни Мариан Димитров. Той допълни, че включените в проекта бенефициенти ще преминат и обучение, организирано от видинското пчеларско дружество \"Димитър Балев\", след което ще получат съответния сертификат за удостоверяване на придобитата квалификация. Сертификатът ще им даде възможност да кандидатстват пред Държавен фонд \"Земеделие\", например за субсидии. Ще подпомогнем хора до 40-годишна възраст, надяваме се да има дългосрочност и устойчивост на този проект, посочи Димитров.\n\r\nОчаква се обучението да започне през декември, а през пролетта, когато бъдат закупени кошерите и пчелните семейства, кандидатите ще бъдат обучени и на терен.\n\r\nТъй като в момента в България изкупната цена на пчелния мед на дребно е ниска, стремежът на участниците в проекта ще е продукцията, произведена от 15-те бенефициенти, да бъде пласирана на дребно, така че да получат по-голям приход, обясни Даниел Лунгов, експерт проекти във фондация \"Адра\". Той допълни, че в рамките на обучението е предвиден и модул, в който участниците ще се научат как сами да търсят канали за пласмент.\n\r\nЗа подбора на хората, които да бъдат включени в този социален проект е отговаряло пчеларското дружество във Видин, като всяка една кандидатура е била подробно обсъдена, подчерта Петър Младенов, председател на пчеларско дружество \"Димитър Балев\" - Видин. Младенов обясни, че от фондация \"Адра\" са задали определени критерии, по които е правен подборът, но стремежът е бил не само да бъдат включени хора с нисък статус и в уязвимо положение, но и да бъдат подбрани участници, които са мотивирани и имат желание да се занимават с пчеларство. По този начин стигнахме до хора, които са трайно безработни, хора с увреждания, които биха могли да се занимават с пчеларство. В групата има и безработни млади хора, посочи председателят на видинското пчеларско дружество. Той допълни, че са включени хора от град Видин, както и от селата Антимово, Покрайна, Кутово, Владиченци, Дражинци, Пешаково, Ракитница, Бойница.\n\r\nПетър Младенов обясни, че една част от хората имат някакви познания за пчеларство, включително, защото техни роднини в миналото са се занимавали с тази дейност. Има и такива, които са напълно начинаещи и за тях в началото ще е трудно да се грижат за 12 кошера. Затова през цялото време пчеларското дружество ще оказва необходимата подкрепа.\n\r\nОдобрените кандидати ще преминат обучение в около 40 работни часа, след което ще получат сертификат. Обучители ще са пчелари от видинското пчеларско дружество \"Димитър Балев\", каза още Петър Младенов. Освен обучението на кандидатите, доставки на пчелните семейства ще направят членове на дружеството, които поемат ангажимент да помагат на бенефициентите и да се грижат за тях, докато новите пчелари овладеят основните практически стъпки за пчелните семейства, допълва Младенов.\n\r\nОт подкрепа начинаещите пчелари ще се нуждаят, защото предизвикателства няма да липсват. Не само, защото всяко ново начинание е трудно, но и защото са много проблемите в сектор \"Пчеларство\" в България, сподели Петър Младенов. Основният проблем са пестицидите, които се използват в земеделието, отбеляза председателят на видинското пчеларско дружество, като припомни реализиращата се в момента общоевропейска инициатива за събиране на подписи срещу използването на пестициди.\n\r\nИ, ако дефинираме пестицидите като проблем номер едно, ще трябва да посочим и променящите се природно-климатични условия, на които няма как да влияем, каза Младенов. Проблем са и неправилните, според гилдията, действия на държавните структури - има национални програми, но начинът на субсидиране на сектора е неправилен, допълни той. Имаме работна група, която комуникира със земеделското министерство, целта е да се прецизира разпределението на субсидиите, да бъде променен Законът за пчеларството, както и съответните наредби, посочи председателят на видинското пчеларско дружество. Проблемите на сектора са много, комплексни са, но ние работим активно за тяхното разрешаване, обясни Петър Младенов. ", "date": "2019.12.04", "title": "Предприемачество в действие: Социално слаби стават пчелари"}
{"url": "https://www.dnes.bg/notifikacii/2019/12/04/trima-bylgari-iskali-da-prodadat-momiche-za-700-evro-v-ispaniia.431770", "text": "Трима българи на възраст между 28 и 54 години са арестувани от Националната полиция на Испания за склоняване към проституция и незаконно задържане на 19-годишна жена в Мурсия, съобщи La opinion de Murcia.\n\r\nМладата жена, която е умствено изостанала, е била докарана насилствено от Българи, за да проституира. Момичето е било принудено да поддържа сексуални отношения с много мъже, а заработеното е прибирано от тримата сводници, пише сайта на българите в Испания bulgaros.ovh.\n\r\nМомичето, също български гражданин, е успяло да избяга от пленниците си и се е качила на влак за Аликанте, където потърсила помощ в полицейското управление на Националната полиция.\n\r\nТримата български граждани, мъж и две жени, са обвинени в трафик на хора и склоняване към проституция.\n                \n                \n                \r\nВ процеса на разследването криминалистите установили, че тримата задържани са се опитали да продадат момичето за 700 евро на по-възрастен мъж, с когото е трябвало да се ожени.\n\r\nДелото срещу тримата е гледано от Окръжния съд в Мурсия. Обвинението иска за М. Т. И., който се смята за организатор на престъплението 14 години затвор и обезщетение от 18 000 евро, а за другите двама, които са били съучастници – 7 години и половина за всеки един.", "date": "2019.12.04", "title": "Трима българи искали да продадат момиче за 700 евро в Испания"}
{"url": "https://www.dnes.bg/obshtestvo/2019/12/04/iadem-poveche-meso-i-riba-za-poslednite-10-g-no-po-malko-hliab.431774", "text": "С ръста на доходите се променя храната на трапезата ни. Същевременно храните стават по-достъпни за парите в джоба ни. \n\r\nПрез последните 10 години се е повишила консумацията на месо, риба, кисело мляко, сирене, кашкавал, яйца, плодове, зеленчуци, захарни и шоколадови изделия. През 2018 г. всеки българин е изял средно по 34,3 кг месо в сравнение с 30,7 кг през 2009 г., сочат данните на НСИ. Потреблението на плодове се е увеличило от 44,3 кг през 2009 г. на 49,5 кг средно на човек през 2018 г., а консумацията на зеленчуци – от 68,4 кг на 70,7 кг, пише \"Труд\".\n\r\nНаред с това обаче българите са намалили потреблението на хляб, хлебни изделия и картофи. През 2018 г. всеки е изял средно по 85,3 кг хляб и хлебни изделия, което е с 20,6 кг по-малко спрямо 2009 г. Причините за това са стремежът на хората да ядат по-разнообразна и здравословна храна, както и ръстът на доходите, което им позволява да купуват повече месо и плодове.\n                    \n                    \n                \n                \n                \n                \r\nПонижава се потреблението и на цигари – от 778 броя средно на човек през 2009 г., на 674 броя през 2018 г. Това е спад с над 13%. Потреблението на алкохол за 10-годишния период обаче е нараснало с 21%, или с 5,5 литра до 31 литра на човек годишно. Увеличава се и консумацията на безалкохолни напитки – с 14,3 л. до 66,5 л. на човек.\n\r\nПрез периода 2009-2018 г. значително нараства покупателната способност на домакинствата за всички основни храни. Това означава, че заплатите се увеличават по-бързо от цените на храните.\n\r\nНай-много е нараснала покупателната способност при захарта в сравнение със ситуацията преди 10 години. През 2018 г. сме можели да купим 4753 кг захар с годишния си доход, което е над два пъти повече спрямо 2009 г. Което означава, че цената на захарта се увеличава най-бавно спрямо останалите основни храни. На второ място по ръст е покупателната способност при ориза – с 85,8% като с годишния си доход можем да купим 2550 кг. ориз. На трето място е покупателната способност при свинското месо, която нараства със 79,2% и годишно можем да купим 819 кг. При пилешкото месо покупателната способност се е увеличила с близо 60%, при малотрайните колбаси – с 52%, при картофите – с 50%, ябълките – с 42%, яйцата – с 40%, хляба и киселото мляко – с 39%.\n\r\nПо-рядко правим компоти\n\r\nПотреблението на плодове на човек е нараснало с близо 5 кг. на година за периода от 2009 г. до 2018 г. Но любопитното е, че основно това се дължи на ръста при консумацията на южни плодове като портокали, мандарини и банани – от 9,1 кг на 15,5 кг на човек за година. В същото време ядем по-малко дини и пъпеши – 10,4 кг на човек, при 12,9 кг преди 10 години.\n\r\nБългарите затварят и все по-малко компоти. Преди 10 г. на човек са се падали по 12 компота, при 7,3 буркана сега. При консервите с месо и зеленчуци също има спад в потреблението. Свива се и потреблението на прясно мляко, но за сметка на това ядем повече кисело мляко.\r\nПо отношение на алкохола е любопитно, че има трайна тенденция на ръст в пиенето на бира.", "date": "2019.12.04", "title": "Ядем повече месо и риба за последните 10 г., но по-малко хляб"}
{"url": "https://www.dnes.bg/index/2019/12/04/receptata-dnes-myrzelivi-zelevi-sarmi-s-chesyn.431672", "text": " :\r\n1 малка кисела зелка\r\n1 ч.ч. ориз\r\n50 мл олио\r\n2 моркова\r\n2 големи глави лук\r\n8 скилидки чесън\r\n1 ч.л. червен пипер\r\n1 ч.л. чубрица\r\nчерен пипер на вкус\r\n100 г стафиди\r\nвода, зелев сок\r\n \r\n:\r\n \r\nВ дълбока тенджера загрейте олиото. В него задушете нарязаните на ситно лук, чесън и моркови. След това прибавете и нарязаната зелка, малко вода и малко от зелевия сок. Оставете да къкри, докато зелето поомекне, като ако е необходимо добавяйте по малко вода.\r\n \r\nКогато зелето се задуши овкусете с червен пипер, чубрица, стафидите (ако ще слагате от тях). След като покъкри още 5-7 минути може да го прехвърлите в тавичка. Печете в предварително загрята фурна на 180 градуса до готовност на ориза и зелето.\r\n\r\n\r\n \r\n ", "date": "2019.12.04", "title": "Рецептата Dnes: Мързеливи зелеви сарми с чесън "}
{"url": "https://www.dnes.bg/usa/2019/12/04/kongresyt-odobri-doklada-za-impiichmynta-na-trymp.431775", "text": "Комисията по разузнаване в американската Камара на представителите одобри доклад от 300 страници, в който са изложени събраните досега свидетелства от разследването за импийчмънт срещу президента Доналд Тръмп, предаде ДПА.\n\r\nС това процесът преминава в ръцете на юридическата комисия, която се събира на заседание днес.\n\r\nСпоред \"Fox news\" и CNN комисията е одобрила доклада при стриктно спазване на партийните линии, като републиканците са подкрепили президента.\n\n\n\r\nГласуването се е състояло при закрити врата. Според ТАСС \"за\" доклада са гласували 13 конгресмени, а \"против\" - деветима, пише БТА.\n                    \n                    \n                \n                \n                \n                \r\nСега юридическата комисия ще има задачата да обсъди доказателствения материал в доклада и конституционната рамка за придвижване на процедурата, след което евентуално да изготви обвинения за импийчмънт срещу Тръмп.\n\r\nВ доклада си комисията по разузнаването изтъкна, че са налице солидни доказателства за неправомерни действия на президента и за това, че е възпрепятствал работата на Конгреса.\n\r\n\"Президентът е поставил личните си политически интереси над интересите на САЩ, опитал е да подкопае целостта на изборния процес в САЩ и е застрашил националната сигурност\", се казва в документа.\n\r\nТръмп е обвинен, че се е възползвал от поста си, за да поиска чуждестранна намеса в президентските избори в САЩ догодина и че възпрепятства разследването. Според комисията той е упражнил натиск върху Украйна да разследва неговия вътрешнополитически съперник демократ Джо Байдън и сина му Хънтър.", "date": "2019.12.04", "title": "Конгресът одобри доклада за импийчмънта на Тръмп"}
{"url": "https://www.dnes.bg/rusia/2019/12/04/putin-za-nato-ostarelite-stereotipi-ne-mogat-da-sa-insrurment.431776", "text": "Остарелите блокови стереотипи на мислене, които са присъщи на НАТО, не могат да бъдат инструмент за сътрудничество в бързо променящия се свят, заяви президентът на Русия Владимир Путин на съвещание за държавните военни поръчки за Военноморския флот (ВМФ), предава ТАСС.\n\r\n„Блоковите стереотипи на мислене от изминалите години не могат да бъдат добър инструмент за търсене и приемане на ефективни решения в условията на бързо, стремително променящите се условия на съвременния свят“, подчерта руският лидер.\n\n\n\r\n„Едновременно с това, ние не веднъж сме изразявали готовността си за сътрудничество с НАТО, проявявали сме готовност за сътрудничество с НАТО, проявявали сме готовност за съвместно противодействие на реални заплахи, включително срещу международния тероризъм, локални въоръжени конфликти и опасности от неконтролируемо разпространение на оръжие за масово унищожение“, заяви Путин, цитиран от \"Фокус\".\n                    \n                    \n                \n                \n                \n                \r\nПутин подчерта, че Русия многократно е предприемала стъпки за помирение със Северноатлантическия алианс, опитва се да предложи конструктивна програма и дори провеждала съвместни мероприятия. „След 2008 г. обаче нашето сътрудничество всъщност беше намалено, тъй като Алиансът действаше срещу некоректно спрямо Русия, можем да кажем и грубо, без да отчита интересите на Руската Федерация, имам предвид партньорското взаимодействие, което предложихме“, заяви руският президент.\n\r\nПутин отбеляза, че насочва вниманието на срещата към въпроси, свързани с НАТО, тъй като срещата на върха на Северноатлантическия алианс, посветена на 70-годишнината от неговото формиране, се провежда в Лондон на 3-4 декември.\n\r\nДържавният глава припомни, че НАТО е създадено на 4 април 1949 г. като основен компонент на разпалващата се Студена война и противопоставяне на Съветския съюз. „Сега, както знаете, няма Съветски съюз. Няма Варшавски договор, тоест военен пакт, който е създаден в отговор на създаването на НАТО, а НАТО не само съществува, но и се развива“, отбеляза руският лидер, припомняйки, че към момента на създаването на тази структура тя включваше 12 държави, а сега тя вече е от 29 члена. Освен това, според Путин, общите военни разходи на страните от алианса представляват над 70% от общите военни разходи в света. Въпреки това, той заяви, че се надява, че „интересите на общата сигурност, стабилно и мирно бъдеще за планетата ще надделеят“.\n\r\nЧДнес трябва да приемем, че разширяването на НАТО, развитието на военната му инфраструктура в близост до руските граници е една от потенциалните заплахи за сигурността на страната ни“, заключи Путин.", "date": "2019.12.04", "title": "Путин за НАТО: Остарелите стереотипи не могат да са инсрурмент"}
{"url": "https://www.dnes.bg/notifikacii/2019/12/04/zemetresenie-s-magnitud-5-2-razliulia-kazahstan.431777", "text": "Земетресение с магнитуд 5,2 стана днес на около 300 км от казахстанския град Алмати, съобщи мрежата от сеизмични станции към казахстанското министерство на образованието и науката, цитирана от ТАСС.\r\n\r\nНяма данни за пострадали или щети.\r\n\r\nТрусът е регистриран тази сутрин в 01.38 часа местно време (21.38 ч. снощи българско). \r\n\r\nЕпицентърът на земетресението е бил на 303 км североизточно от Алмати, на територията на Казахстан, а огнището - на дълбочина 15 км.\r\n/БТА/\r\n ", "date": "2019.12.04", "title": "Земетресение с магнитуд 5,2 разлюля Казахстан"}
{"url": "https://www.dnes.bg/sport/2019/12/04/man-siti-otnovo-v-bitkata-za-titlata-sled-boi-nad-byrnli.431779", "text": "Манчестър Сити победи с 4:1 Бърнли на стадион \"Търф Мор\" и успя да се върне на победния път.\r\n\r\nПреди дни \"гражданите\" се издъниха срещу Нюкасъл и изостанаха с цели 11 пункта от Ливърпул, но сега отново се уредиха с трите точки и вече са само на осем от първото място.\r\n\r\nТрябва да се отбележи, че \"червените\" са с мач по-малко, тъй като им предстои \"мърсисайдско\" дерби с Евертън.\r\n\r\nГоловете за Ман Сити в мача забиха Габриел Жезус (24-ата и 50-ата минута), Родри (68) и Марез (87). Точен за домакините бе Роби Брейди (89).\r\n\r\nБърнли от своя страна продължава с неубедителните си игри, след като през уикенда падна и от Кристъл Палас.\r\n\r\n", "date": "2019.12.04", "title": "Ман Сити отново в битката за титлата след бой над Бърнли"}
{"url": "https://www.dnes.bg/usa/2019/12/04/trymp-vse-oshte-imam-doverie-na-kim-chen-un.431782", "text": "Американският президент Доналд Тръмп заяви, че все още има доверие на севернокорейския лидер Ким Чен Ун, предаде Ройтерс.\n\r\n\"Той обича да изстрелва ракети, нали? Затова го наричам Човека ракета\", отбеляза обаче Тръмп пред журналисти по време на срещата си в Лондон с генералния секретар на НАТО Йенс Столтенберг.\n\r\nПрезидентът на САЩ изрази надежда, че Ким ще се откаже от ядрените оръжия, но добави \"ще видим\".\n\r\nСеверна Корея изстреля миналата седмица от източното си крайбрежие две ракети с малък обсег, които паднаха в Японско море, припомня Ройтерс, цитирана от БТА. \n\r\nИзстрелването на ракетите се възприема като напомняне от Пхенян за изтичащия краен срок, който КНДР даде на САЩ за демонстриране на повече гъвкавост в преговорния процес за денуклеаризацията.\n\n\nЗаседание на Съвета за сигурност на ООН за обсъждане на изстрелването на ракети от Пхенян е планирано за утре по искане на Франция, Великобритания и Германия, заявиха дипломати. Съветът за сигурност забрани на Северна Корея да използва балистични ракети през 2006 г.\n                    \n                    \n                \n                \n                \n                \r\nТръмп заяви, че продължава да преговаря със съюзниците Южна Корея и Япония да поемат по-голяма част от разходите за разположените на тяхна територия американски войници.\n\r\nАмериканският лидер изтъкна, че Южна Корея се е съгласила миналата година да плаща годишно около 500 милиона долара повече, за да се ползва със \"закрилата\" на САЩ и че сега Вашингтон иска допълнителни ангажименти.\n\r\nНа въпрос дали е в интерес на САЩ да има американски войници на Корейския полуостров Тръмп отговори, че има аргументи и в едната, и в другата посока.\r\n\"Това може да бъде обсъдено. И двата варианта ме устройват. Мога да дам аргументи и в едната, и в другата посока. Ако ще го правим обаче (САЩ да продължат да имат военно присъствие на Корейския полуостров), мисля, че те (Южна Корея) трябва да поемат по-голяма част\" от финансовото бреме, каза Тръмп. ", "date": "2019.12.04", "title": "Тръмп: Все още имам доверие на Ким Чен Ун!"}
{"url": "https://www.dnes.bg/obshtestvo/2019/12/04/sniag-za-koleda-samo-v-planinata-zimata-po-topla-i-suha.431783", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗимата е най-празничният сезон, като точно тогава са и най-вълнуващите и шарени празници през годината. В седмиците преди Коледа почти всички се вълнуват ще бъде ли снежна тя?\n\r\nПоне за Коледа обаче не се предвижда сняг в ниското. Във високата планина ще има тънка снежна покривка, .\n\r\n\"Живот и здраве, ако падне сняг, ще е в средата на декември. Очертава се динамично време, което е добре, защото въздухът ще е по-чист\", коментира той. \n                    \n                    \n                \n                \n                \n                \r\nПрогнозите, според него, са за топла, но сравнително суха зима - с около 1 градус по-топла от нормалното.\n\r\nСнегът още днес се очаква да спре и в следващите дни започва затопляне. Обикновено първите добри условия за планини са след 8 декември при температура от -3/-4 градуса. \n\r\n\"След 15 декември ще започне сезонът за скиорите в планините, макар и мъчително\", подчерта още проф. Рачев.", "date": "2019.12.04", "title": "Сняг за Коледа само в планината, зимата – по-топла и суха"}
{"url": "https://www.dnes.bg/obshtestvo/2019/12/04/zimata-e-tuk-15-santimetra-sniag-na-shipka.431781", "text": "15 сантиметра сняг има в района на Шипка, съобщава bTV. Снеговалежът там продължава вече почти 24 часа. \r\n\r\nВ района има повече от 30 снегопочистващи машини. През цялата нощ две от тях са работили по почистването на пътя непрекъснато. В наличност са над 2500 тона материали. \r\n\r\nСъветът към шофьорите е да карат внимателно и да се съобразяват с обстановката. \r\n\r\nВъведени са и нови ограничения заради зимната обстановка. \r\n ", "date": "2019.12.04", "title": "Зимата е тук! 15 сантиметра сняг на Шипка "}
{"url": "https://www.dnes.bg/obrazovanie/2019/12/04/sled-slabite-rezultati-na-pisa-test-za-vsichki-v-10-ti-klas.431786", "text": "След слабото представяне на  международното изследване PISA в МОН обмислят въвеждането на допълнителен тест, в който ще бъдат включени въпроси по всички предмети. Той ще е за 10-ти клас, обясни министърът на образованието Красимир Вълчев.\n\"Не сме мислили за промяна в закона, по скоро сме обсъждали идеята за интегрален тест, но все още не сме взели решение. В него ще има въпроси от всички области. Меренето на умения изисква по-голяма интердисциплинарност и свързаност\", заяви той, цитиран от \"Монитор\".\r\nСпоред Вълчев изпитните формати у нас трябва да се приближат до тези на PISA, тъй като целта е изпитните формати да мерят умения. Той даде за пример работодателите, които споделили, че за тях е важно бъдещите им служители да имат комуникационни умения, които липсвали сега.\r\n                    \n                    \n                \n                \n                \n                Според Вълчев учителите преподавали само това, което щели да изпитват учениците, които от своя страна рядко имали мотивация да четата по теми, на които нямало да полагат тестове. Тазгодишните десетокласници пък са първите, които ще положат задължителна матура по български език и литература и математика, с тях те ще завършат първи гимназиален етап.\r\nЗа въвеждането на интегрален тест на принципа на SAT или TOEFL, вместо изпити за назубрени уроци в 10-ти клас, се заговори още март тази година. Тогава идеята се появи от страна на учителите по време на форум в Силистра, в която взеха Вълчев и председателят на парламентарната образователна комисия Милена Дамянова. Тогава тя сподели, че подобен тест би показал дали учениците са усвоили уменията и компетентностите, заложени в новите учебни програми, които ще им дадат възможност да реализацията на пазара на труда.\n\r\nПродължителността на учебното време у нас също бе посочена като проблем за резултатите, освен формата на изпита. Вълчев посочи, че родните деца са в клас около 14% по-малко от средното за Европа заради дългата лятна ваканция и празници. Поради тази причина учителите се оплаквали, че учебното време на стигало за упражнения, въпреки че в новите учебни програми е заложено около 40% за него. \r\nПросветният министър обаче увери, че към момента не се обсъжда увеличаване не учебната година.", "date": "2019.12.04", "title": "След слабите резултати на PISA: Тест за всички в 10-ти клас"}
{"url": "https://www.dnes.bg/video-prognoza/2019/12/04/snejno-i-mrazovito-i-dnes-dokoga-shte-e-taka.431784", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Преди обед днес над Югозападна България и около планините все още ще прехвърча сняг, докато над североизточните райони ще настъпи бързо намаление на облаците. Следобед и привечер от североизток на югозапад облачността ще продължи да намалява и ще се установи ясно време. \r\nВятърът ще отслабва и стихва. Максималните температури ще стигат скромните 0-5 градуса. Това прогнозира синоптикът на  Владимира Илиева за зрителите на \"България сутрин\".\n\r\nВ четвъртък утрото ще бъде студено и с отрицателни температури - на места до минус 10-12 градуса - в низините с намалена видимост. Около и след пладне ще бъде слънчево и ще се затопля. \r\n                \n                \n                В петък повишението на температурите ще продължи, особено в планинските райони. В равнинната част на страната преди обед мъглите ще са често явление. \n\r\nВ събота от запад на изток ще се заоблачава и на места за кратко ще превали дъжд. Западен вятър ще подобрява видимостта и ще повишава температурите. В неделя ще бъде ветровито, а около планините отново ще превали.", "date": "2019.12.04", "title": "Снежно и мразовито и днес. Докога ще е така?"}
{"url": "https://www.dnes.bg/eu/2019/12/04/chehiia-shte-vryshta-stotici-mln-kroni-evrosubsidii.431785", "text": "Европейската комисия е установила, че Чехия трябва да върне европейски субсидии в размер от стотици милиони крони, тъй като премиерът Андрей Бабиш не се е отделил достатъчно от работата на компаниите, които са получавали финансирането, предаде Ройтерс.\n\r\nАгенцията се позовава на чешки информационни сайтове.\n\r\nУстановените от Комисията факти поставят в конфликт с Брюксел още един лидер на държава от Централна Европа, отбелязва Ройтерс, цитирана от БТА.\nРешението на Комисията ще се отрази неблагоприятно и на конгломерата \"Агроферт\", изграждан от Андрей Бабиш в продължение на повече от две десетилетия. \n\r\nПрез 2017 г. Бабиш предостави управлението на холдинга на доверителни фондове, за да избегне конфликт на интереси. \n                    \n                    \n                \n                \n                \n                \r\nСделката с доверителните фондове обаче не е била достатъчна за постигането на тази цел, предадоха чешките информационни сайтове, позоваващи се на все още непубликувания финален доклад на Европейската комисия от разследването срещу Бабиш за конфликт на интереси.\n\r\n\"Андрей Бабиш все още е собственикът по същество на холдинга \"Агроферт\", а от февруари 2017 г. - и двата доверителни фонда, които директно го контролират и имат непосредствен икономически интерес от успешната му работа\", се казва в доклада на Европейската комисия, цитиран от вестника Denik N.\n\r\nСайтът neolivni.cz и сп. Respekt също съобщиха за данните от финалния доклад на Комисията и опасността от връщането на субсидиите.\n\r\nСпоред предварителните заключения от разследването на Комисията, изтекли в медиите през юни, компанията \"Агроферт\" е получила европейски субсидии в размер от 451 милиона крони (около 35 милиона лева) при условията на конфликт на интереси. Според чешките медии данните от финалния доклад на Комисията потвърждават предварителните заключения. Агенция Ройтерс все още не е установила по независим начин достоверността на информацията. ", "date": "2019.12.04", "title": "Чехия ще връща стотици млн. крони евросубсидии"}
{"url": "https://www.dnes.bg/politika/2019/12/04/glasuvano-minimalnata-pensiia-stava-250-leva-ot-1-iuli-2020-g.431824", "text": "Минималната пенсия става 250 лева от 1 юли. Това е окончателното решение на парламента, въпреки че именно заради него едва не се стигна до бой в пленарната зала в сряда вечерта.\n\n\n\r\nГЕРБ и Обединените патриоти не приеха предложението на БСП, зад което се обединиха всички останали парламентарни групи от 1 януари тя да скочи на 250 и на 300 лева от 1 юли.\n\r\nМайчинството през втората годината остава в досегашния си размер – 380 лева, решиха още депутатите като приеха окончателно текстове от бюджета за Държавното обществено осигуряване.\n\r\n\"Воля“ настояваше то да е 610 лева, т.е. размерът на минималната работна заплата.\n                    \n                    \n                \n                \n                \n                \r\nБСП също искаше да е равно на минималната работна заплата, но да е 650 лева, защото левицата предлага това е най-ниското месечно възнаграждение през следващата година.\n\r\n„Как се гледа дете с тези пари, как се бори демографската криза с 380 лева майчинство?“, риторично попита Георги Гьоков от левицата.\n\r\nСъпартиецът му Драгомир Стойнев напомни, че става дума за жени, които са си внасяли осигуровките.\n\r\nВалери Жаблянов пък настоя, че има и реалности на пазара, с които законотворците трябва да се съобразят.\n\r\n„Знаете ли какви са цените на детските стоки, а ние какво казваме на майките – че няма да им дадем пари, защото искаме да се върнат по-бързо на работа“, скочи той.\r\n ", "date": "2019.12.04", "title": "Гласувано: Минималната пенсия става 250 лева от 1 юли 2020 г."}
{"url": "https://www.dnes.bg/stranata/2019/12/04/vyzrastna-jena-zagina-pri-pojar-v-sliven.431804", "text": "82-годишна жена е починала след пожар в дома си в Сливен, съобщават от Областната дирекция на МВР.\r\n\r\nНа 4 декември в 02,31 часа е получен сигнал за пожар в апартамент на бул.“П.Хитов“ в града. Произшествието е ликвидирано в 02,50 часа от екип на РСПБЗН-Сливен.\r\n\r\nПри пожара е пострадала 82-годишната собственичка. Тя е изнесена от жилището в безпомощно състояние, вследствие на вдишване на дим и предадена на екипа на ЦСМП-Сливен, като по пътя за болницата е починала. \r\n\r\nЖената се е отоплявала на електрическа печка с реотани, в близост до която е имало горими материали. \r\n\r\nВероятната причина за пожара е дефект в отоплителния уред.", "date": "2019.12.04", "title": "Възрастна жена загина при пожар в Сливен"}
{"url": "https://www.dnes.bg/zvezdi/2019/12/04/kateto-evro-si-napazaruva-za-250-lv-ot-fermata.431821", "text": "Пълен фурор настана във \"Фермата\", след като популярната актриса и кулинарка Катерина Евро нахълта в шоуто, донесе доброто си настроение, ръси майтапи и накара участниците да се влюбят в нея. \n\r\nЗвездата от \"Оркестър без име\" се появи в седмицата, в която известни личности прекрачват портите на стопанството и пазаруват от биопродукцията на фермерите. Катето гостува в шоуто след актьора Асен Блатечки и финансиста Владимир Каролев.\n\r\nОще щом стъпи в двора, Евро предизвика див възторг. \n\r\n\"В момента, в който тя влезе, времето от мрачно стана хубаво\", заяви детската учителка Маргарита, а останалите се присъединиха към думите й. В присъствието на вечно усмихнатата Евро участниците се почувстваха като глезени деца, а водещият Иван гальовно нарече актрисата \"бабата на фермата\".\n                    \n                    \n                \n                \n                \n                \r\nОсвен отлично настроение, Катето демонстрира щедрост и купи фермерски храни и стоки за 250 лева. Парите ще бъдат прибавени към общата сума, която участниците ще изкарат от продукцията си. Половината от печалбата те ще дарят на дом за сираци.\n\r\nСлед Евро в стопанството се появи и следващият гост - златната медалистка по плуване от Сеул през 1988-а Таня Богомилова. С влизането си в шоуто шампионката запретна ръкави, наряза салата и направи баница за участниците.", "date": "2019.12.04", "title": "Катето Евро си напазарува за 250 лв. от \"Фермата\""}
{"url": "https://www.dnes.bg/sofia/2019/12/04/sled-remonta-na-patriarh-evtimii-bez-veloaleia-i-bus-lenta.431797", "text": "Пореден ремонт в столицата възмути живущите в града. Този път става въпрос за пуснатия само преди дни бул. \"Патриарх Евтимий\". Оказва се, че там има паркоместа, достатъчни да паркира на тях  малък камион. За сметка на това липсва бус лента или велоалеи. \n\r\n\"Габаритът и профилът на булеварда бяха запазени във вида, в който той беше и преди започването на строителните дейности по изграждането на метростанцията. Отново има обособени три ленти за движение на автомобили, има и обособени места за паркиране по 45 градуса от едната страна, а от другата – северния тротоар, паркирането е успоредно. Пропускателната способност е запазена, запазен е и броят на паркоместата”, каза Димитър Петров от дирекция \"Управление и анализ на трафика\" на Столична община пред Нова тв.\n                    \n                    \n                \n                \n                \n                \r\nТой допълни, че паркоместата са такива, защото в дължината им е заложен габаритът, който е предвиден за изграждането на предвидената велоалея. Към момента тя не може да бъде изградена в цялост, предвижда се реконструкция на тротоарната настилка и изместване на шахтите в района на \"Петте кьошета\" и бул. \"Витоша\". Поради сезона, това няма как да стане сега с настъпването на зимния сезон, но така с резервирането на габарита, може да се изпълни догодина велоалеята.\n\r\n\"Част от маркировката е стара, но това няма да доведе до объркване на шофьорите. Резервирането на този габарит ни гарантира, че няма да се преправя нищо по новия участък. Булевард \"Патриарх Евтимий няма да бъде затварян догодина\",  заяви още Петров.\r\nПо думите му, нямало да бъде затворен булеварда следващата години, а ще може да се обособи велоалеята.\n\r\n ", "date": "2019.12.04", "title": "След ремонта на \"Патриарх Евтимий\": Без велоалея и  бус лента"}
{"url": "https://www.dnes.bg/sport/2019/12/04/arda-se-kani-da-bie-cska-na-dva-pyti.431810", "text": "Президентът на Арда инж. Петър Пешев изрази надежда, че тимът му може да спъне ЦСКА и в двата мача тази седмица.\r\nУтре от 13:30 часа отборът воден от Стамен Белчев посреща армейците в Кърджали. В неделя от 14:15 часа пък е шампионатният двубой, който обаче ще е на \"Лаута\" в Пловдив.\n\r\n\"Има интерес към мача за купата, но и не бих го определил като много голям. Очаквам да дойдат около 4-5 хиляди зрители. От една страна, двубоят е в работен час, а и доста от нашите привърженици в областта са на 30-40 километра от Кърджали и е по-трудно придвижването\", посочи той пред \"Тема спорт\".\n\r\n\"И все пак е много по-хубаво, че ще играем в нашия дом. Надявам се, да не кажа, че очаквам, да излезем победители за купата срещу ЦСКА. А после за първенството, ако можем също да вземем нещо\".\n                    \n                    \n                \n                \n                \n                \r\n\"ЦСКА понавлезе във форма, записа няколко победи преди срещата с Лудогорец. Ще стане здрав мач. Излизаме срещу солиден отбор и няма как да не се съобразяваме. Но и ние показахме, че можем да играем добре срещу силните. Не забравяйте, че спечелихме срещу Берое\", каза Пешев.\r\n\n\r\n ", "date": "2019.12.04", "title": "Арда се кани да бие ЦСКА на два пъти"}
{"url": "https://www.dnes.bg/sofia/2019/12/04/kyde-niama-da-ima-voda-v-sofiia-v-chetvyrtyk.431830", "text": "\"Софийска вода\" временно ще прекъсне водоснабдяването в някои части на столицата, съобщават от дрежеството.\n\r\nНа 5 декември 2019 г. (четвъртък), във връзка с изграждане на сградно водопроводно отклонение на ул. „Марагидик“ се налага спиране на водоподаването от 10:00 до 18:00 часа на клиентите на „Софийска вода”, живеещи в района на ул. „Марагидик“, ул. „Петър Богдан“, ул. „Кобилино бранище“, ул. „Велчо Атанасов“, ул. „Гълъбец“, бул. „Ситняково“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес ул. „Блага Димитрова“ ъгъла с ул. „Георги Пеячевич“.\n                    \n                    \n                \n                \n                \n                \r\nНа 05 декември 2019 г. (четвъртък), във връзка с диагностика на уличен водопровод на ул. „Йордан Бакалов - Стубел“ кв. „Манастирски ливади“ се налага спиране на водоподаването от 09:30 до 17:00 часа на клиентите на „Софийска вода”, живеещи в района на ул. „Йордан Бакалов - Стубел“, ул. „Васил Стефанов“,  ул. „Околовръстен път“, ул. „Луи Айер“ .\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Луи Айер“ ъгъла с ул. 420.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез .\r\n“Софийска вода” АД предварително се извинява на своите клиенти за причинените временни неудобства!\n\r\n дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.12.04", "title": "Къде няма да има вода в София в четвъртък?"}
{"url": "https://www.dnes.bg/politika/2019/12/04/radev-za-nato-problemite-da-se-postaviat-otkroveno.431827", "text": "Срещата на върха на НАТО не трябва да се превръща във вътрешнополитическа трибуна, а да допринася за укрепване на единството и повишаване на сигурността, заяви президентът Румен Радев преди началото на срещата на държавните и правителствените ръководители на държавите-членки на НАТО в Лондон.\n\r\nПроблемите и съществуващите противоречия обаче трябва да се поставят откровено и да има конструктивен дебат, какъвто очакваме, допълни държавният глава, цитиран от пресцентъра си.\n\r\nПрезидентът посочи, че преди пет години всички държави-членки са поели ангажимент разходите за отбрана да бъдат увеличени, но това трябва да стане прозрачно и ефективно.\n\r\n\"Тук количественият критерий не трябва да бъде единствен измерител, важно е и по какъв начин тези вложени пари се трансформират в отбранителни способности и не по-малко важно е те да допринасят и за собственото икономическо развитие и за укрепване на социалните системи, а не за тяхното изтощаване\", подчерта още президентът Румен Радев.\n                    \n                    \n                \n                \n                \n                \r\n ", "date": "2019.12.04", "title": "Радев за НАТО: Проблемите да се поставят откровено"}
{"url": "https://www.dnes.bg/knigi/2019/12/04/iznasileni-ot-chudesa-kniga-mejdu-metyla-i-radikalniia-isliam.431825", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗнакът на метълите грее от корицата на последната книга на Радослав Парушев \"Изнасилени от чудеса\". В нея той пародира ценностите на модерния свят с интересно преплитане на сюжети от рокендрола и радикалния ислям.\n\r\nПарушев припомни атаката, случила се на 13 ноември 2015 година в Париж, която взе 90 жертви при концерт на американската група \"Еagles of Death Metal\". \n\r\n\"Бях фен на \"Еagles of Death Metal\" от преди това. Ние бяхме едно много малко общество от няколко човека в света\", .  \n                    \n                    \n                \n                \n                \n                \r\nТой разкри, че случката го е потресла, но е почерпил вдъхновение от нея за книгата си. \"Трябваше да бъда там, но поради бременността на жена ми не отидох\", припомни си авторът. \n\r\nПарушев разкри, че книгата е базирана на факти и се цитират елементи от това престъпление, но преди всичко тя е литературна фикция. \n\r\n\"Доизмислих много от нещата, промених ги. Това прави артистът - от реалността изкуство\", каза Парушев в студиото на \"България сутрин\". \n\r\nАвторът допълни, че това е десетата му книга и винаги е търсил по-нестандартен начин на представяне. \n\r\nПремиерата на \"Изнасилени от чудеса\" е утре вечер в бар \"Петък\" от 19 часа. \n\r\n ", "date": "2019.12.04", "title": "\"Изнасилени от чудеса\" - книга между метъла и радикалния ислям"}
{"url": "https://www.dnes.bg/eu/2019/12/04/izchezvat-ptici-i-peperudi-v-evropa.431841", "text": "В доклад на Европейската агенция за околна среда се посочват тревожните климатични промени и последиците от тях.\r\nБез спешни мерки за опазването на климата през слезващото десетилетие, Европа няма да се справи с климатичните промени, съобщава Нова тв.\r\n\r\nИзводите от доклада са, че ако не се вземат спешни мерки, горещите вълни ще станат нещо съвсем нормално и обичайно за континента. Тази година бяха измерени най- високите температури, откакто се води статистика. Рекордьорите са в Испания и Франция. \r\n\r\nОт агенцията посочват още, че 39% от пеперудите и 9% от птиците са изчезнали в Европа от 1990 г. насам, което е сериозна заплаха за биоразнообразието.", "date": "2019.12.04", "title": "Изчезват птици и пеперуди в Европа"}
{"url": "https://www.dnes.bg/mish-mash/2019/12/04/radeva-v-london-s-igrachka-s-shevica-ukrasi-elhata-na-dauning-striit-10.431838", "text": "\n\r\nНа елхата на лондонската \"Даунинг стрийт\" 10 вече има българска коледна играчка, написа съпругата на президента Десислава Радева във Facebook.\r\n\r\nПрезидентът Румен Радев и съпругата му са в Лондон за срещата на лидерите на НАТО. \r\nТе бяха поканени на прием, даван от Нейно Величество Кралица Елизабет II в Бъкингамския дворец в чест на държавните и правителствени ръководители на страните-членки на НАТО.\r\n \r\nТе посетиха и приемът на \"Даунинг стрийт\" 10, даден от Борис Джонсън, където първата дама окачи коледна топка с българска шевица на празничната елха .", "date": "2019.12.04", "title": "Радева в Лондон с играчка с шевица, украси елхата на \"Даунинг стрийт\" 10"}
{"url": "https://www.dnes.bg/politika/2019/12/04/mareshki-protiv-simeonov-parlamentyt-ne-e-tvu.431833", "text": "Парламентът не бил трудово-възпитателно училище за провалени вицепремиери, скочи лидерът на \"Воля\" Веселин Марешки, който зае страната на протестиращите майки на деца с увеждания, които настояват за оставката на Валери Симеонов като зам.-шеф на НС. \n\nСпоред Марешки майките от инициативата \"Системата ни убива\" са напълно прави да недоволстват.\n\r\nСимеонов си навлече гнева им като ги нарече \"кресливи жени с уж болни деца\" и заради това подаде оставка като вицепремиер, а сега отново е на мушката им.\n\r\n\"Имахме работна среща с представители на майките на деца с увреждания и изразихме пълна съпричастност към техните справедливи искания за това Валери Симеонов да не бъде заместник-председател на българския парламент\", обяви Марешки.\n                    \n                    \n                \n                \n                \n                \r\n\"Понеже ние сме партия на действията, аз обявявам, че докато Валери Симеонов е заместник-председател, аз няма да се доближа до тази трибуна, осквернена с неговото присъствие\", каза още лидерът на \"Воля\", който също е зам.-шеф на НС.\n\r\nСпоред него, ако и останалите опозиционни парламентарни групи са искрени в противопоставянето си срещу избора на Симеонов, оставката му щяла да стане факт до края на седмицата.\r\n ", "date": "2019.12.04", "title": "Марешки против Симеонов: Парламентът не е ТВУ"}
{"url": "https://www.dnes.bg/eu/2019/12/04/vynshno-franciia-shte-byde-blokirana-ot-5-dekemvri.431840", "text": "Френските синдикати в редица сфери на транспорта и услугите обявиха национална неограничена във времето стачка в страната, считано от 5 декември 2019 г. Това съобщиха от пресцентъра на Министерството на външните работи (МВнР). Очаква се няколко милиона работници и служители в държавния и частния сектор да се включат в протестните действия, поради което е възможно да възникнат силни смущения в обществения живот, особено в градския транспорт.\n\r\nПо информация на българското посолство в Париж стачката ще обхване железниците (SNCF), като ще бъдат осигурени само 10% от влаковете на територията на страната, регионалните влакове TER (Transport express régional), от които ще пътуват само 3%. Влаковете Intercités ще бъдат почти изцяло анулирани, особено в регионите Бретан и Окситания. В протестните действия ще се включи и общественият транспорт в Париж и Ил дьо Франс (RATP) - метро, влакове, автобуси и таксита.\n                    \n                    \n                \n                \n                \n                \r\nСиндикатите на наземния персонал на авиокомпанията „Ер Франс“ също са призовали към стачка, поради което може да се очакват затруднения при обработката на пътници и багажи.\n\r\nНа 5 декември са планирани повече от 150 протестни събития в цялата страна. Префектурата на полицията в Париж е забранила придвижването и паркирането на автомобили и призовава към затваряне на всички магазини, ресторанти и други обществени обекти по маршрута на стачното шествие в Париж, което е предвидено да започне от „Гар дьо нор“ (Gare du Nord) и да продължи до „Плас дьо ла насион“ (Place de la Nation).\n\r\nСтачка са обявили и в сферата на образованието – очаква се 40% от училищата да бъдат затворени, а също и множество лицеи и университети. Синдикатите в сферата на енергетиката също ще се включат в протестните действия, като не се предвижда спиране на тока за домакинствата, но са отправени призиви за намаляване на производството на електричество, спиране на тока в държавните и обществени сгради (с изключение на болниците).\n\r\nИма призиви за стачка в седемте френски рафинерии, което не изключва спирането на производството, но според експертни оценки към момента е малко вероятно да се появи липса на гориво по бензиностанциите.\n\r\nОт МВнР препоръчват на българските граждани, пребиваващи във Франция или планиращи пътуване в страната, да се информират за актуалната обстановка, като имат предвид възможните затруднения и закъснения на градския транспорт при придвижване от и до летищата, както и закъснения в обслужването на самите летища. При подготовка на пътуване се съветват сънародниците ни да предвидят и осигурят алтернативен транспорт за придвижване от и до летищата, особено в Париж.\n\r\nПри необходимост от съдействие българските граждани могат да се свържат с посолството ни в Париж на следните телефони: + 33 1 45 51 85 90 и +33 6 23 18 09 93.", "date": "2019.12.04", "title": "Външно: Франция ще бъде блокирана от 5 декември"}
{"url": "https://www.dnes.bg/notifikacii/2019/12/04/rumynci-nasilvali-seksualno-decata-si-za-da-zabavliavat-amerikanci.431835", "text": "Шестима души са задържани в Румъния в рамките на разследване на родители по обвинение, че са насилвали сексуално собствените си деца, за да забавляват американски граждани, съобщава информационният сайт Зиаре. \r\n\r\nПрокурори от Дирекцията за разследване на престъпленията на организираната престъпност и тероризма обискираха жилищата на 15 души в Букурещ и в окръзите Илфов, Галац, Яломица, Олт, Прахова и Яш по подозрение в разпространяване на детска порнография, изнасилване, сексуално развращаване на малолетни и сексуална агресия.\r\n\r\nСпоред прокурорите в периода 2014-2018 г. заподозрените лица са осъществявали орални сексуални контакти със собствените си деца, които към периода на извършване на деянията са били на възраст между 4 и 9 години, с цел да предоставят порноспектакли на американски граждани посредством електронно приложение, пише БТА. \r\n\r\nОбвинените са се възползвали от неспособността на жертвите да се защитят и да изразят собствената си воля, посочва прокуратурата.", "date": "2019.12.04", "title": "Румънци насилвали сексуално децата си, за да забавляват американци"}
{"url": "https://www.dnes.bg/obshtestvo/2019/12/04/zabavnoto-chetene-s-nacionalen-konkurs-za-detski-razkaz.431836", "text": "Книгите носят знание и любов, развиват въображението и отправят покана за вълнуващи пътешествия до невероятни светове – верни на тази философия и за да насърчи повече деца да срещнат интригуващи сюжети и различни гледни точки чрез литературата, Investor Media Group за поредна година стартира любимата детска кампания  \"Забавното четене\".\r\nВ рамките на годишната кампания ще се проведат различни инициативи за насърчаване на четенето и творчеството при децата. Първата от тях е националният конкурс за авторски разказ на тема \"Моите любими книжни герои в една история“, който ще продължи до 20 декември 2019 г., съобщиха организаторите на конкурса.\r\nПоканени да се включат в него са всички деца от 2 до 7 клас. Всяко дете може да участва с един текст с дължина до една стандартна печатна страница. Чрез конкурса децата могат да покажат креативността си, като обединят в един текст своите любими герои от различни произведения. Така малчуганите ще съставят своя уникална книжна история и ще дадат един различен и забавен прочит на съществуващи сюжети.\r\n                    \n                    \n                \n                \n                \n                Разказите трябва да бъдат изпратени по имейл на адрес: . Всеки текст трябва да бъде придружен от подписана от родителите и сканирана Декларация за съгласие, която може да бъде свалена (при липса на възможност да се сканира, може да изпратите само снимка на декларацията). Текстът и декларацията трябва да бъдат изпратени заедно не по-късно от 20 декември 2019 г.\r\nРазказите ще бъдат разпределени в три възрастови групи: от 2 и 3 клас, от 4 и 5 клас, както и от 6 и 7 клас. Журито, което ще ги оценява, е в състав Мирела Любенова, гл. редактор на Az-deteto.bg, Мария Дуковска, главен редактор на Az-jenata.bg, и Даниел Ненчев, водещ на предаването \"Мултимедия“ по \r\nОт всяка възрастова група ще бъдат определени по трима победители, които ще получат специални награди. Условията и правилата за участие са публикувани на \r\nСред посланиците на каузата са журналистите и водещи на сутрешния блок на  Гергана Венкова и Златимир Йочев, певецът VenZy, както и водещият на предаването за съвременно изкуство и култура \"Мултимедия“ Даниел Ненчев.\r\n\"Забавното четене\" е част от корпоративната социална отговорност на Investor Media Group. Освен в конкурса, както и досега на сайта  всяко дете може да си направи електронен читателски дневник, в който да отбелязва прочетените от него книги.\r\nПартньор на \"Забавното четене\" е издателство Ciela. Медийни партньори: Bulgaria ON AIR, Az-jenata.bg, Dnes.bg, Detskiknigi.com, Purvite7.bg, Noviteroditeli.bg. \r\n ", "date": "2019.12.04", "title": "\"Забавното четене\" с национален конкурс за детски разказ"}
{"url": "https://www.dnes.bg/index/2019/12/04/udariha-kompiutyrni-izmamnici-otkradnali-44-mln-i-15-mln.431866", "text": "ГДБОП и специализираната прокуратура са ударили група компютърни измамници, действали чрез фишинг мейли и ощетили фирми в Европа и САЩ за десетки милиони евро, съобщи БНТ.\r\n\r\nЗадържани са шестима души според информация на телевизията.\r\n\r\nТе са ливанец, грък и четирима българи.\r\n\r\nГрупата подменяла банкови сметки в междуфирмена кореспонденция. \r\n\r\nУстановените до момента откраднати пари са над 44 милиона евро и над 15 милиона долара.", "date": "2019.12.04", "title": "Удариха компютърни измамници, откраднали €44 млн. и $15 млн."}
{"url": "https://www.dnes.bg/sport/2019/12/04/ludogorec-mina-s-lekota-prez-septemvri-za-kupata.431868", "text": "Лудогорец се класира с лекота за четвъртфиналите в турнира за купата на България. Шампионите победиха с 3:0 като гост лидера във втора дивизия Септември София.\n\r\n\"Зелените\" взеха аванс в резултата още в десетата минута на срещата. Стефан Баджи подаде за Светослав Дяков, който центрира към Козмин Моци и той реализира отблизо.\n\r\nОсем минути след това Стефан Баджи отне топката от домакините и изведе Якуб Шверчок сам срещу вратаря Валентин Галев. Полският нападател не сгреши и отбеляза втори гол във вратата на Септември.\n\r\nВ 53-ата минута Владимир Николов отблизо би с глава към вратата на разградчани и гредата отново спря домакините от реализирането на гол. Само две минути по-късно Сисиньо беше спънат в наказателното поле от Юлиян Попев и Мавис Чибота реализира отсъдената дузпа в полза на гостите.\n                    \n                    \n                \n                \n                \n                \r\nПоследваха нови пропуски на Дан Битон и Шверчок пред вратата на Септември, които можеха да направят победата на Лудогорец още по-изразителна.\n\r\n", "date": "2019.12.04", "title": "Лудогорец мина с лекота през Септември за Купата"}
{"url": "https://www.dnes.bg/sofia/2019/12/04/obshtinata-postavia-filtri-na-komini-v-krasna-poliana.431864", "text": "\n\r\nДо края на 2019 г. ще бъдат монтирани общо 180 филтъра на комини на домакинства, които се отопляват на дърва и въглища с цел подобряване на качеството на въздуха. Това заяви днес кметът на София Йорданка Фандъкова.\r\nТя провери монтирането на първия от новите филтри в рамките на новата програма на Столичната община за поставяне на филтри на комините на домакинства, които се отопляват на дърва и въглища в районите \"Красна поляна\" и \"Слатина\".\r\nКонсумацията на филтъра е 30 вата, колкото на една електрическа крушка, посочи Дамян Дамянович, представител на консорциума от фирми, изпълняващи проекта. Той обясни, че в комина се поставя един електростатичен електрод, който създава електростатика и спира фините прахови частици.\r\n                    \n                    \n                \n                \n                \n                Тягата на горивните газове излиза, така че печката се разгаря нормално. След приключване на горенето, частиците изпадат в горивната инсталация, където претърпяват вторично изгаряне, отбеляза Дамянович. Филтрите спират повече от 80 процента от праховите частици като дори и неприятната миризма изчезва, съобщава БТА.\r\nРазходът на електричество на тези уреди е между 12 и 15 лв. на година. На домакинствата филтрите се предоставят безвъзмездно, финасирането е от бюджета на СО. Цената на един филтър е 3950 лв.\r\nКметът Фандъкова разясни, че поставянето на филтрите е допълваща мярка към двата големи проекта на СО за подмяна на отоплителните инсталации на дърва и въглища с по-екологични. 80 процента е ефективността на използването на филтрите, каза кметът.\r\nТя посочи, че това не е кардинално решение на проблема, но има редица къщи и домакинства, които не са допустими за влизане в двете големи програми на общината. Инициирахме тази промяна, СОС прие създаването на новата програма, която е тригодишна и обхваща общо 2000 домакинства, разясни Фандъкова.\r\nОт общината посочиха, че правят периодични проверки в общинските жилища в т.нар. Виетнамски общежития. Там се работи по програма за премахването на тези общежития като се очаква през май-юни догодина да бъдат премахнати три блока.\r\nГлобите извън пределите на жилищата са от 100 до 500 лв. при установяване на горене на гуми, кабели и т.н.\r\n ", "date": "2019.12.04", "title": "Общината поставя филтри на комини в \"Красна поляна\""}
{"url": "https://www.dnes.bg/akoshtete-vqrvaite/2019/12/04/4-zodii-koito-vinagi-ostavat-prenebregnati.431816", "text": "Чувството, че приятелите са ви забравили, е гадно. Има някои зодиакални знаци, които често остават пренебрегнати. Приятелите и колегите им забравят да ги поканят на различни места, а тези зодии преживяват това тежко, смятат, че са изоставени и не са важни. Ето кои са те.\r\n\r\nТе са много чувствителни хора, затова плачат и са много тъжни, когато това се случи. Започват да си мислят, че нямат истински приятели и не са нужни на никого. Хората харесват Рибите, защото те са мили, крехки и добри души. Но знаят, че понякога те си живеят в собствен свят, обичат да стоят вкъщи - да гледат филми, да слушат музика, да се занимават с изкуство, да спят много, а и често са разсеяни и забравят за поканите. Затова се случва приятелите им да не се сетят за тях и да не ги викат при всяко излизане. Тези зодии често отхвърлят покани или се отказват да отидат в последния момент, затова и хората спират да ги канят. Трябва по-често да се появяват на срещи, а не да страдат.\r\n\r\n \r\nКозирозите често се чувстват изоставени и забравени. Но никога не го показват пред другите - нито пред приятели, нито пред роднини. Държат се така, сякаш всичко е наред и въобще не са се трогнали. Потискат чувствата си. Но вътрешно усещат, че нещо не е наред. Обидени са, че близките им са ги забравили и често пропускат да ги поканят. Трябва да са честни и да обяснят на другите как се чувстват. Хубаво е да се включват в повечето активности, с които се занимават приятелите им и да дават повече идеи за срещите, за да не бъдат забравени. Те не правят планове за излизане, а само за работа и учене.\r\n\r\n", "date": "2019.12.04", "title": "4 зодии, които винаги остават пренебрегнати"}
{"url": "https://www.dnes.bg/index/2019/12/04/dochuto-makron-triudo-i-djonsyn-se-podigravat-na-trymp-toi-si-trygna.431867", "text": "Всеки поне веднъж в живота си е обсъждал някого зад гърба му в компанията на свои приятели. Изглежда обаче, че подобен разговор между световни лидери може и да не остане тайна.\r\nВчера, на прием на кралица Елизабет II в Бъкингамския дворец, се събраха държавните глави на страни членки на НАТО. Разбира се сред тях бяха президентът на Франция Емонюел Макрон и президентът на САЩ Доналд Тръмп. Те закъсняха, тъй като участваха в пресконференция след двустранната среща помежду им. В чисто приятелски разговор обаче, закъснелият Макрон, Джъстин Трюдо, Борис Джонсън и Марк Рюте не пропуснаха да се посмеят на гърба на своя колега Тръмп. Микрофоните в двореца обаче успяват да \"дочуят\" приятелския разговор.\r\n                \n                \n                Британският премиер Борис Джонсън пита Макрон защо е закъснял, но вместо него отговаря Джъстин Трюдо, който леко пиперливо обяснява, че французинът е трябвало да участва в конференция, продължила неочаквано дълго. Разговорът с журналистите на Тръмп и Макрон продължава цели 40 минути.\r\nНе е ясно какво допълва френският президент, но Трюдо продължава: \"Ченетата на целият му екип увиснаха до земята.\" Останалите лидери също изглеждат развеселени от обекта на разговора - Тръмп.\r\nКъм края на записа, публикуван от CBS News, Джъстин Трюдо споменава предградието Дорал в Маями, където Тръмп има голф клуб и възнамеряваше да приеме своите колеги след срещата на Г-7. \"Мисля, че това е Дорал. Дорал в Маями\", казва канадският президент, без контекстът да е напълно ясен.\r\nДоналд Тръмп не бе възхитен от случилото се и днес отмени всичките си срещи и напусна срещата на НАТО по-рано. Той нарече Джъстин Трюдо \"двуличен\".\r\n ", "date": "2019.12.04", "title": "Дочуто: Макрон, Трюдо и Джонсън се подиграват на Тръмп, той си тръгна "}
{"url": "https://www.dnes.bg/obshtestvo/2019/12/04/sdvr-sys-striaskashto-video-za-shofirane-pri-zimni-usloviia.431871", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт Столичната дирекция на вътрешните работи (СДВР) разпространиха клип, показващ пътни инциденти, които могат да се случат при невнимателно шофиране през зимата, съобщиха . \r\n\r\nВажно е водачите да се съобразяват с условията на пътя. \r\n\r\nОТ СДВР напомнят на шофьорите да проверяват изправността на електрическата инсталация, акумулатора, спирачките и чистачките. Желателно е водачите да имат вериги в колата си. И най- вече да не забравят, че при зимни условия спирачния път е по- дълъг.", "date": "2019.12.04", "title": "СДВР със стряскащо видео за шофиране при зимни условия"}
{"url": "https://www.dnes.bg/zvezdi/2019/12/04/aleks-raeva-sys-zimen-kadyr-s-bebeto-lia.431811", "text": "Алекс Раева публикува зимен кадър с бебето си. Така бившата вокалистка на \"Ку-ку бенд\" официално призна в социалните мрежи, че момиченцето носи името Лиа.\r\nНа снимката Александра е с жълто-оранжево яке, гушнала е бебето и е написала: \"А в студените дни с Лиа се топлим една друга\".\r\n \r\nПочитателите са впечатлени и доволни, че изпълнителката най-накрая показа дъщеря си и засипват Алекс с поздравления и позитивни коментари.\r\n \r\n\"Много силна снимка, прекрасни сте\", \"Сладурки\", \"Страхотни сте.Това жълто яке за мама с бебче е много интересно\", пишат последователите в Instagram.\r\n \r\nЧаровната певица роди през август. Тя обаче не говори много за личния си живот и не е издавала подробности за бащата.\r\n \r\nАлекс имаше дълга връзка с DJ Doncho, но двамата се разделиха преди години. \r\n\r\n", "date": "2019.12.04", "title": "Алекс Раева със зимен кадър с бебето Лиа"}
{"url": "https://www.dnes.bg/snimka-na-denia/2019/12/04/chetvyrtyk-idva-s-mrazovito-utro-temperaturite-ot-7-do-2.431831", "text": "През нощта над страната ще бъде предимно ясно и почти тихо. Утрото ще е мразовито с минимални температури между минус 7 и минус 2 градуса. Преди обяд на места по поречието на река Дунав ще има мъгла или ниска слоеста облачност и дневните температури там ще са по-ниски.\r\n\r\nУтре над страната ще бъде предимно слънчево, почти тихо и студено. Максималните температури ще са предимно между 2 и 7 градуса. В София минималната температура ще е около минус 5 градуса, а максималната температура ще е около 5 градуса.\r\n\r\nПо Черноморието ще е предимно слънчево, почти тихо и студено. Максималните температури ще са между 6 и 9 градуса. Вълнението на морето ще е 1-2 бала. Температурата на морската вода ще е 11-12 градуса.\r\n\r\nВ планините ще е предимно слънчево. Ще духа слаб вятър от юг. Максималната температура на височина 1200 метра ще е около 3 градуса, на 2000 метра - около минус 2 градуса.\r\n\r\nАтмосферното налягане ще остане по-високо от средното за месеца.", "date": "2019.12.04", "title": "Четвъртък идва с мразовито утро, температурите от -7 до -2 "}
{"url": "https://www.dnes.bg/politika/2019/12/04/cvetanov-niamame-alternativa-na-evro-atlanticheskata-si-prinadlejnost.431808", "text": "“Отвоюваното по време на прехода като ценности, свободи и права трябва да бъде пазено и отстоявано ежедневно,” заяви Цветан Цветанов по време на кръгла маса „Тридесет години демокрация – откъде започнахме, какво постигнахме и къде искаме да бъдем?“, организирана от Евро-атлантическия център за сигурност (ЕАЦС) на 3 декември, съобщиха от пресцентъра на организацията.\n\n\n\n\r\n\"Трябва да бъде отстоявано срещу хибридните атаки за подмяна на нашите ценности, в енергийния сектор със защита на националните ни интереси чрез реална диверсификация, с противодействие на опитите за външно влияние в региона на Черно море, с непоколебимата ни принадлежност към евро-атлантическото пространство като надежден член на ЕС и НАТО\", поясни Цветанов.\n                    \n                    \n                \n                \n                \n                \r\nЦветанов сподели, че въпреки различните трактовки на прехода, всички демократично мислещи хора в страната трябва да се обединяват около заключението, че евро-атлантическата принадлежност на страната ни е без алтернатива.\n\r\nКритичен, но конструктивен преглед на годините на прехода направиха политологът Огнян Минчев, разследващият журналист Христо Христов, социалният антрополог Харалан Александров, експертът по международни отношения Румен Кънчев, икономистът Красен Станчев и историкът Евелина Келбечева. Бяха обсъдени декомунизацията, успехите и грешките, икономиката, геополитиката, психо-социалната динамика на прехода и елементите на тоталитарното минало в годините на промяната. Срещата бе модерирана от психолога Росен Йорданов и изпълнителния директор на ЕАЦС София Петкова.\n\r\n“Вярвам, че макар и противоречив, българският преход е еднопосочен и е постигнал основните си цели,” заяви София Петкова. На свой ред Росен Йорданов подчерта, че една от стратегическите цели на ЕАЦС е страната ни да не променя евро-атлантическия си курс на развитие.\n\r\nДоцент Огнян Минчев отбеляза като успехи на прехода демократизацията на политическата система и мирната революция на 1997г., донесла институционални реформи и трансформацията на българската икономика. Разследващият журналист Христо Христов направи обзор на процеса на декомунизация, като отбеляза, че отварянето на досиетата е най-големият успех в това отношение. Социалният антрополог доцент Харалан Александров обърна внимание на паралелните разкази за прехода и различните интерпретации, които често има опасност някой друг да прави вместо нас.\n\r\nПрофесор Румен Кънчев подчерта ролята на НАТО и ЕС след края на Студената война, като отбеляза, че най-важно за страната ни е да продължава да изпълнява ангажиментите си към двата съюза. Той постави акцент и върху важността на инициативи като “Три морета” за противодействие на външни намеси в Черноморския регион. Икономистът доцент Красен Станчев подчерта, че животът наистина е станал по-добър, макар и по време на прехода да сме преживели изключително трудни икономически моменти.\n\r\nПрофесор Евелина Келбечева посочи като основен пропуск на прехода непреживения интелектуален и морален катарзис, за постигането на който е трябвало да се започне с културата и да има цялостна държавна политика за изучаване на периода на тоталитаризма.\n\r\nНа събитието присъстваха представители на академичните среди, неправителствения сектор, общественици, интелектуалци, съвременници и активни фигури от времето на прехода, политици и граждани. Сред гостите бяха доц. Емилия Занкина, д-р Алек Оскар, Светла Златева, Екатерина Бончева, Евгени Дайнов, ген. Атанас Атанасов, Георги Стефанов, София Коен, Максим Бенвенисти, Иванка Жекова, Георги Пандуров, проф. Павлина Долашка, Захари Карабашлиев, Борислав Скорчев, Николина Щерева, Горан Благоев, Евтим Костадинов, представители на Атлантическия съвет на България, както и представители на 15 посолства от дипломатическия корпус в страната ни.", "date": "2019.12.04", "title": "Цветанов: Нямаме алтернатива на евро-атлантическата си принадлежност"}
{"url": "https://www.dnes.bg/index/2019/12/04/deniat-v-snimki-4-dekemvri.431863", "text": "\n", "date": "2019.12.04", "title": "Денят в снимки - 4 декември"}
{"url": "https://www.dnes.bg/stranata/2019/12/04/zakrivat-socialniia-dom-za-deca-vyv-vidin.431862", "text": "Закрива се Домът за медико-социални грижи за деца във Видин от 1 януари, реши правителството.\r\nНа негово място ще бъде открит Център за комплексно обслужване на деца с увреждания и хронични заболявания.\n\r\nПри стартиране на процеса по деинституционализация през 2009 г. там са отглеждани 71 деца, а към средата на 2019 г. е останало само 1 дете, за което през м. юли е осигурена семейна среда и също е изведено от дома, съобщиха от правителствената пресслужба.\r\nСпоред приетия тази година Закон за социалните услуги всички Домове за медико-социални грижи за деца  трябва да бъдат закрити най-късно до 31.12.2020 г.\n\r\nСъс създаването на Център за комплексно обслужване за деца с увреждания и хронични заболявания в област Видин ще се осигури необходимата подкрепа за 471 деца до 16-годишна възраст, които са с над 50% вид и степен на увреждане.\r\n                    \n                    \n                \n                \n                \n                Част от тях до момента са получавали ежедневна рехабилитация и физиотерапия, логопедични и психологични услуги в ДМСГД-Видин.\n\r\nЗа децата, които се нуждаят от грижа извън семейството, такава ще бъде осигурявана посредством алтернативни социални услуги за деца.\n\r\n ", "date": "2019.12.04", "title": "Закриват социалния дом за деца във Видин"}
{"url": "https://www.dnes.bg/stranata/2019/12/04/65-godishen-zagina-pri-katastrofa-v-iambolsko.431855", "text": "При сблъсък между два леки автомобила на пътя за ямболското село Безмер на място е загинал 65-годишен мъж - водач на единия автомобил, съобщиха от областната дирекция на МВР.\n\r\n\r\nДругият водач е 25-годишна жена - военнослужещ. Тя е с различни наранявания, но без опасност за живота, и е настанена е в ямболската болница.\r\n\r\nИнцидентът се разследва от военен следовател при Военната окръжна прокуратура в Сливен.\r\n\r\nДвижението в участъка на катастрофата се регулира от служители на пътна полиция.", "date": "2019.12.04", "title": "65-годишен загина при катастрофа в Ямболско"}
