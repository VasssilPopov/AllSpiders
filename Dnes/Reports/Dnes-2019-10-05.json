{"url": "https://www.dnes.bg/football/2019/10/05/braityn-smaza-totnym-s-3-0-u-doma.425176", "text": "Брайтън постигна ценна и доста изненадваща победа с 3:0 у дома над Тотнъм в първа среща от осмия кръг в английската Висша лига.\n\r\nПоражението на лондончани, което идва броени дни след сензационния разгром с 2:7 у дома срещу Байерн Мюнхен в Шампионската лига, постави под въпрос бъдещето на мениджъра Маурисио Почетино в клуба.\n\r\nОще в третата минута вратарят на гостите Юго Лорис изпусна топката в наказателното поле при безобидна ситуация и кълбото попадна в Нийл Маупай, който даде аванс за Брайтън. Френският вратар се контузи тежко при тази ситуация и няколко минути след това беше заменен принудително от Пауло Касанига със съмнения за счупена ръка.\n\r\nАрън Конали се разписа на два пъти в полза на \"чайките\", които вече имат актив от 9 точки в средата на класирането в шампионата. Конъли беше точен в 32-ата минута след асистенция на Люис Дънк, както и в 65-ата минута на двубоя след точен диагонален шут.\n                    \n                    \n                \n                \n                \n                \r\nТотнъм се намира на шеста позиция във Висшата лига с 11 спечелени точки. По-късно днес Ливърпул е домакин на Лестър Сити в един от най-интересните мачове от кръга, докато шампионът Манчестър Сити играе срещу Уулвърхямптън в неделя.\r\nОще за спорт четете в \r\n ", "date": "2019.10.05", "title": "Брайтън смаза Тотнъм с 3:0 у дома "}
{"url": "https://www.dnes.bg/politika/2019/10/05/evrodeputati-gabriel-vdigna-visoko-letvata-za-evrokomisarite.425177", "text": "\"Подготвена, компетентна, отговаряше в дълбочина на всички въпроси,\" така евродепутатът ГЕРБ/ЕНП Андрей Ковачев, който е и член на Председателството на ЕП, коментира в предаването „Брюксел 1“ по телевизия представянето на Мария Габриел по време на изслушването й пред двете ресорни парламентарни комисии в ЕП.\n\r\nДен след изслушването й стана ясно, че Габриел е одобрена от комисиите за еврокомисар в сектор \"Иновации и младеж“ в следващата ЕК.\n\r\n\"Колегите от всички потически формации коментираха, че Мария Габриел постави много високо летвата и за следващите изслушвания на еврокомисари,“ коментира още Андрей Ковачев.\n                    \n                    \n                \n                \n                \n                \r\n\"Искрено желаем успех на Мария Габриел, защото това ще бъде успех на страната ни,“ заяви в разговор с Милена Милотинова в студиото в ЕП в Брюксел евродепутатът от ДПС/Обнови Европа Илхан Кючюк, зам-председател на АЛДЕ.\r\n\"Важно е всеки един от нас в ЕП да помогне с каквото може и да направим така, че да извоюваме добри възможности за нейния ресор в следващата многогодишна финансова рамка.  ЕС изоставя драстично и от САЩ, и от Китай, и от Израел (б.р. - в областта на науката и технологиите). Имаше една стратегия Европа 2020, където за научна и развойна дейност трябваше да бъдат отделяни 3 % от БВП на всяка една държава. В някои държави това е 0.46, в други - 3,56%. Ние сме в долната граница. Много незадоволително представяне на страните от Източна Европа. Мария Габриел трябва да се насочи към реализирането на проекти от приложната наука,“ каза Кючюк.\n\r\n\"Мария Габриел започва с много нисък старт по отношение на програмата Хоризонт - Европа. Само 4% от тази програма отиват в Източна Европа. И Източна Европа ще гледа много скептично на нейния ресор, защото не се е възползвала от много от възможностите на Хоризонт - Европа. Западно-европейците се възползват много по-добре,\" отбеляза Кючюк.\n\r\n\"Поздравления за Мария Габриел, тя издържа на изключително напрежение - да отговаряш два часа и половина на широк спектър от въпроси не е лесно. Трябва да обединим усилията си за нейния успех, който крие потенциал да се превърне и в наш успех. Никога повече не бива да се повтаря историческият резил, когато ГЕРБ саботира кандидатурата на Ирина Бокова в ООН, което се помни на международната арена,“ заяви евродепутатът от БСП/С&Д Иво Христов.\r\n\"Задачата пред Мария Габриел не е никак лесна. Трябва да се реши въпросът с неравностойното разпределение на евросредствата между Източна и Западна Европа (б.р. - в областта на науката и иновациите),“ коментира той.\n\r\n ", "date": "2019.10.05", "title": "Евродепутати: Габриел вдигна високо летвата за еврокомисарите"}
{"url": "https://www.dnes.bg/mish-mash/2019/10/05/dve-jeni-izlizat-v-otkritiia-kosmos-tozi-mesec.425175", "text": "Първата космическа разходка на жени отново е на дневен ред, 6 месеца след като проблем със скафандри доведе до отменянето й, съобщи Асошийетед прес.\r\nНАСА оповести, че две жени на борда на Международната космическа станция (МКС) ще излязат заедно в открития космос по-късно този месец. Астронавтките Кристина Кох и Джесика Меир ще направят космическа разходка на 21 октомври, за да свържат нови по-мощни акумулатори със слънчевите панели на станцията.\r\nКох трябваше да излезе в открития космос заедно с друга жена от екипажа през март.\r\nНо няколко дни преди планираната космическа разходка НАСА я отмени, тъй като нямаше достатъчно време за осигуряване на втори скафандър със средни размери. Той бе доставен на борда на МКС през юни.\r\n ", "date": "2019.10.05", "title": "Две жени излизат в открития космос този месец"}
{"url": "https://www.dnes.bg/mish-mash/2019/10/05/merkurii-vliza-v-skorpion-kakvo-da-ochakvate.425102", "text": "След като свърши ретроградната фаза на Плутон, идва ред на навлизането на Меркурий в Скорпион. В рамките на един месец – от 3 октомври до 3 ноември, планетата ще бъде директна в знака. И тъй като той се свързва с властта, не са изключени притеснения и негативни мисли, свързани с работата и личните отношения. \r\nГоляма част от представителите на зодиака ще могат да манипулират останалите също както понякога прави Скорпионът с жертвите си. Тези, притежаващи силен усет, ще стигнат до дълбоко пазени тайни.\r\n \r\nДо началото на следващия месец може спокойно да планирате по-сериозни начинания, стига да бъдете внимателни. Ако работите усилено и по-отговорно, резултатите няма да закъснеят. Дори и да претърпите загуби, не се ядосвайте, а помислете трезво над грешките си, за да не ги повторите отново.\r\n \r\nТъй като Меркурий ще бъде много близо до Уран в понеделник, 7 октомври, не планирайте дълги пътувания, не подписвайте договори и не рискувайте със вземането на заеми.\r\n \r\n", "date": "2019.10.05", "title": "Меркурий влиза в Скорпион - какво да очаквате?"}
{"url": "https://www.dnes.bg/politika/2019/10/05/siderov-se-zakani-az-napravih-koshlukov-shef-az-shte-go-svalia.425179", "text": "\n\r\n\"Както бях решаващият фактор Кошлуков да стане директор на БНТ, така и аз ще го сваля. В понеделник от 11 часа протестът на \"Атака“ пред телевизията продължава.\" Това заяви лидерът на партията Волен Сидеров, на когото миналата седмица генералният директор на телевизията Емил Кошлуков забрани достъп до ефир заради скандалното му поведение в предаването \"Референдум“ във вторник вечер.\r\nОт решение на УС на БНТ стана ясно, че забраната ще е  в сила, докато лидерът на \"Атака\" не се извини писмено за отношението си към Националната телевизия и нейните служители.\r\nСнощи участието на националиста в \"Панорама\" беше отменено. Според Сидеров това е цензура, а генералният директор на БНТ е нарушил Споразумението за отразяване на предизборната кампания, което лично е подписал.\n                    \n                    \n                \n                \n                \n                \r\n\"Вчера 5 часа стоях, без да седна, без да пия вода, без да ходя до тоалетна, пред бариери с вериги пред телевизията. Такова унижение досега не съм претърпявал! Да ме държат като нелегален мигрант. Това е непростимо!“, възмути се Сидеров пред \r\nЗарече се, че няма да остави нещата така и ще се бори за правата си - така, както го е правил по времето на комунизма, когато се е сражавал за демокрацията, плурализма и правото да казваш мнението си.\n\r\n\"Бойко да каже това редно ли е да ме държат като маймуна зад клетка и да се гаврят с мен - народен представител, на чиято карта пише, че може да влиза навсякъде на публично място? Да кажат и главният прокурор Цацаров, и президентът Радев!“, призова Сидеров.\n\r\nТой заяви още, че няма да пропусне утрешния ден, когато ще се яви на заседанието на ЦИК, за да пита членовете на комисията защо прилагат двоен стандарт - като им пише писмо, в което подава сигнал, че е спрян от участия в БНТ - нещо, което противоречи на закона и на сключеното споразумение за отразяване по време на кампания, те му отговарят, че не са страна. А наред с това го глобяват.", "date": "2019.10.05", "title": "Сидеров се закани: Аз направих Кошлуков шеф, аз ще го сваля!"}
{"url": "https://www.dnes.bg/notifikacii/2019/10/05/po-dobre-me-ubiite-poslednite-dumi-na-princesa-latifa.424936", "text": "“По-добре да ме застреляте, отколкото да ме върнете в Дубай“, това заявява принцеса Латифа, когато властите я хващат по време на опита й да избяга от кралското семейство.\r\nНа лодката, която се намирала на 40 мили навътре в морето от крайбрежието на Гоа, Индия, се намирала и приятелката на Латифа - Тийна Яхиайнен.  \n\r\nПред BBC тя разказва за момента, в който полицията ги залавя и ужасът след това.\r\n\"Нейните последни думи бяха: \"Не ме връщайте в Дубай, просто ме застреляйте тук“, разказва финландката.\r\nВ момента не е ясно какво точно се случва с Латифа.\r\nПо думите на Яхиайнен принцесата се опитала да избяга и преди, но отново била заловена и прекарала три години и половина в затвора, където била измъчвана.\r\n                \n                \n                Приятелите на Латифа се опитват да се свържат с нея, но засега отговор няма. Яхиайнен вярва, че тя е жива, но не може да потвърди дали е в безопасност.\r\n\"Мисля, че е на много лошо място в момента. Заключена е някъде“, казва тя.\r\nТова, което спасява Яхиайнен от сигурна смърт, е видеото, което Латифа публикува преди бягството си. В него тя разказва историята си, а думите й стигат дори до британското правителство, което започва да работи по случая.\r\n\"Завързаха ми очите, сложиха ми белезници и ми казаха, че ще ме заведат там, където държат Ал Кайда. После ме заплашиха, че ще ми пръснат мозъка“, разказва Тийна за онзи пагубен ден.\r\nНо видеото на Латифа обиколило света и мъчителите били принудени да я пуснат.\r\nПоследната информация за принцесата идва от нейното семейство. Не е ясно обаче доколко тя е достоверна.\r\nСпоред тяхното изявление Латифа е в безопасност у дома. Ала никой не я виждал от онзи пагубен ден през март 2018 година.", "date": "2019.10.05", "title": "\"По-добре ме убийте\"... последните думи на принцеса Латифа "}
{"url": "https://www.dnes.bg/blizak-iztok/2019/10/05/erdogan-zapochvame-voenna-operaciia-na-iztok-ot-efrat-v-siriia.425178", "text": "Турският президент Реджеп Тайип Ердоган заяви днес, че Турция ще осъществи военна операция по въздух и суша на изток от река Ефрат в Сирия, където Анкара и Вашингтон планират да създадат зона за сигурност, предаде Ройтерс.\n\r\nНие сме направили нашите приготовления, изготвили сме нашите оперативни планове, дали сме необходимите инструкции, заяви Ердоган, като добави, че Турция ще предприеме действия по въздух и суша и това може да стане толкова скоро като днес или утре.\n\r\nСАЩ се споразумяха през август с Турция да установят заедно зона за сигурност на дълбочина от 30 километра в Северна Сирия по протежение на турско-сирийската граница и тази зона да бъде прочистена от присъствие на бойци от сирийските кюрдски милиции Сили за защита на народа /СЗН/, които Анкара разглежда като терористична организация, свързана с нелегалната Кюрдска работническа партия /ПКК/. Анкара обвинява САЩ, че се бавят в установяването на зоната за сигурност.\r\n                    \n                    \n                \n                \n                \n                Двете страни имат разногласия и по въпроса за дълбочината на зоната и за това кой трябва да я контролира. САЩ подкрепят коалицията Сирийски демократични сили, в която доминиращо участие имат Силите за защита на народа и която разгроми бойците на \"Ислямска държава\" в Сирия.\n\r\nЕрдоган, който говори на откриването на годишен партиен събор на управляващата Партия на справедливостта и развитието, заяви, че Турция цели да \"напои района на изток от река Ефрат с фонтани на мира\" и да установи бежанци там.\n\r\nНие отправихме всички предупреждения към нашите събеседници във връзка с /района/ на изток от река Ефрат и действаме с достатъчно търпение, посочи Ердоган.\n\r\nТурция заявява, че иска да разположи до 2 милиона сирийски бежанци в зоната за сигурност. Тя многократно предупреждава, че ще предприеме сама военна операция, ако не е доволна от напредъка по въпроса за установяване на зоната.\n\r\nЕрдоган предупреди по-рано Вашингтон, че Турция му дава срок до края на септември за постигане на конкретни резултати в установяването на зоната за сигурност и, ако това не стане, тя ще предприеме операция срещу сирийските кюрдски милиции СЗН.\n\r\nПодкрепяни от Турция сирийски бунтовници обещаха в петък да подкрепят евентуална трансгранична операция, която Анкара заплашва да предприеме срещу кюрдските бойци в Североизточна Сирия.\n\r\nПодкрепяната от САЩ коалиция Сирийски демократични сили заяви днес, че \"няма да се поколебае да обърне всяка непровокирана /турска/ атака в тотална война\", за да защити своя район в Североизточна Сирия. (БТА)\r\n ", "date": "2019.10.05", "title": "Ердоган: Започваме военна операция на изток от Ефрат в Сирия"}
{"url": "https://www.dnes.bg/football/2019/10/05/real-madrid-postigna-domakinska-pobeda-s-4-2-nad-granada.425180", "text": "Реал Мадрид постигна домакинска победа с 4:2 над сензацията в Ла Лига този сезон Гранада и остава на върха в класирането. Карим Бензема даде аванс на “Кралете” още в началото на мача, а в края на първата част Еден Азар отбеляза първото си попадение с белия екип.\r\n\r\nВ 61-та минута Лука Модрич вкара трети гол с фамозен удар от дистанция, а малко след това Алфонс Ареола подари дузпа на гостите, реализирана с лекота от Мачис. В края Реал дори потрепери, след като Домингош Дуарте (77) върна интригата в срещата, но Хамес сложи точка на спора в добавеното време.\r\n\r\nС този успех хората на Зинедин Зидан остават на върха в класирането с 18 точки след първите си 8 мача, на 4 пред Гранада и Атлетико Мадрид, който е с мач по-малко. Така “белите” се реваншираха за издънката срещу Клуб Брюж през седмицата.\r\nОще за спорт четете в ", "date": "2019.10.05", "title": "Реал Мадрид постигна домакинска победа с 4:2 над Гранада "}
{"url": "https://www.dnes.bg/world/2019/10/05/dim-v-samoleta-avariino-prizemi-eyrbys-a320-v-bazel-miuluz.425181", "text": "Самолет А320 на авиокомпания \"Бритиш еъруейз\", пътуващ от италианския град Бари за Лондон, извърши в ранния следобед аварийно кацане на френско-швейцарското летище Базел-Мюлуз поради появата на дим във вътрешността му, предаде Франс прес.\r\nПричината за дима за момента не е известна. На борда е имало 165 пътници и всички те са невредими, но четирима души от екипажа са пострадали от дима и за тях са осигурени медицински грижи, каза за АФП ръководителката на пресслужбата на летището Вивиен Гаскел.\r\nТрафикът на летището беше прекъснат за 20 минути. Три самолета бяха отклонени - два за Цюрих и един - за Щутгарт, а пет заминаващи излетяха с закъснение от около 25 минути, допълни тя.\r\n                    \n                    \n                \n                \n                \n                Гаскел каза, че след като било установено наличие на дим в самолета, пилотът предупредил за това най-близката контролна кула - тази в Базел-Мюлуз, а малко по-късно еърбъсът се приземил. \r\nПротивопожарната служба на летището заедно със швейцарската служба за бърза помощ и пожарникари от близкия град Сен Луи реагирали незабавно, каза шефката на пресслужбата.\r\nОчаква се пътниците по-късно днес да бъдат превозени с друг самолет до лондонското летище \"Хийтроу\".", "date": "2019.10.05", "title": "Дим в самолета аварийно приземи \"Еърбъс\" А320 в Базел-Мюлуз"}
{"url": "https://www.dnes.bg/politika/2019/10/05/slavi-i-niama-takava-dyrjava-ne-sym-alchen-za-vlast-a-za-spravedlivost.425182", "text": "\"Аз не съм алчен за власт. Аз съм алчен за справедливост\", е извел като един от акцентите в речта си Слави Трифонов при учредяването на партията си.\r\nДнес при пълна конфиденциалност бившият водещ учреди \"Няма такава държава\", а преди минути качи видео във Facebook с изказването си пред делегатите.\r\nУчредителното събрание, на което не бяха поканени и не бяха допуснати медии, беше с официален час 14.00 часа и приключи 15 минути по-късно. Преди това по инструкция участниците изключиха телефоните си и ги оставиха в специални шкафчета. А след края на събранието делегатите запазиха мълчание.\r\n\r\n                    \n                    \n                \n                \n                \n                Ето и цялото изказване:\r\nПърво, искам да ви благодаря, това е едно изумително нещо, което се случва, защото целият политически ресурс в последните години изглежда нелепо и нормалният човек чувства отвращение. Една огромна част от българите са отишли в чужбина точно по тая причина. Хората, които управляват и се избират от неголяма част от българския избирател, са алчни за власт.\n\r\nАз и моите колеги процедираме по този начин, защото се случи една огромна несправедливост. Беше проведен по смисъла на Конституцията референдум. Този референдум беше проведен изцяло по българската конституция и по правата на пряката демокрация. Той беше захвърлен в ъгъла, все едно нищо не се случило.\n\r\nТук в България всички сте потребители на факта, че всяко чудо е за три дни. Да, обаче чудото е нещо прекрасно – не може да бъде за три дни, защото е изумително – затова е чудо. Аз няма да ви обяснявам тия неща в емоционален план, но днес е ден в който си позволявам по-емоционално да ги обясня тези неща.\n\r\nАз съм практичен човек и мислех да си напиша реч. Но предпочетох по-скоро да ги кажа по-емоционално, защото живеем заради емоциите. Те са лош съветник, но живеем заради тях. Тази емоция, която предизвикаха с незачитането на референдума и че \"всяко чудо е за три дни“, е.. отвращение.\n\r\nАз съм последователен и мисля, че най-правилното нещо е човек да върви към целта си последователно, без да се спира и без да се страхува. Обаче има една група хора, които решиха, че това няма никакво значение и със съвсем елементарни хватки и дори с незачитане на закона, което е отвратително – законодателят не зачита закона, този референдум беше избутан в ъгъла с това, че всяко чудо е за три дни.\n\r\nИ по закон това, което може да се направи, е да се създаде политически продукт и този политически продукт, не се измъквам от думата „партия“, но думата „партия“ е отвратителна, просто представлява нещо, което в последните години при този начин на „демокрация“ се превърна в нещо отвратително нарицателно. Но такъв е законът и целта на този политически продукт е да възстанови справедливостта.\n\r\nАз не съм алчен за власт. Аз съм алчен за справедливост. Както предполагам и огромната част от вас. Кой нормален човек не иска справедливост? Излизайки от тази зала, всеки живее живота си подложен на несправедливости. Аз не мога да оправя всички несправедливости. Аз мисля, че има конкретна, точна, ясна цел.\n\r\nКогато нещо се прави трябва да се направи докрай. Този референдум и решенията от него трябва да бъдат приложени в действие, независимо от това дали на някой му харесва, или не му харесва. Защото според мен така се прави.\n\r\nАко и това нещо се замете в ъгъла и се направи като \"всяко чудо за три дни“, ние в какво да се опираме в ежедневието си като желание за справедливост? Откъде да дойде то? Ще дойде когато се спазват правилата.\n\r\nАз не мога да направя така, че да се спазват всички правила, но едно съществено правило като закона за пряката демокрация ще бъде спазено, защото, който застане на пътя на справедливостта, ще си поеме всички последствия.\n\r\nИскрено съзнавам какво правя, искрено осъзнавам отговорността, която поемам. Искрено осъзнавам отговорността, в която сте ме облекли вие. Суверенът е майсторът, който прави това, а аз съм просто инструмент.\n\r\nИскам да ви благодаря, оценявам вашето доверие и съм ви благодарен, че създавате за мен и моите колеги един изключителен момент.\n\r\nЖивотът е прекрасен, благодаря ви.\"\n\r\nСлави Трифонов ще оглави формацията, Тошко Йорданов и Ивайло Вълчев ще са зам.-председатели на ръководената от шоумена партия, по информация на \"Труд\".\r\nВиктория Василева, с която екипът на Слави Трифонов работи и при организирането на референдума през 2016 г., е главен секретар. Тя е и бивш лидер на младежката организация на СДС.\n\r\nВ Изпълнителния съвет – тясното партийно ръководство, влизат още Драгомир Петров, Александър Вълчев и Филип Станев, които също бяха сценаристи на шоуто.\n\r\nВ арбитражно-контролната комисия бяха избрани – Иво Георгиев Атанасов, Андрей Николаев Михайлов, Александър Викторов Рашев, Румен Тодоров Попов, Пламен Иванов Данаилов, Филип Петров Попов, Пламен Николаев Николов.", "date": "2019.10.05", "title": "Слави и \"Няма такава държава\": Не съм алчен за власт, а за справедливост!"}
{"url": "https://www.dnes.bg/akoshtete-vqrvaite/2019/10/05/20-neshta-za-koito-shte-syjaliavame-v-jivota-si.424977", "text": "Навършването на 50 години за много хора е специален момент. Някои се радват, че са стигнали до тази възраст и могат да ѝ се насладят, докато за други изникват множество причини да съжаляват, че не са живели достатъчно интересно.\r\nМащабно проучване на USA Today и няколко американски здравни организации, проведено сред 1000 души през 2014-а година, навършили 60 години и повече, показва любопитни данни относно нещата, за които възрастните съжаляват с напредъка на времето. Едва 17% от участниците са казали, че не съжаляват за нищо в живота си.\r\nИ макар 50 години да не е най-безгрижната възраст, животът продължава и би могъл да е още по-вълнуващ и цветен от преди, стига съжаленията от миналото да се претворят в мотивиращи цели за бъдещето.\r\n                    \n                    \n                \n                \n                \n                Вижте някои от най-често споделяните неща, за които участниците в изследването са казали, че съжаляват в живота си до 50-годишна възраст, пише сайтът Bestlife.\r\n1. . Една от най-често посочваните причини за тъга по пропуснати възможности е свързана с ранното напускане на училище и недостатъчното образование.\r\n2.  Макар това да е относително, много хора признават, че съжаляват за недостатъчно големите постижения в живота си. С напредването на възрастта голяма част от хората, които изпитват съжаление, се оказва, че е именно заради липсата на повече успехи и реализирани цели.\r\n3.  Едно от най-честите съжаления е заради работата, която не ги е направила щастливи. Много хора признават, че не са се борили достатъчно, за да получат мечтаната работа и за нея страдат най-много. Според проучване на застрахователна компания, проведено през 2016-а година в САЩ сред 3000 участници, 38% от тях съжаляват за това, че не са поели повече рискове в кариерата си.\r\n", "date": "2019.10.05", "title": "20 неща, за които ще съжаляваме в живота си"}
{"url": "https://www.dnes.bg/world/2019/10/05/nad-70-ubiti-i-okolo-tri-hiliadi-raneni-pri-protestite-v-irak.425183", "text": "Най-малко 73 души, повечето цивилни, са били убити и над 3000 са били ранени от началото на антиправителствените демонстрации в Ирак, съобщи днес независима правозащитна група, цитирана от ДПА.\r\nСпоред члена на т.нар. Висша комисия за права на човека Али ал Баяти сред убитите са най-малко петима полицаи. \r\nМногохилядните улични демонстрации започнаха във вторник в Багдад и още няколко иракски провинции.\r\nХората протестират срещу корупцията, безработицата и лошите услуги, в частност липсата на електричество и чиста вода. Демонстрациите бяха разгонвани със сълзотворен газ и стрелба от силите за сигурност, а правителството наложи денонощен полицейски час в столицата и на други места.\r\nПротестите, оглавяване предимно от млади хора, стават година след като Адел Абдел Махди пое премиерския пост. Те пораждат нови проблеми за правителството, което още води битки с останките от \"Ислямска държава\". \r\n \r\n(БТА)\r\n ", "date": "2019.10.05", "title": "Над 70 убити и около три хиляди ранени при протестите в Ирак"}
{"url": "https://www.dnes.bg/temida/2019/10/05/ostaviha-v-aresta-ukraineca-prichinil-katastrofata-na-hainboaz.425184", "text": "Съдът остави в ареста украинския гражданин, които предизвика тежката катастрофа на Прохода на Републиката. При инцидента загинаха възрастен мъж, съпругата му и двете им внучета, съобщи БНТ.\r\nМярката му беше гледана при закрити врата. \n\n\r\n29-годишният Виктор Кулчу е навлязъл снощи в насрещното движение, ударил е другата кола и тя се е самозапалила. Украинецът е със статут на постоянно пребиваващ в България.\r\nВ нощта на катастрофата е възнамерявал да замине за Украйна, където живее семейството му и има 8-месечно бебе. Днес в Шивачево, откъдето са жертвите на катастрофата, и в община Твърдица е обявен тридневен траур.\r\n ", "date": "2019.10.05", "title": "Оставиха в ареста украинеца, причинил катастрофата на Хаинбоаз"}
{"url": "https://www.dnes.bg/blizak-iztok/2019/10/05/hora-ot-razlichen-pol-mogat-da-naemat-stai-v-sauditska-arabiia.425154", "text": "Саудитска Арабия позволява на чужденци от различен пол да наемат общи хотелски стаи, без да им се налага да доказват наличието на родствена връзка, предаде Ройтерс.\n\r\n\r\nЖените, включително гражданки на кралството, ще могат да наемат хотелски стаи и самостоятелно, за разлика от досегашните разпоредби, пише БТА. \r\n\r\nПо-рано консервативното мюсюлманско кралство промени режима за издаване на туристически визи, в опит да привлече туристи, припомня Ройтерс. Новите промени изглежда целят да позволят на непридружаваните от мъже жени да пътуват по-лесно, както и на несключилите брак чужденци да посещават заедно страната, в която сексът извън рамките на брака е забранен.", "date": "2019.10.05", "title": "Хора от различен пол могат да наемат стаи в Саудитска Арабия"}
{"url": "https://www.dnes.bg/obshtestvo/2019/10/05/marihuanata-e-gmo-vodi-do-shizofreniia.425162", "text": "Съвременната марихуана вече не е \"мека\" дрога, тя е генномодифицирана, активното й вещество е между 10 и 50 процента и употребата й води до шизофрения, каза днес началникът на клиниката по токсикология във Военноморската болница във Варна проф.Снежана Златева. Тя е сред участниците в кампанията \"Православните семейни ценности срещу новите дроги\", която започна в крайморския град. Организатор на инициативата е сдружение \"Отвори очи\" с финансовата подкрепа на общината. Средствата са отпуснати по линия на споразумението между кметството и Варненската и Великопреславска митрополия.\n\n\r\n\n                    \n                    \n                \n                \n                \n                \r\nЗлатева допълни, че най-много интоксикации се получават при употребилите амфетамини, метаамфетамини и екстази. Това е най-популярната сред младежите дрога, а често води да свръхагресия и развиване на психози, обясни експертът. По думите й се стига и до свръхвъзбуда на целия организъм, което причинява инсулти и инфаркти, пише БТА. \n\r\nПрез последните 2 години Варна е залята от евтини наркотици, а много от потърпевшите родители споделят, че те се произвеждат в нелегални домашни лаборатории, допълни Златева. Тя отчете още, че около 40 процента от зависимите правят опити за самоубийство.\r\nПроблем са и т.нар. дизайнерски дроги, които се синтезират по химичен път и не е ясно съдържанието им, допълни д-р Божидар Чукурланов. Според него много от тези наркотици се разпростравяват чрез интернет, а когато употребилите ги стигнат в болница, лекарите не са наясно как да ги лекуват, макар че се сблъскват с такива случаи ежедневно.\n\r\nБорбата с дрогата е най-жестока и всъщност е с греха, каза Варненският и Великопреславски митрополит Йоан. По думите му наркотиците са изтънчен сатанизъм, който погубва много животи. Разрешаването на този проблем не е по възможностите на отделния човек и Светата църква трябва да даде своето в тази борба, посочи владиката.\n\r\nТази зависимост е много сложна и натрапчива, имаме случаи, когато човекът минава през изповед неведнъж, а после отива и взема своя наркотик, каза още митрополит Йоан. Според него проблемът е, че ако предишните наркотици са били до някаква степен поносими, макар и те да са рушили човешката личност, то съвременните са дълбоко убийствени. Те не дават време за реакция, а просто унищожават човека, посочи владиката. И уточни, че подкрепя кампанията, защото тя дава шанс да се чуе гласът на тези, които се сблъскват ежедневно с проблема. Може би за зависимите е нужен \"по-манастирски\" начин на живот, с контрол от много страни и много органи, посочи още владиката.", "date": "2019.10.05", "title": "Марихуаната е ГМО, води до шизофрения"}
{"url": "https://www.dnes.bg/temida/2019/10/05/trimata-daiadjii-ot-plovdiv-sa-iskali-pari-i-lukanki.425164", "text": "Тримата служители от ДАИ-Пловдив - Димитър Янакиев, Станко Милушев и Паун Пенев, са били следени със СРС от 29 май т.г. Те водили активни разговори с транспортни фирми, на които извършвали проверки в качеството си на инспектори. Привиквали ги в сградата на ДАИ и конкретно и ясно им обяснявали, че имат нарушения, като нерегистрирани превозни средства и че техни водачи няма удостоверения за професионална квалификация, пише „“.\n\n\r\n\"От цялото поведение ставаше ясно, че тримата инспектори нямат намерение да съставят актове, а съветваха фирмите как нещата могат да се нагласят\", разказа прокурорът Георги Гешев.\n                    \n                    \n                \n                \n                \n                \r\nБили извършени разпити на свидетели. Само един от тях обаче - месарският бос Стоян Къртев заявил категорично в показанията си, че са му искали пари и месни продукти, които произвежда. Къртев е един от големите месопроизводители в Пловдивско и като такъв разполагал с камиони, които да разкарват стоката му.\n\r\nТой е посочил пред следствените органи, че е бил извикан на паркинг пред голям търговски обект в града на тепетата, където е предал съответните суми и чантите с луканки. Адвокат Стефан Левашки, който защитава Димитър Янакиев, уточни, че сумата на Къртев била 600 лв., плюс месни продукти, и я нарече \"кокошкарска работа\"\n\r\nСпоред прокурорът Гешев били са разпитани и други транспортни фирми, които по думите му били обект на рекет от служителите на ДАИ, но те не са дали конкретни обяснения в подкрепа на обвинението. Други дружества обаче, също потърпевши, са потвърдили схемата на инспекторите - привикване в ДАИ, разясняване, че има нарушения и че те могат да се отстранят. Една от свидетелките, на име Трайчева, например представила списък с конкретни плащания към ДАИ. Друга, на име Радосвета Дончева, разказала как на телефон й била изписана цифрата 300. Тя се сетила, че това е сумата, която трябва да даде, отишла до тоалетната, пухнала парите в кутия от цигари и ги оставила.\n\r\n\"Кой обаче е взел тези пари, не е ясно\", атакува обвинението адвокат Левашки.\n\r\nНеговият клиент Димитър Янакиев е подведен и за това, че преди 2 години и половина холандски гражданин, който регистрирал транспортна фирма у нас, се оплакал, че бил изнудван за 5 000 хил. лв. Левашки уточни, че клиентът му разплака само с 1 апартамент в Свиленград. Той се преселил в Пловдив преди 10-тина години, а баща му закупил в града под тепетата голям парцел, от който получил 12 апартамента срещу обезщетение. Янакиев и родителят му са бивши митничари в Свиленград. \n\r\nАдвокатите на тримата задържани инспектори изтъкват тяхното чисто съдебно минало и настояват клиентите им да бъдат освободени под парична гаранция. Предстои съдът да се произнесе.", "date": "2019.10.05", "title": "Тримата даяджии от Пловдив са искали пари и луканки "}
{"url": "https://www.dnes.bg/obshtestvo/2019/10/05/418-sa-jertvite-na-pytia-za-10-meseca-u-nas.425163", "text": "По статистика на МВР до 24 септември тази година има 418 жертви на пътя у нас, разказва bTV. От тази дата до днес, само в рамките на няколко дни, се случиха нови шокиращи случаи в страната.\n\n\n\n\r\nНа 24 септември на автомагистрала „Струма” в района на Мало Бучино 29-годишен мъж загива при катастрофа, причинена от аквапланинг. Той пътува към мястото, повикан от майка си, която също катастрофира там минути по-рано.\n\r\nОтивайки да й помогне, намира смъртта си. Според близък на загиналия, той е стоял в колата, заради дъжд, а друга кола от аквапланинга се завърта и удря в него.\n\r\nНа 29 септември в Пловдив 19-годишен младеж без книжка се качва в колата на баща си заедно с още трима приятели. Неправомерният шофьор е карал в нетрезво състояние.\n                    \n                    \n                \n                \n                \n                \r\nПоследва удар в уличен стълб със скорост от 120км/ч. Двама от спътниците му загиват - на 16 и на 19 години. Тялото на единия от тях е намерено в коритото на река Марица, където е изхвърчало след сблъсъка.\n\r\nНа 3 октомври двама души загинаха след катастрофа между два тира край село Вълчин, близо до Карнобат. Починалите са шофьорите на превозните средства. Заради силния удар единият от камионите излиза извън пътя.\n\r\nНазначени са различни експертизи, които да установят дали някой от водачите е заспал зад волана, за движение с несъобразена скорост или предприемане на неправилна маневра.\r\n ", "date": "2019.10.05", "title": "418 са жертвите на пътя за 10 месеца у нас "}
{"url": "https://www.dnes.bg/politika/2019/10/05/bez-telefoni-i-medii-slavi-uchrediava-niama-takava-dyrjava.425167", "text": "\nПри пълно медийно затъмнение започна учредителното събрание на партията на шоумена Слави Трифонов „Няма такава държава”. По-малко от месец преди местните избори те се събраха днес за учредителното събрание.\r\nХора от цялата страна, получили заветните баджове \"учредител\", още в 12 часа влязоха в зала „Рейнбоу плаза“. Преди това по инструкция на организаторите изключиха телефоните си и го оставиха в специални шкафчета.\r\nУчредителното събрание, на което не  бяха поканени и не бяха допуснати медии, беше с официален час 14.00 часа  и приключи 15 минути по-късно.\n\r\nТочно в 13.55 часа Слави Трифонов се появи с черен джип „Рейндж роувър“ на задния вход на залата. Придружен от охраната си, той влезе в залата, отказвайки да се спре пред репортерите.\r\n                    \n                    \n                \n                \n                \n                Учредяването на партията беше със строг пропускателен режим, не се  допускаха медии и граждани. Пропускаха се само предварително обявени  делегати, които се събираха часове преди обявения начален час. Повечето от тях – млади хора. Сред  учредителите са и сценаристите на „Шоуто на Слави“ Тошко Йорданов, Филип  Станев и Ивайло Вълчев, съобщи БНР.\n\r\nТова, което е сигурно за момента, е,  че името на новата партия е „Няма такава държава“ и за неин лидер е избран Слави Трифонов. След приключването делегатите бяха инструктирани да не коментират нищо пред репортери.\n\r\nПред  БНР един от тях обаче заяви, че Слави Трифонов има четирима заместници, трима  от тях са сценаристите Тошко Йорданов, Филип Танев и Ивайло Вълчев.  Четвъртият заместник-председател на партията \"Няма такава държава“ не  стана ясен, но всичко това е неофициална информация.\n\r\nПо закон учредителите трябва да са поне 500 души. Очаква се първото събрание да избере председател и ръководни органи на партията.\r\nНа първото официално събрание делегатите трябваше да гласуват  учредителната декларация, приета още на 26 юли при събирането на  Инициативния комитет.\r\nВ нея бъдещата партия се обяви за мажоритарна избирателна система,  намаляване на броя на народните представители наполовина, реално  въвеждане на дистанционно и електронно гласуване на изборите и  референдумите, пряк избор от гражданите на директори на полицейски и  областни районни управления, както и пряк избор на главния прокурор и на  омбудсмана.\r\nПрипомняме, че Слави Трифонов се раздели със своето Шоу в ефир и окончателно слезе от екран в последния ден на юли тази година.\r\nВ последното му предаване стана ясно, че той ще прави собствена телевизия, която ще се казва \"Седем осми\" и ще стартира от 15 септември, а девизът му ще бъде \"Силата е в истината!\".\r\nСамият той обяви, че ще оглави и партията \"Няма такава държава\" и чрез нея да влезе в парламента и да изпълни всички точки, за които българите гласуваха на референдума, иницииран от него.\r\nВъпреки обещанията в средата на септември телевизионният проект не се появи, но днес се появи заявката му за политическата сцена.\r\n ", "date": "2019.10.05", "title": "Без телефони и медии - Слави учредява \"Няма такава държава\""}
{"url": "https://www.dnes.bg/health/2019/10/05/7-prichini-za-vnezapno-pokachvane-na-tegloto.425104", "text": "Ако сте забелязали, че изведнъж теглото ви се е оказало наднормено и не го свързвате с конкретни причини, то може да се дължи на неосъзнато поглъщане на повече калории, но и на някои медицински състояния, които предизвикват рязко напълняване. Кои са възможните причини за внезапното покачване на теглото?\r\n\r\nБорите се с килограмите от известно време, но резултат няма? Възможно е нивата на инсулин в кръвта ви да са по-високи, а също така чувствителността на клетките към него в тялото да е понижена. Това е така наречената инсулинова резистентност, при която високите нива на хормона инсулин създават условия за трупане на мастна тъкан в запас вместо изразходването на въглехидратите за освобождаване на енергия.\r\n                    \n                    \n                \n                \n                \n                \r\nАко страдате от хипотиреоидизъм, той може да е в основата на резките промени, настъпващи в тялото ви. Щитовидната жлеза отговаря за редица процеси в организма, включително контрол на метаболизма. Когато функцията на щитовидната жлеза е понижена, метаболизмът се забавя.\r\n", "date": "2019.10.05", "title": "7 причини за внезапно покачване на теглото"}
{"url": "https://www.dnes.bg/world/2019/10/05/otvliakoha-britanec-i-syprugata-mu-vyv-filipinite.425165", "text": "Възрастен британец и съпругата му филипинка бяха отвлечени от въоръжени мъже от курортния град Тукуран, предаде Асошиейтед прес.\r\n\r\nНяколко младежи в намиращ се наблизо бар са станали свидетели на отвличането, извършено от най-малко четирима мъже с пистолети. По залез слънце вчера Алън Хайрънс и съпругата му Уилма били изведени от бунгалото си и отведени до моторница, предаде БТА.\r\n\r\nПолицията издирва извършителите и двамата съпрузи, които са собственици на две училища и курортния център, от който бяха отвлечени. Засега нито една групировка не е поела отговорност за отвличането.\r\n\r\nПрез последните години военните офанзиви срещу екстремистки групи като \"Абу Саяф\", известни с отвличания с цел откуп, намалиха броя на отвличанията, но те все още продължават да се случват, отбелязва АП.", "date": "2019.10.05", "title": "Отвлякоха британец и съпругата му във Филипините"}
{"url": "https://www.dnes.bg/notifikacii/2019/10/05/iranski-hakeri-atakuvat-kandidat-za-prezident-na-sasht.425166", "text": "Иранци са се опитали да хакнат акаунтите на хиляди американци, за да повлияят на президентската кампания в страната. Твърдението е на „Майкрософт”, които засекли акцията на хакерите. Компанията от Сиатъл каза, че иранските агенти атакували един определен кандидат за президент, но отказа да го посочи, предаде NOVA.\n\r\n\r\nАмерикански медии твърдят, че става дума за кампанията на Доналд Тръмп, когото иранците не искат на поста за още един мандат. Хакерите се опитали да пробият защитата на един от така наречените „облаци”. Това е сървър, който „Майкрософт” използва за имейлите на голям брой свои клиенти. Те пробвали да добият достъп до 2700 имейла и вероятно са успели в около 200 случая.", "date": "2019.10.05", "title": "Ирански хакери атакуват кандидат за президент на САЩ"}
{"url": "https://www.dnes.bg/stranata/2019/10/05/helpbook-remonti-po-pytishtata-a-sled-tiah-prah-dupki-bokluci.425044", "text": "Множество сигнали от различни части на страната постъпиха в платформата на , касаещи замърсени площи след извършване на строително-ремонтни дейности.\r\nВ район \"Изгрев“  ремонтът приключва и дупките биват зарити, но седмица по-късно тя не е асфалтирана, а купчините с камъни си стоят по средата, по цялото протежение на улицата и тротоара, като създават опасност за движението, а от купчините с пясък се разнася прахоляк навсякъде. Апелът е за незабавно възстановяване на настилката и почистване на отломките.\r\n                    \n                    \n                \n                \n                \n                 След започнат още лятото ремонт на улица, който все още не е довършен, отпадъците са нахвърляни пред жилищен вход и явно са \"забравени“ от работниците. \n\r\nПолучихме сигнал и от София за. Ето какво пише нашият потребител: \"Площадката е в окаяно, изключително лошо състояние. Асфалтът е напукан, издълбани са дупки, получили са се и вдлъбнатини, в които се събира вода и не може да се стигне до входа, без да се мине през локвите и калта. Във входа живеят трудно подвижни възрастни хора, както и 5-6 семейства с малки деца и бебета. Недопустимо е да газим в локви и кал, за да излезем или да се приберем в собствения си дом. За да стигнем до работа, трябва да излезем от входа с гумени ботуши, за да не се намокрим. Моля за спешна реакция, предвид настъпването на сезона с най-много валежи.\"\n\r\nПолучихме и . В него нашият потребител описва как почти всеки ден придвижването и навременното му стигане до работното място е силно затруднено, поради преминаването на товарни влакове и спиране на движението в произволно време на ЖП гара Кремиковци: \"Питам, редно ли е на тази забравена от Бога гара, да се блокира преминаването на автомобили сутрин, когато хората отиват на работа? Не е ли редно да се направи разписание, като се избегне преминаването на товарни влакове в най-натоварения часови диапазон? Всички работещи закъсняваме за работа, тъй като не можем да си изчислим времето за пътуване и се налага да закъсняваме поради липсата на обявен график“, се оплаква гражданинът.\n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в HelpBook! Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.10.05", "title": "Helpbook: Ремонти по пътищата, а след тях - прах, дупки, боклуци..."}
{"url": "https://www.dnes.bg/politika/2019/10/05/shte-byde-li-reshen-vyprosyt-za-goce-delchev.425169", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Очаквам, че най-вероятно на заседанието на Историческата комисия между София и Скопие на 14 и 15 октомври въпросът за националността на Гоце Делчев ще бъде решен,\" каза за предаването \"Брюксел 1\" Мирослав Ризински, зам-председател на Български културен клуб - Скопие.\r\n\"Имайки предвид последното изказване на премиера Заев, който се обърна към членовете от македонската страна на Историческата комисия и им каза да са храбри и да казват фактите такива, каквито са, смятам, че това ще стане,\" прогнозира Ризински.\n\r\nНа 17 октомври Съветът на ЕС трябва да вземе решение дали да даде старт на преговорите на Северна Македония и Албания за еврочленство. Преди това - на 14 и 15 октомври има поредно заседание на Комисията по история, създадена след подписва на договора за добросъседство между София и Скопие, на която трябва да се изчистят спорните въпроси.\n                    \n                    \n                \n                \n                \n                \r\nНа среща при президента Радев беше решено България да изработи национална позиция по отношение на стартиране на преговорите за еврочленство на Северна Македония.\n\r\n\"Мисля, че България ще даде своето \"Да“ за започването на преговорите (б.р. - на Северна Македония с ЕС) с условия, които ще бъдат формулирани в позицията на правителството. Според мен може да се стигне до една директна среща още преди тази дата между премиерите на двете страни и да се приеме една взаимнообвързваща декларация,“ прогнозира в разговор с Милена Милотинова дългогодишният кореспондент на БТА в Скопие и Белград Николай Коев.\r\nКакви са възможните варианти на позиция на България, ще признаят ли историците от Скопие българската националност на Гоце Делчев и какви стъпки се очакват от Северна Македония, за да получи зелена улица за старт на европреговорите.\r\nВвижте целия разговор в предаването \"Брюксел 1\" днес от 17.30 по ", "date": "2019.10.05", "title": "Ще бъде ли решен въпросът за Гоце Делчев?"}
{"url": "https://www.dnes.bg/art/2019/10/05/sydyt-podnovi-razsledvaneto-sreshtu-liuk-beson-za-nasilie.425170", "text": "Френското правосъдие възобнови разследването по обвиненията в сексуално насилие срещу режисьора Люк Бесон, предявени от белгийско-холандската актриса Санд Ван Рой, предаде Франс прес.\r\nСлед 9-месечно разследване съдебното дело, заведено от 28-годишната актриса, бе прекратено през февруари. Сега тя е завела второ дело.\r\nПрез месец май м.г. Ван Рой подала оплакване в полицейски участък в Париж, заявявайки, че режисьорът я изнасилил.\r\nТя се срещнала с него в хотел \"Бристол\", недалеч от Елисейския дворец. Бесон сипал наркотици в чая й и след като загубила съзнание, я изнасилил. Когато по-късно се събудила и си спомнила какво се е случило, се обадила в полицията. Бесон отхвърля всички обвинения.\r\nРезултатите от направения в края на месец май м.г. токсикологичен анализ на кръвта на актрисата са отрицателни. \r\nОсвен това тя не отрича, че по-рано е имала интимна връзка с Бесон. (БТА)", "date": "2019.10.05", "title": "Съдът поднови разследването срещу Люк Бесон за насилие"}
{"url": "https://www.dnes.bg/world/2019/10/05/boiko-borisov-pristigna-v-obedinenite-arabski-emirstva.425171", "text": "Министър-председателят Бойко Борисов пристигна в Обединените арабски емирства, където ще бъде на двудневно работно посещение. В Абу Даби българският премиер беше посрещнат от Мохамед бин Ахмед Ал Бауарди, който освен държавен министър по въпросите на отбраната, е също вицепрезидент на най-големия инвестиционен фонд в страната „Мубадала Груп“ и член на борда на свободната зона за развитие на отбранителни технологии „Тавазун“. Това съобщиха от правителствена информационна служба. \r\nВ рамките на утрешния ден премиерът ще проведе среща с престолонаследника на емирство Абу Даби и заместник-върховен главнокомандващ на въоръжените сили на ОАЕ шейх Мохамед бин Зайед Ал-Нахаян. Разговорът им в президентския дворец в Абу Даби ще бъде продължение на срещата им през октомври миналата година, когато българският министър-председател беше на официално посещение в ОАЕ.\r\n                    \n                    \n                \n                \n                \n                Обединените арабски емирства са важен и перспективен външнотърговски партньор на България сред страните от района на Залива. ОАЕ притежават високо индустриализирана икономика, която е една от най-бързо растящите в света и е в наш интерес да надграждаме търговско-икономическото си сътрудничество с тази страна. Към настоящия момент е неоползотворен инвестиционният потенциал на ОАЕ, които се нареждат на 37-мо място по размер на преките инвестиции в България. \r\nВъзможности за развитие на взаимодействието между България и ОАЕ има в редица сфери като цифровата икономика, образованието, културата, транспорта, енергетиката, а също така и по отношение на секторното сътрудничество във вътрешните работи, борбата срещу организираната престъпност и тероризма. Налице са и добри перспективи за развитие на туризма, където се отчита значителен ръст. През 2012 г. броят на българските туристи в ОАЕ е 356, докато през 2018 г. достига приблизително 4900. Увеличение има и на броя на туристическите посещения от ОАЕ в страната ни.\r\nБългария работи активно и по подготовката на участието си в предстоящото Световно изложение ЕКСПО 2020 в Дубай, ОАЕ. През декември миналата година българското правителство одобри участието на страната ни в изложението.\r\nБългария ще представи своя павилион и цялостен образ в рамките на подтема „Мобилност“, която отразява нашето стратегическо географско положение от гледна точка на транспортни коридори и достъп до пазари. В рамките на изложението от 20 октомври 2020 г. до 10 април 2021 г. България и българските фирми ще получат възможност да установят бизнес контакти и да обменят опит.", "date": "2019.10.05", "title": "Бойко Борисов пристигна в Обединените арабски емирства"}
{"url": "https://www.dnes.bg/world/2019/10/05/shveciia-delegacii-ot-sasht-i-kndr-pregovariat-krai-stokholm.425172", "text": "Министърът на външните работи на Швеция Ан Линде потвърди днес в \"Туитър\", че на територията на страната има двустранна среща между делегаци на САЩ и Северна Корея, предаде ТАСС. \r\n\"Радвам се, че делегации на работно ниво от САЩ и КНДР се намират понастоящем в Швеция за преговори. Диалогът е необходим за постигането на денуклеаризация и мирно решение\", пише тя.\r\nСпоред шведската обществена телевиция SVT вчера на балтийския остров Лидингьо в околностите на Стокхолм е имало предварителна среща на делегациите. Днес в конферентния център на острова има работни преговори, предаде ТАСС.\r\nДържавният секретар на САЩ Майк Помпейо, който е на посещение в Гърция, изрази днес надежда в напредъка на ядрените преговори с Пхенян, допълни Ройтерс.\r\n                    \n                    \n                \n                \n                \n                \"Надявам се, че ще имаме напредък. Дойдохме с набор от идеи; надяваме се, че севернокорейците са дошли в добър дух и готовност да опитаме да вървим напред и да приложим договореното от президента Тръмп и председателя Ким в Сингапур\", каза Помпейо на пресконференция в гръцката столица. Той отбеляза, че все още \"трябва да се свърши много работа\".  (БТА)\r\n ", "date": "2019.10.05", "title": "Швеция: Делегации от САЩ и КНДР преговарят край Стокхолм "}
{"url": "https://www.dnes.bg/stranata/2019/10/05/valejite-spirat-utre-shte-ima-poveche-slynce.425168", "text": "Валежите спират, утре ще се радваме на повече слънце. Максимални температури ще са между 14 и 19 градуса, в крайните югозападни райони до 22-23 градуса, според \r\nПрез нощта на места от запад на изток слабо ще превали. През втората половина на нощта облачността от запад ще се разкъсва и намалява. Минималните температури ще са от 3 - 4 градуса на места из високите полета на Западна България, до 11-12 градуса в югоизточните райони и по морския бряг.\r\nУтре облачността ще е променлива, често намаляваща до слънчево. Сутринта на места в крайните югоизточни райони все още ще превалява. Ще бъде ветровито с умерен, в Дунавската равнина и западната част на Горнотракийската низина и временно силен запад-северозападен вятър.\r\n                    \n                    \n                \n                \n                \n                Атмосферното налягане ще се повишава, но ще се задържи по-ниско от средното за месеца.\r\nНад Черноморието облачността ще бъде променлива, по-значителна в сутрешните часове и на места по южното крайбрежие ще превали. След обяд ще се установи предимно слънчево време. Ще духа умерен запад-северозападен вятър. Максимални температури на въздуха - между 16 и 19 градуса. Температурата на морската вода е 20-21 градуса. Вълнението на морето ще бъде 2 бала.\r\nВ планините ще бъде ветровито, с умерен и силен запад-северозападен вятър. Облачността ще е променлива, често намаляваща до слънчево. Сутринта в Странджа ще има превалявания в процес на спиране. Максимална температура на височина 1200 метра - около 11 градуса, на 2000 метра - около 3 градуса.\r\nВ началото на следващата седмица облачността отново ще е по-често значителна и ще превалява, в понеделник - главно в Южна България, във вторник - и на изток. Вятърът ще се ориентира от североизток, втория ден в източните райони временно ще се усили. Дневните температури отново ще се понижат, повече в източните райони и максималните ще бъдат предимно между 12 и 17 градуса.", "date": "2019.10.05", "title": "Валежите спират, утре ще има повече слънце"}
{"url": "https://www.dnes.bg/crime/2019/10/05/obir-ot-bankov-ofis-v-sofiia-vzeti-sa-185-000-lv.425173", "text": "185 хил. лева са откраднати от офис на банка, намиращ се в хипермаркет на столичния бул. \"Европа\", съобщи БНР.\r\n\r\nПо първоначална информация парите са взети от сейф по време на почивка на служителите.\r\n\r\nПолицейската охрана в района е засилена, случаят се разследва.", "date": "2019.10.05", "title": "Обир от банков офис в София, взети са 185 000 лв."}
{"url": "https://www.dnes.bg/obshtestvo/2019/10/05/blizo-200-000-bylgari-sys-zaplata-ot-9000-leva.425137", "text": "Българите, които взимат месечна заплата от 9000 лв. или повече, са 192 985 или това са малко над 6% от всички работещи. За година те взимат над 108 000 лв. възнаграждение. Това показват данни на финансовото министерство, изнесени от ресорният министър Владислав Горанов, пише Монитор.\n\n\r\n\n\r\nОтговорите на Горанов идват на фона на предстоящото обсъждане и приемане на бюджета за 2020 г. От тях става ясно, че през 2018 г. начисленият данък на тези 6% е колосалната сума от 962,8 млн. лв., който е най-високият в групата. На второ място по начислени данъци са гражданите с годишна заплата между 12 000 и 24 000 лв. При тях удържаните суми са 703,6 млн. лв. След тях се нареждат тези с годишно възнаграждение между 6720 и 12 000 лв. (начислен данък 552,1 млн. лв.), а четвърта е групата осигурени на минималната заплата или 560 лв. месечно възнаграждение. От тях са събрани данъци на стойност 515,5 млн. лв. \n                    \n                    \n                \n                \n                \n                \r\nДанните на финансовото министерство сочат още, че 1 494 883 българи са се осигурявали на минимума. Техният брой е най-голям в групата, следван от този с доходи до 12 000 лв. (642 161 души) или до 24 000 лв. (477 431 души). От по-богатите българи 3 189 са на възраст до 26 години като тяхната група е втората най-малобройна след тази на хората със заплата между 72 хил. и 108 хил. лв. Заможните младежи са платили 10,8 млн. лв. данъци. Най-голям е броят на младежите с минимална работна заплата – 209 205, платили 55,5 млн. лв. данъци. Хората на възраст между 26-35 години с месечни доходи от 9 000 лв. на месец или повече са 20 788. Те са заплатили 81,8 млн. лв. данъци.\n\r\nПо-възрастните с 560 лв. възнаграждение са цели 245 762 като на тях са начислени 84,6 млн. лв. данъци. Данните за юли 2018 г. показват, че едва 75 души на възраст до 26 години са получавали 9000 лв. на месец като изплатените данъци са 140 млн. лв. Богаташите между 26-35 години са били 899 души през седмия месец. Начисленият данък при тях е 1,6 млн. лв. Декларираните доходи от дивиденти и ликвидационни дялове в полза на физически лица са 5,6 млрд. лв.", "date": "2019.10.05", "title": "Близо 200 000 българи със заплата от 9000 лева"}
{"url": "https://www.dnes.bg/eu/2019/10/05/daniia-kym-vsichki-v-es-otkajete-se-ot-benzina-i-dizela.425138", "text": "Дания и още 10 страни от ЕС призоваха за създаването на европейска стратегия за постепенно извеждане на дизеловите и бензинови автомобили от експлоатация, която да позволи 2030 г. да бъде забрана на продажбата им във всички страни от съюза, с цел борбата с климатичните промени, предаде Ройтерс.\n\n\n\n\r\nДания отправи предложението вчера на европейска среща на министрите на околната среда, която се състоя в Люксембург.\n\r\nНовата председателка на Европейската комисия Урсула фон дер Лайен цели да превърне Европа в първия въглеродно неутрален континент до 2050 година. Според датската делегация за постигането на тази цел е необходимо транспортния сектор да намали въглеродните си емисии, пише БТА. \n                    \n                    \n                \n                \n                \n                \r\nЕС цели до 2030 г. да намали с 40 на сто въглеродните си емисии, за да помогне за борбата с глобалното затопляне, припомня Ройтерс. През 2018 г. датското правителство обяви, че ще забрани продажбата на нови автомобили, задвижвани с изкопаеми горива. По-късно Дания се отказа от идеята, защото тя щеше да влезе в конфликт с европейските правила. ", "date": "2019.10.05", "title": "Дания към всички в ЕС: Откажете се от бензина и дизела"}
{"url": "https://www.dnes.bg/bulgaria/2019/10/05/krasivata-dreha-kliuch-kym-dobroto-nastroenie-i-zdravata-dusha.425139", "text": "Не се лишавайте от красивата дреха - тя е ключ към доброто настроение и здравата душа, каза турският моден дизайнер Ахмет Йозджейхан. Той бе у нас и представи своята колекция в рамките на Дните на модата в София, пише БТА. \n\r\n\r\nИзключителна е връзката между дрехата, цветът на дрехата и нейната форма и вашето настроение, каза Йозджейхан. По думите му дрехата влияе не само върху настроението на този, който я носи, но тя отправя и послания към отсрещния човек.\r\n\r\n\"Така че, старайте се да отправяте добри, позитивни, хубави, весели послания към човека срещу вас с това, в какво стоите пред него облечен. Повярвайте ми, това е важно. С това как сте облечен, вие си пишете CV-то на момента. Вашият външен вид е препоръчителното ви писмо във всяка една ситуация\", съветва модният дизайнер. ", "date": "2019.10.05", "title": "Красивата дреха - ключ към доброто настроение и здравата душа"}
{"url": "https://www.dnes.bg/obshtestvo/2019/10/05/zaredete-pushkite-startira-grupoviiat-lov-na-diva-svinia.425140", "text": "От днес стартира груповият лов на дива свиня. По време на новия сезон ловът ще бъде разрешен три дни седмично, вместо досегашните два дни, информират от МЗХГ. Целта е да се намали популацията на дивата свиня, която се счита за основен разпространител на заразата от заболяването Африканска чума по свинете (АЧС). Ловуването ще се извършва по график, утвърден от директора на съответното държавно горско или ловно стопанство.\n\n\r\n\n                    \n                    \n                \n                \n                \n                \r\nВъв връзка с откриването на ловния сезон за дива свиня, министърът на земеделието и храните издаде заповеди и указания за прилагане на мерки за биосигурност в ловностопанските територии, попадащи в и извън инфектираните зони с установено АЧС. \n\r\nДокументите са изготвени и утвърдени по предложение на компетентния орган Българска агенция по безопасност на храните и след консултация с Центъра за оценка на риска по хранителната верига, научни среди, организации на свиневъдите и национални ловни сдружения., пише БТА. \n\r\nНезависимо, че на много места популацията е засегната от вируса на АЧС, усилията за справяне с болестта при питомните свине позволиха да отпаднат част от ограниченията по отношение на достъпа и ловуването в инфектираните зони. Над 60 пъти се намалява площта на територията, в която ще важи забрана за извършване на всякакви дейности, в това число и лов, след установен случай на АЧС. Забранената зона от 200 кв. км се намалява на 3 кв. км. \n\r\nСъгласно новите указания се намалява и срокът за забраната - от 60 на 30 дни. След изтичането на първия месец се допуска индивидуален лов, лов с капани и лов без кучета, а след изтичането на втория месец и групов лов с кучета.\n\r\nОпределя се инфектирана 200 кв. км зона около установен случай на диво прасе с АЧС. В нея попадат забранената площ от 3 кв. км, както и други две санитарни зони. В първата санитарна зона от 27 кв. км се разрешава индивидуален лов, лов с капани и групов лов без кучета. Във втората санитарна зона се разрешават всички видове лов на дива свиня.\n\r\nВ документа са посочени и мерките за биосигурност, които ловните дружинки трябва да спазват. За провеждане на лов, ловците предварително подготвят ями за загробване на остатъците от отстреляните диви свине. Задължително трябва да се осигурят и препарати за дезинфекция и пръскачки, с които ловците да обработят използваните инструменти, облеклото, обувките, оръжията и принадлежностите към тях, както и автомобилите.\n\r\nВсички отстреляни по време на лов диви свине задължително се изследват за вируса на АЧС, като изследванията са за сметка на БАБХ. Изследването за трихинелоза остава, както досега, за сметка на ловците. До излизане на резултатите от пробите, отстреляните диви свине трябва да останат за съхранение в хладилни съоръжения.\n\r\nПродължават претърсванията в ловностопанските територии за установяване на животни с нетипично поведение или вече загинали животни. С цел стимулиране на претърсването, в заповедта е разпоредено държавните горски стопанства и държавните ловни стопанства да изплащат по 150 лева за намерен труп на дива свиня и по 50 лева за отстреляна дива свиня при индивидуален лов.", "date": "2019.10.05", "title": "Заредете пушките –  стартира груповият лов на дива свиня"}
{"url": "https://www.dnes.bg/eu/2019/10/05/ubiecyt-ot-parij-e-priel-isliama-prez-2008-godina.425141", "text": "Извършителят на нападението в полицейска префектура в Париж, при което загинаха четирима души, е приел исляма още през 2008 г., а не преди година и половина, както се смяташе, предаде ТАСС, като се позова на информация на френската телевизия Бе Еф Ем.\n\n\r\n\r\nСпоред получените вчера данни от следствието разследването се води по подозрение в създаване на екстремистка група и терористично нападение срещу представители на властта с цел убийството им, пише БТА. \r\n\r\nЗа терористичния характер на нападението свидетелства редица СМС-и, разменени между извършителят и съпругата му. Разпитът на жената, която беше задържана още в четвъртък, показва, че нападателят се е изказал положително за атентатите, извършени през 2015 г. от радикални ислямисти, при които загинаха 131 души", "date": "2019.10.05", "title": "Убиецът от Париж е приел исляма през 2008 година"}
{"url": "https://www.dnes.bg/usa/2019/10/05/sasht-ne-mojete-da-platite-za-zdraveopazvane-goodbye.425142", "text": "Президентът на САЩ Доналд Тръмп подписа указ, с който се забранява влизането в САЩ на имигранти, ако те няма да получат здравна застраховка до 30 дни след стъпването си на американска територия или имат средствата да плащат за здравни грижи, предадоха Асошиейтед прес и Ройтерс.\n\r\n\r\nМярката няма да попречи на мигрантите да получават статус на бежанци или търсещи убежище, се подчертава в указа, публикуван от Белия дом, пише БТА. \r\n\r\nНовите условия влизат в сила на 3 ноември. Те ще се прилагат за хората, които кандидатстват за визи в чужбина, но не и тези, които вече са в САЩ. Освен това ограниченията ще засягат съпрузи и родители на американски граждани, но не и техните деца и внуци.\r\n\r\nПо-рано тази година администрацията на Тръмп обяви, че ще отказва издаването на зелени карти на мигранти, които получават социални помощи.", "date": "2019.10.05", "title": "САЩ: Не можете да платите за здравеопазване, Goodbye! "}
{"url": "https://www.dnes.bg/izlojbi/2019/10/05/istorichesko-velichie-izlojba-za-slavnoto-minalo-na-bylgariia.425143", "text": "Интерактивна изложба \"Историческо величие\" на картини, предмети и съкровища ще разкаже славната българска история следващата седмица на столичани, съобщиха организаторите от \"Историческо изкуство\", пише БТА. \n\r\nИзложбата ще представи над 50 картини, скулптури и реплики на исторически съкровища (включително Боровското сребърно съкровище и Панагюрското тракийско съкровище). Всички произведения са създадени след консултации с експерти по история и археология, за да се постигне максимална автентичност.\n\r\nЕкспозицията ще бъде отворена в София между 8 и 12 октомври, след което ще започне национално турне на 27 града в страната, което ще продължи до 27 юни 2020 г. и включва Пловдив, Стара Загора, Бургас,Варна, Шумен, Русе, Велико Търново, Габрово, Видин, Монтана, Враца, Плевен, Перник, Кюстендил, Благоевград, Пазарджик, Смолян, Кърджали, Хасково, Сливен, Ямбол, Добрич, Силистра, Разград, Търговище и Ловеч.\n                    \n                    \n                \n                \n                \n                \r\nПосетителите ще имат възможност да участват в различни интерактивни дейности, лекции и атракциони, които имат за цел да върнат времето назад и да ги въведат във величието на миналото, отбелязват организаторите.", "date": "2019.10.05", "title": "\"Историческо величие\" – изложба за славното минало на България"}
{"url": "https://www.dnes.bg/stranata/2019/10/05/stara-zagora-s-bezplatno-parkirane-za-praznika-si.425144", "text": "Паркирането в Стара Загора ще бъде безплатно по повод празника на града. Това съобщиха от пресцентъра на Община Стара Загора. \n\r\n\r\nВ Деня на Стара Загора, паркирането в „Зелена зона“ ще бъде без заплащане. Таксуването за кратковременно паркиране в централната градска част ще бъде възобновено на 7 октомври.\r\n\r\nПразникът на града е свързан с княз Александър Богориди, който на 5 октомври 1879 г. полага основния камък за възстановяването на града след опустошенията в Руско-турската освободителна война.", "date": "2019.10.05", "title": "Стара Загора с безплатно паркиране за празника си "}
{"url": "https://www.dnes.bg/eu/2019/10/05/es-ne-iska-pregovori-za-brexit-prez-uikenda.425145", "text": "Европейският съюз отхвърли искане на британското правителство да позволи преговори за Брекзита да продължат през уикенда, пише британският в. \"Таймс\", цитиран от Ройтерс и от БТА.\r\n\r\n\"Ако водим преговори през уикенда би изглеждало, че това са същински преговори\", е заявил пред вестника дипломат от ЕС. \"Ние все още сме далеч от това\".", "date": "2019.10.05", "title": "ЕС не иска преговори за Brexit през уикенда "}
{"url": "https://www.dnes.bg/mish-mash/2019/10/05/receptata-dnes-myfini-s-banan.425082", "text": "Уикендът е времето, в което човек се отпуска и похапва повече сладкиши. В магазина има какви ли не изкушения, но много по-различно е да си направим нещо сами. Хем знаем какво има вътре, хем ни е по-вкусно.\r\n \r\nМъфините са онези тестени изделия, с които може да зарадвате близки и гости през уикенда. По-малки са и се разграбват бързо, с което няма риск да преядете (е, стига да не ги „опустошите“ само вие.\r\n \r\nДнешната ни рецепта е за мъфини с един от любимите ни плодове през всеки сезон – бананите. Тя е лесно изпълнима и няма да ви отнеме кой знае колко време в кухнята. Освен това е сравнително икономична.\r\n \r\n\r\n \r\n3 добре узрели банана;\r\n1 голямо яйце;\r\n1 чаена чаша и половина брашно;\r\n1 бакпулвер;\r\n3/4 чаена чаша захар;\r\n3 супени лъжици разтопено масло;\r\nпакетче ванилия;\r\nщипка сол.\r\n \r\n", "date": "2019.10.05", "title": "Рецептата DNES: Мъфини с банан"}
{"url": "https://www.dnes.bg/blizak-iztok/2019/10/05/palestina-v-kriza-vzima-pari-ot-izrael.425146", "text": "Изпитващата финансови затруднения Палестинска автономия ще приема отново митнически приходи, събирани от нейно име от Израел, които отказваше в продължение на месеци, предаде Ройтерс.\n\n\n\r\nПалестинците спряха да приемат парите, събиран от Израел поради спор за средствата, изплащани от автономията на семействата на палестинци, убити или изпратени в затвора от Израел.\n\r\nОчаква се промяната на политиката да помогне на Палестинската автономия да се справи със задълбочаваща се финансова криза. Говорителка на израелското финансово министерство съобщи, че утре ще бъдат изплатени 1,5 милиарда шекела (около 430 милиона долара).\r\nСлед постигнатото споразумение по този въпрос през следващата седмица ще започнат преговори по редица финансови въпроси, заяви Хюсеин ал Шейх, министър по гражданските въпроси в Палестинската автономна власт. \"Остава въпросът с плащанията за семействата на затворниците и мъчениците. Решени сме да им платим дължимото на всяка цена\", подчерта той в Туитър, пише БТА. \n                    \n                    \n                \n                \n                \n                \r\nПрез февруари Израел обяви, че ще намали с 5 на сто средствата от митнически приходи, които събира от името на Палестинската автономна власт от стоките, внасяни през израелски пристанища в Западния бряг и в окупираната от Хамас ивица Газа. Приблизително толкова са средствата, които палестинските власти плащат на семействата на затворените и убити техни съграждани. Израел нарича тази политика \"заплащане за убийство\".\n\r\nОт февруари насам палестинският президент Махмуд Абас отказваше да приема пари при тези условия, заявявайки, че по силата на международни споразумения Палестинската автономия има право да получава цялата събрана сума, припомня Ройтерс.", "date": "2019.10.05", "title": "Палестина в криза, взима пари от Израел "}
{"url": "https://www.dnes.bg/eu/2019/10/05/ek-shte-razsledva-slivaneto-na-embraer-i-boing.425148", "text": "Европейската комисия е започнала разследване на планираното сливане между две водещи самолетостроителни компании - американската Боинг (Boeing) и бразилската Ембраер (Embraer), заради опасения, че то може да застраши конкуренцията при цените и продуктовото развитие, предаде ДПА.\n\n\r\nСпоред плана Боинг ще поеме глобалния бизнес на Ембраер в гражданското самолетостроене. Това евентуално ще намали още повече броя на конкурентите на световен пазар, на който вече се наблюдава силна концентрация, посочи ЕК късно снощи.\n\r\nПо този начин също така може да бъде затруднено влизането на нови играчи, например от Китай, Япония и Русия, пише БТА. \n                    \n                    \n                \n                \n                \n                \r\nВ момента Боинг и Ембраер са конкуренти, произвеждайки самолети в някои съвпадащи сегменти от пазара на гражданското самолетостроене.\n\r\nПланираната сделка, която бе договорена от двете компании в края на миналата година, бе посрещната с критики в Бразилия, тъй като Ембраер произвежда също така военни самолети и е участва в разработването на технологии за сигурност.\n\r\nЕврокомисията може да започне разследване на компании с оборот, превишаващ определен праг, ако има подозрения, че сливане би могло да застраши конкуренцията в Европейската икономическа зона, припомня ДПА. ", "date": "2019.10.05", "title": "EK ще разследва сливането на Ембраер и Боинг"}
{"url": "https://www.dnes.bg/obshtestvo/2019/10/05/ukrainec-e-predizvikal-tejkata-katastrofa-na-hainboaz.425147", "text": "Автомобил с украинска регистрация е предизвикал пътния инцидент от снощи, при който загинаха четирима души в Прохода на Републиката – Хаинбоаз, съобщиха от МВР, пише bTV.\n\r\n\r\nСлед извършен оглед на местопроизшествието става ясно, че чуждият гражданин е навлязъл в насрещното движение.\r\n\r\nПоследвал е челен удар с идващия автомобил, в който пътуват баба, дядо и двете им внучета. И четиримата загубиха живота си.\r\n\r\nУкраинският гражданин е задържан за срок от 24 часа. Очаква се от прокуратурата да му повдигнат обвинение.\r\n\r\nЗаради катастрофата между град Гурково и село Пчелиново проходът беше затворен. В района често се случват пътнотранспортни произшествия. Освен това, в снощния инцидент пътят беше мокър заради проливни дъждове.", "date": "2019.10.05", "title": "Украинец е предизвикал тежката катастрофа на Хаинбоаз"}
{"url": "https://www.dnes.bg/mish-mash/2019/10/05/bezdomna-jena-sbydna-mechtata-si-i-stana-pevica.425088", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        „4 милиона души наричат Лос Анджелис свой дом. 4 милиона истории. 4 милиона гласа... понякога трябва да спрем и да се вслушаме само в един, за да чуем нещо красиво“, това гласи съобщение в официалния Туитър акаунт на полицията в Лос Анджелис.\r\nНаписаното стои над клип, заснет от един полицейски служител, в който се вижда как бездомна жена изпълнява безупречно оперна песен. Действието се случва на една от метростанциите в Лос Анджелис, а коментарите под въпросния клип са хиляди. Сензацията вече е родена, а името на жената е Емилия Заморка.\r\nЕмилия е на 52 години и е емигрант от Русия. Пристига в страната на големите възможности, когато е на 24 в търсене на своята американска мечта. В родината си е ходила на уроци по пиано и цигулка, след което се мести в Мисури и работи в старчески дом, а после и в ресторант.\r\n„Не исках да съм зависима от никого. Забавлявах се. Учех и английски“, споделя Заморка пред Los Angeles Times. През 2000 година се мести във Ванкувър, където отново се среща с музиката. Преподава пиано в църква, а учениците ѝ наброяват 60 души. „Те бяха щастливи, а аз се радвах на техния успех“. \r\n\r\n\r\n\r\n\r\n", "date": "2019.10.05", "title": "Бездомна жена сбъдна мечтата си и стана певица"}
{"url": "https://www.dnes.bg/usa/2019/10/05/sled-syrdechna-kriza-izpisaha-byrni-sandyrs-ot-bolnica.425149", "text": "Претендентът за номинацията на демократите за президентските избори в САЩ догодина Бърни Сандърс беше изписан от болница в Лас Вегас, където беше приет заради запушване на артерия в сърцето, предаде Асошиейтед прес.\r\n\r\nПредизборният щаб на сенатора от Върмонт потвърди, че във вторник е получил инфаркт на миокарда. Сандърс излезе от болницата, ходейки без чужда помощ. Очаква се той да се върне във Върмонт и да продължи предизборната си кампания, предаде БТА.\r\n\r\nЛекарите, занимавали се с лечението на 78-годишният независим сенатор съобщиха, че той е бил приет в стабилно състояние и са му били сложени два стента.", "date": "2019.10.05", "title": "След сърдечна криза, изписаха Бърни Сандърс от болница"}
{"url": "https://www.dnes.bg/kino/2019/10/05/djon-malkovich-kato-vechniia-liubovnik-v-kazanova-variacii.423444", "text": "Още една любопитна история за вечния любовник пресъздава режисьорът Михаел Щурмингер в \"Казанова вариации\". Филмът се появява след \"Магическата флейта\" на Ингмар Бергман и \"Казанова\" на Федерико Фелини.\r\nВъв \"вариацията\" на Щурмингер има и кино, и музика, и театър, и литература, а сюжетът се опира на три оперни шедьовъра на Лоренцо де Понте и Моцарт – \"Дон Жуан\", \"Сватбата на Фигаро\" и \"Така правят всички\".\r\nПредставени са две истории за най-големия прелъстител на всички времена, Джакомо Казанова, като режисьроът се фокусира върху неговите преживелици, страсти и страха му от смъртта.\r\nА главната роля е поверена на Джон Малкович, който знае как да събласнява на екрана с професионалния си опит си в \"Опасни връзки\" и \"Да бъдеш Джон Малкович\". \r\n                    \n                    \n                \n                \n                \n                Неговият Казанова  е застаряващ мъж, частен библиотекар на благородник, носещ противоречивите си размисли за живота, опитващ се да разгадае сложността му и да се пребори с меланхолията си.\n\r\nНе на последно място филмът е забележителен и с актьорските превъплъщения на Фани Ардан и Вероника Ферес. Гледайте \"Казанова вариации\" на 5 октомври от 22.30 часа по телевизия.\n\r\n\n\r\n ", "date": "2019.10.05", "title": "Джон Малкович като вечния любовник в \"Казанова вариации\""}
{"url": "https://www.dnes.bg/eu/2019/10/05/shte-iadem-li-iadrena-riba-es-smekchava-vnosa-ot-iaponiia.425150", "text": "Европейският съюз до края на годината ще смекчи ограниченията за внос на хранителни стоки от Япония, които бяха въведени след аварията в АЕЦ \"Фукушима-1\" през 2011 година. Това съобщи днес агенция Киодо.\n\n\r\n\r\nЕС планира да вдигне забраната за внос на рибни продукти от японските префектури Ивате и Мияги.\r\n\r\nПредседателят на Еврокомисията Жан-Клод Юнкер е съобщил за решението на японския премиер Шиндзо Абе при срещата им в Брюксел на 27 септември, посочват японски длъжностни лица, цитирани от Киодо, пише БТА. \r\n\r\nСлед аварията във Фукушима много страни въведоха ограничения върху вноса на японски стоки. През годините след катастрофата повечето ограничения бяха вдигнати, макар Китай и Южна Корея да заемат най-твърди позиции. Продуктовото ембарго, което те въведоха през 2011 година, на практика все още действа в пълен обем, припомня ТАСС.", "date": "2019.10.05", "title": "Ще ядем ли \"ядрена риба\", ЕС смекчава вноса от Япония?"}
{"url": "https://www.dnes.bg/obshtestvo/2019/10/05/borisov-obeshta-360-miliona-za-uchitelski-zaplati.425151", "text": "Честит празник на всички учители! Силно ценя Вашата работа и Ви благодаря за старанието и грижите, които полагате за децата на България. Това написа премиерът Бойко Борисов във Facebook по повод международния ден на учителя. \n\n\r\n\n\r\n\"Майка ми беше учителка и добре знам как дълги години сте били с несправедливо малки заплати, но въпреки това винаги сте вършили Вашата работа професионално и с любов. Но времената се променят, а Вие заслужавате нещо повече от добри думи. \n                    \n                    \n                \n                \n                \n                \r\nКато премиер на България и председател на най-голямата партия в Народното събрание, потвърждавам ангажимента на правителството и управляващото мнозинство, Вашите възнаграждения чувствително да растат и условията, в които работите да стават все по-добри.\n\r\nОще в бюджетната прогноза за 2020 г. са разчетени допълнително 360 млн. лв. за по-високи учителски заплати, което е поредната стъпка към обещанието ни за двойно увеличение в рамките на мандата. Вярвам, че Вие го заслужавате и че всички българи подкрепят тези политики, оценявайки Вашата ключова роля в обществото\", написа още Борисов.", "date": "2019.10.05", "title": "Борисов обеща 360 милиона за учителски заплати"}
{"url": "https://www.dnes.bg/sport/2019/10/05/senshi-4-izpravia-uchida-sreshtu-kiokushin-shampion-ot-ukraina.425152", "text": "Единадесетият двубой, с който SENSHI ще вдигне адреналина на феновете на бойните спортове на 26 октомври във Варна, ще срещне на ринга двама изключително силни противници в киокушин фул контакт двубой. На арената на зрелищната галавечер трикратният шампион на Япония по карате от отбора на кикбокс легендата Петер Артс Юта Учида ще се изправи срещу друг номер 1 в киокушин – украинеца Андрий Касянчук. Двамата ще се бият в категория до 95 кг.\n\r\n32-годишният Касянчук, който ще се качи на ринга на SENSHI за втори път, има зад гърба си две шампионски титли по киокушин. През 2007 година той става шампион на Украйна, а две години по-късно става и номер едно по киокушин в Беларус. Има и вицешампионска титла от Европейското първенство по карате киокушин за 2010 година. През юли в Камчия той стана втори на SENSHI Cup при най-тежките представители. В професионалния си актив боецът, който е висок 193 см, има 5 победи и 3 загуби.\r\n                    \n                    \n                \n                \n                \n                С по-солиден опит на професионалния ринг може да се похвали опонента на Касянчук - Юта Учида. Професионалният рекорд на боеца, който се учи от световноизвестната кикбокс легенда и трикратен шампион на веригата К-1, е 12 победи и само 2 загуби. Учида е на 28 години и е висок 183 см. Това ще е втората му изява на професионалния ринг на SENSHI. През април на второто издание на галата Учида не успя да завоюва победата и тогава отстъпи пред Костадин Костов от България. Сега, на 26 октомври в Двореца на културата и спорта във Варна, възпитаникът на Холандския дървосекач ще има втора възможност да вдигне купа от зрелищната галавечер.\r\nПовече информация за останалите двубой на SENSHI 4 очаквайте съвсем скоро. VIP маси и билети за бойното шоу може да се закупят от мрежата на g. Билетите са на цени от 10 лв. и 20 лв.", "date": "2019.10.05", "title": "SENSHI 4 изправя Учида срещу киокушин шампион от Украйна"}
{"url": "https://www.dnes.bg/notifikacii/2019/10/05/zarazeni-kolbasi-ubiha-dvama-dushi-v-germaniia.425153", "text": "В германския град Хесен двама възрастни жители починаха от колбаси, произведени от компанията Wilke Wurstwaren, съобщи сп. Spiegel.\n\n\r\n\r\nМесните продукти били заразени от листерия. Връзката между смъртта на двамата възрастни и още 37 случая на заразяване от продукция на същата компания е доказана от Института Робърт Кох, предаде DarikNews.bg\r\n\r\nВ четвъртък фирмата Wilke е подала иск за стартиране на процедура за банкрут. Компанията съществува от 80 години.\r\n\r\nТелевизионният канал NOS твърди, че последните две години от листериоза в страната са починали трима души, а бременна жена пометнала. По данни на Националния институт за здравеопазване заразяването от бактерията е станало чрез консумацията на месни изделия на компанията Offerman. Общо са регистрирани 20 случая на заболяване от листериоза.\r\n\r\nТова е инфекциозно заболяване на човека и животните, предизвиквано от патогенни представители на рода Listeria.", "date": "2019.10.05", "title": "Заразени колбаси убиха двама души в Германия"}
{"url": "https://www.dnes.bg/temida/2019/10/05/dokaraha-v-syda-iznudvachite-ot-dai-plovdiv.425157", "text": "Оковани в белезници, тримата задържани за изнудване и подкупи служители на ДАИ-Пловдив, бяха докарани в съда. Това са Димитър Янакиев, Станко Милушев и Паун Тенев, пише „“.\n\n\r\nЗащитата им поиска 1 час да се запознае с материалите. Адвокатът на Янакиев Стефан Левашки обясни, че клиентът му е с три обвинения. Едното било за 5000 лева от май 2017 г. , второто - за 300 лв. от м.г. И третото - за 600 лв. от т.г.\n\r\nПо думите на адвоката Янакиев имал само 1 апартамент в Свиленград, откъдето дошъл преди 10-ина години в Пловдив. Постъпил на работа в ДАИ. Баща му закупил парцел в район “Южен” и срещу обезщетение получил 12 апартамента. Продали няколко и закупили нови в други части на Пловдив.\n                    \n                    \n                \n                \n                \n                \r\n“Клиентът ми не познава никое от лицата, за които се твърди, че са изнудвани”, каза Левашки. Прокуратурата е приложила документи от транспортни фирми, които са били изнудвани.", "date": "2019.10.05", "title": "Докараха в съда изнудвачите от ДАИ-Пловдив"}
{"url": "https://www.dnes.bg/index/2019/10/05/princ-hari-sydi-tabloidi-haknali-mu-telefona.425156", "text": "Принц Хари предприе съдебни действия срещу британските таблоиди \"Сън\" и \"Дейли мирър\". Той обвинява вестниците, че незаконно са проникнали в телефона му.\n\r\n\r\nХерцогът на Съсекс е подал документи до Върховния съд във връзка с предполагаемото незаконно прихващане на съобщения за гласова поща.\r\n\r\nТова се случва, след като съпругата му – Меган, тази седмица обяви отделни съдебни действия срещу таблоида \"Мейл он сънди\".\r\n\r\nТя обвинява изданието в незаконно публикуване на едно от личните й писма до баща й.", "date": "2019.10.05", "title": "Принц Хари съди таблоиди, хакнали му телефона"}
{"url": "https://www.dnes.bg/mish-mash/2019/10/05/bankok-se-zadyhva-a-tailand-iska-da-smeni-stolicata-si.425092", "text": "В понеделник гъсти облаци от опасен и токсичен смог надвиснаха над Банкок. Това накара жителите на тайландската столица да останат по домовете си или да носят специални маски. Димът е резултат от фините прахови частици, идващи от автомобилите и заводите, в добавка с високата влажност.\r\n \r\nСитуацията толкова се е влошила в последните години, че част от управляващите в Тайланд обмислят дали е време столицата да бъде преместена. Праховите частици се наричат PM2.5 и са толкова малки, че лесно могат да проникнат в човешкия организъм при вдишване. Това води до респираторни проблеми и сърдечни заболявания.\r\n \r\nТайландското правителство е поставило нормата на частиците до 50 микрограма на кубичен метър. В понеделник обаче показателите са стигнали до 70 микрограма, което значително влошава положението на местните жители.\r\n \r\nВ съобщение, публикувано във Фейсбук, министър-председателят на страната Прают Чан-Оча посъветва столичаните да останат по домовете си и да излизат навън, само ако е крайно належащо. При такива случаи, всеки трябва да носи специални маски, които да не позволяват на фините прахови частици да навлизат в организма.\r\n \r\n", "date": "2019.10.05", "title": "Банкок се задъхва, а Тайланд иска да смени столицата си"}
{"url": "https://www.dnes.bg/obshtestvo/2019/10/05/plevneliev-turciia-specheli-po-nechesten-pyt-folksvagen.425159", "text": "Битката започна 2017 г., нещата с \"Фолксваген\" отидоха по-далеч, отколкото очаквахме. Всички световни медии пишат за България, която е на финала на това донякъде нечестно състезание. Това заяви президентът на България (2012-2017 г.) Росен Плевнелиев и председател на автомобилния клъстър, пред БНТ.\n\r\n\r\nПрез цялото време работихме с българското правителство, те направиха невъзможното, за да можем да дадем страхотна оферта, която не сме давали на нито един стратегически инвеститор досега. В това състезание нямаше почти никакви правила и никаква прозрачност, тичахме в различни писти, коментира Плевнелиев.\r\n\r\nКато причина той посочи, че Турция е действала не по правилата - турският президент Реджеп Ердоган е предложил земя без пари, сграда без пари, а страната ще купува 40 000 автомобила годишно.\r\n\r\nТурция е член на общия пазар, има всички права и никакви отговорности, каза още Плевнелиев.", "date": "2019.10.05", "title": "Плевнелиев: Турция спечели по нечестен път \"Фолксваген\""}
{"url": "https://www.dnes.bg/balkani/2019/10/05/10-dushi-zaginaha-pri-tejka-katastrofa-v-rumyniia.425160", "text": "Десет души са загинали, а седем са ранени при челен сблъсък рано тази сутрин между тир и микробус в Източна Румъния, предаде АФП, като се позовава на съобщение на полицията.\r\n\r\nПри катастрофата са загинали девет от общо 16 души, които са били в микробуса, както и шофьорът на тир-а. Това е един от най-тежките пътни инциденти, станали в последно време в страната, чието лошо състояние на пътищата често е критикувано от шофьорите, отбелязва агенцията, предаде БТА.\r\n\r\nЧетирима от ранените са в тежко състояние, посочи държавният секретар в министерството на вътрешните работи Раед Арафат.\r\n\r\nЧетиридесет пожарникари са изпратени на мястото на инцидента, а пътят, свързващ Слобозия с Урзичени е бил затворен за движение, според службата за извънредни ситуации.\r\n\r\nСред страните от ЕС Румъния е с най-голям брой смъртни случаи, предизвикани от пътни инциденти - 96 загинали на един милион жители през 2018 г. при средна стойност за ЕС - 49 смъртни случаи при катастрофи на 1 милион души.", "date": "2019.10.05", "title": "10 души загинаха при тежка катастрофа в Румъния"}
{"url": "https://www.dnes.bg/index/2019/10/05/prof-kostov-zdraveopazvaneto-ni-umira-kraiat-e-blizo.425155", "text": "Опряхме до момент, в който всички трябва да се обединят за една промяна в системата на здравеопазването, защото крахът е близо. Това коментира по bTV националният консултант по пулмология проф. Коста Костов.\n\n\r\n\n\r\nПо думите му случващото се в момента с медицинските ни сестри е демагогия. Той е на мнение, че заслужават уважение, защото трудът им е тежък, а никога досега не са били оценени по достойнство.\n\r\n„Има едно прехвърляне на отговорност, даване на едни средства, които потъват в болниците без абсолютно никаква сигурност, че те ще постъпят при медицинските сестри. Не е ясно дали най-ощетените ще получат това, което очакват”, на мнение е проф. Костов.\n                \n                \n                \r\n„Лично аз не виждам воля и усилия за справяне с проблемите. Не виждам дори визия на сменящите се министри, която да даде на нашето съсловие път към излизане от тази криза. Смятам, че се тупа топката. Бързите смени на министри устройват системата”, смята проф. Коста Костов.\n\r\n„Повечето от тези, които виждам на този пост, познават много добре проблемите ни, но никога не проявиха смелост да ги заявят”, допълни той, давайки пример с Илко Семерджиев, който по думите му познава системата в дълбочина.\n\r\n„Не смята, че сегашният министър Кирил Ананиев е убедителен в това, което прави. Не виждам заявяване на бъдеща стратегическа обосновка на промените, които той трябва и изисква да се направят в системата”, каза още проф. Костов.\n\r\nТой е на мнение, че цялото съсловие е жертва на негативно отношение от страна на обществото, което е настройвано да мисли по този начин.\n\r\nПроф. Коста Костов заяви, че ще се противопостави на опитите да се имитира промяна с въвеждането на застрахователни фондове.\n\r\n„Монополът на Касата трябва да се запази, но заедно с това трябва да има доброволни осигурителни фондове, а не застрахователни”, смята той.\n\r\nПо думите му е време в парламента да се създаде специална комисия, извън здравната, която да се заеме с проблемите на българското здравеопазване, и която да включва професионалисти, пациентски организации, представители на партиите и на синдикатите.", "date": "2019.10.05", "title": "Проф.Костов: Здравеопазването ни умира, краят е близо"}
{"url": "https://www.dnes.bg/stranata/2019/10/05/pojar-izpepeli-ceh-za-meso-v-pleven.425161", "text": "Тази сутрин към 07:02 ч. в дежурната част на РДПБЗН – Плевен е получен сигнал за възникнал пожар в покривна конструкция на фирмена сграда, намираща се в индустриалната зона на гр. Плевен. Веднага към мястото са насочени пет екипа на РДПБЗН – Плевен със седем специализирани автомобила и 19 служители. Допълнително са предислоцирани два екипа на пожарните служби от РСПБЗН-Ловеч и Габрово. \n\r\nВ резултат на предприетите бързи гасителни действия, два часа по-късно огънят е локализиран на втория етаж, където се е намирал цех за пакетиране и охлаждане на месни изделия – безпрозоречна сграда със стоманобетонна конструкция, а малко по-късно пожарът е изцяло ликвидиран, съобщиха от пресцентъра на МВР.\n                    \n                    \n                \n                \n                \n                \r\nПри инцидента няма загинали или пострадали. Унищожен е вторият етаж, готова продукция и съоръжения. Съдействие за водоснабдяването са указали служители от ВиК с водоноски. Същевременно на място е изпратен и химически автомобил с измервателна апаратура, която на този етап не отчита вредности във въздуха, застрашаващи жителите на града.\n\r\nВ момента остават два екипа от експерти, които извършват разчистване и оглед на мястото на произшествието. Тепърва ще се установяват и причините за възникналия инцидент.", "date": "2019.10.05", "title": "Пожар изпепели цех за месо в Плевен "}
{"url": "https://www.dnes.bg/mish-mash/2019/10/05/koi-e-zadyljitelniiat-aksesoar-za-viktoriia-bekym.425098", "text": "Без какво не излиза навън Виктория Бекъм? Въпреки че държи изключително много на своя външен вид и стила си, дизайнерката може да забрави някои гримове или аксесоари, но не и специалните кристали, които ѝ носят късмет. Това разкри тя във свое видео, публикувано в Instagram.\r\n \r\n„Едно от нещата, които обичам, са тези малки кристали, които държа в малко пакетче. Те са толкова дребни и тънки, че мога да ги сложа за украса на цветята из къщата. Те привличат положителната енергия“ разкрива Пош Спайс в клипа.\r\n \r\nСъпругата на Дейвид Бекъм допълва, че винаги носи една част от кристалчетата в дамската си чанта, защото техният заряд я кара да се чувства по-добре.\r\n \r\nСпоред Ейми Карълтън, специалист по естествени камъни, носенето на определен вид камъни, както прави дизайнерката, има своите предимства. „Те подпомагат функциите на тялото. Освен това хората могат да медитират, като ги наредят около себе си“, казва още тя и уточнява, че камъчетата поддържат баланса на организма.\r\n \r\nСпециалистът коментира пред списание „Hello“, че малки кристали като тези, с които Виктория Бекъм не се разделя, трябва да се държат близо до тялото, за предпочитане до кожата. Те излъчват определени вибрации, но колкото по-малки са, толкова по-слаби са и вълните.\r\n \r\nБившата спайска неведнъж е разказвала в интервюта по какъв начин се справя със стреса в ежедневието. Освен чрез кристалите, които я зареждат с енергия, тя успява да се отърве от натрупаното напрежение като се разхожда сред природата в своето имение или отива на спа.\r\n \r\n", "date": "2019.10.05", "title": "Кой е задължителният аксесоар за Виктория Бекъм?"}
{"url": "https://www.dnes.bg/balkani/2019/10/05/kakva-da-e-poziciiata-ni-za-evrochlenstvoto-na-severna-makedoniia.425174", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Реакцията на българските институции - и правителство, и президентство, е съвсем правилна: да, ние подкрепяме нашите най-близки хора, разбира се че сме за европейската интеграция (б.р. - на Северна Македония). Именно ние поставихме тази тема в ЕС по време на българското председателство. Винаги ще ги подкрепяме, но не и с фалшификациите от миналото,“ каза в предаването „Брюксел 1“ по телевизия Bulgaria ON AIR евродепутатът от ГЕРБ/ЕНП Андрей Ковачев, който е и член на Председателството на ЕП.\r\n\"Това е евроинтеграцията - да влезем в Европа, изчиствайки това, което е водило до омраза в миналото. Подкрепяме ги, но с условия. Няма как да приемем, че към 1900 г. Гоце Делчев де факто много искал, но нямало как да се декларира като македонец и затова, видите ли, бил като тези, които сега взимат български паспорти, за да пътуват,\" коментира евродепутатът, визирайки изказване на президента на Северна Македония Стево Пендаровски отпреди няколко дни.\r\n                    \n                    \n                \n                \n                \n                \"Ще бъде стратегическа грешка от страна на България, ако на 17-ти не подкрепи кандидатурата на Северна Македония. Това е първият етап, по време на този първи етап се дава зелена светлина, след това има ред критерии и дълъг процес, който се наблюдава от много институции - дали така наречените Копенхагенски критерии се спазват,“ заяви в студиото в Брюксел евродепутатът от ДПС/Обнови Европа Илхан Кючюк, зам-председател на АЛДЕ.\r\n„Това не е окончателното решение, което трябва да даде България. Въпросът не стои утре дали Северна Македония влиза в ЕС или не влиза. Важно е България да погледне по-стратегически на региона. Ние имаме ли интерес да живеем в съседство с държави, които са демократични, споделят ценностите на ЕС, споделят върховенството на закона, човеките права и свободи и всичко, което произтича от това. Имаме ли интерес България да бъде водеща страна в този процес? Според нас - категорично да. Интересът на България е да има за съседи държави, които са част от НАТО и от ЕС,“ коментира Кючюк.\n\r\n\"Нашите отношения с Македония са белязани от самото начало от наивен идеализъм - още от признаването й низ от стъпки винаги са за българска сметка с наивното очакване, че някога те ще срещнат благодарност, разбиране и преосмисляне от страна на македонския елит, което въобще не се случва,“ смята евродепутатът от БСП/С&Д Иво Христов.\r\n„България пропусна своя шанс да наложи определени условия на Македония, когато тя беше кандидат за НАТО, ние допуснахме тя да членува в НАТО без да поставяме своите условия. Сега със задна дата опитваме да поставяме същите условия при интеграциите в ЕС, когато вече пистата е отворена и когато е дори някак политически неприлично да спъваме съседите по пътя към Европа. На какво се надяваме? Че Историческата комисия ще признае нашата версия? Разбира се, че няма, тя няма такива намерения,“ коментира Иво Христов. Според него гърците са проявили непреклонност и в двустранния договор са изчистили въпросите по тази тема.\n\r\n„Ние допуснахме грешка, като подписахме един договор, който не вменява особени задължения на македонската страна и се надяваме само на добрата воля, което е наивно в международните отношения,” смята Христов. \n\r\nКратък откъс от разговора на Милена Милотинова с тримата вижте във видеото, а целия разговор от студиото на ЕП в Брюксел ще бъде излъчен днес от 17.30 по \n\r\n\r\n ", "date": "2019.10.05", "title": "Каква да е позицията ни за еврочленството на Северна Македония?"}
