{"url": "https://www.dnes.bg/mestni-izbori-19/2019/10/12/kutev-s-kritika-ne-izdignahme-nai-dobrite-kandidati-za-kmetove.425909", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНе издигнахме най-добрите кандидати за кметове, заяви бившият зам.-председател на ПГ на БСП Антон Кутев в предаването \"Опорни хора\" по телевизия Bulgaria ON AIR.\r\n\r\n\"Този проблем с кандидатурите винаги е стоял пред БСП. Не избираме тези, които са най-подготвени, заради вътрешнопартийни проблеми. Не е нормално да се откажеш от добрите си кадри, само защото не са ти удобни\", посочи Кутев, който в последните месеци е един от основните критици на лидера на партията Корнелия Нинова.\r\n\r\n\"Аз винаги съм защитавал младите, но те имат дълъг път, който да извървят. В някои ситуации не могат да се справят\", отчете социалистът. Кутев призна, че отдавна не е разговарял с Корнелия Нинова.\r\n\r\n\"Тя е заобиколена от хора, които й говорят това, което иска да чуе\", заяви бившият зам.-председател на ПГ на БСП.", "date": "2019.10.12", "title": "Кутев с критика: Не издигнахме най-добрите кандидати за кметове! "}
{"url": "https://www.dnes.bg/obshtestvo/2019/10/12/blizki-i-priiateli-s-futbolen-turnir-v-pamet-na-andrei-monov.425899", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБлизки и приятели на Андрей Монов за поредна година организираха футболен турнир в памет на убития преди 12 години студент. \n\nОсъденият за убийството австралиец Джок Полфрийман беше пуснат предсрочно, но веднага след излизането си от затвора бе задържан в Бусманци. \r\n\r\nВ турнира се включиха 16 отбора, а средствата събрани от участницитер ще бъдат дарени на Специализирана болница за активно лечение по детски болести - \"проф. д-р Иван Митев\" за закупуване на инхалатори. \r\n\r\nКупи и благодарествени грамоти ще получат победителите и всички участници, дошли да ги подкрепят.\r\n", "date": "2019.10.12", "title": "Близки и приятели с футболен турнир в памет на Андрей Монов"}
{"url": "https://www.dnes.bg/stranata/2019/10/12/esenna-jega-do-28-c-shte-stignat-temperaturite-v-nedelia.425892", "text": "През нощта ще бъде предимно ясно. В Североизточна България ще духа слаб южен вятър. В сутрешните часове на отделни места в низините и котловините ще се образува ниска облачност или мъгла. Минималните температури ще бъдат между 7 и 12 градуса.\n\r\nПрез деня ще бъде предимно слънчево и почти тихо. Максималните температури ще бъдат между 23-28 градуса, в София около 25 градуса, сочи прогнозата на НИМХ.\n\r\nНад Черноморието ще бъде предимно слънчево. В сутрешните часове на отделни места ще има ниска облачност или мъгла. Ще духа слаб югоизточен вятър. Максималните температури на въздуха: 20-22 градуса. Температурата на морската вода е 19-20 градуса. Вълнението на морето ще бъде 2 бала.\n                    \n                    \n                \n                \n                \n                \r\nНад планините ще е предимно слънчево. Ще духа слаб, по високите части до умерен югозападен вятър. Максимална температура на височина 1200 метра около 19 градуса, на 2000 метра - около 13 градуса.\n\r\nВ началото на следващата седмица ще остане топло за периода, над повечето райони - и предимно слънчево. Сутрин на места ще има ниска облачност или мъгла, с по-голяма вероятност в Източна България. В нощните часове ще е почти тихо, през деня - със слаб вятър от изток-югоизток. Максималните температури ще са над 20 градуса, на места ще достигат 26-28 градуса. Преобладаващите минимални ще са между 8 и 13 градуса. \n\r\n ", "date": "2019.10.12", "title": "Есенна жега: До 28°C ще стигнат температурите в неделя"}
{"url": "https://www.dnes.bg/obshtestvo/2019/10/12/mvnr-niama-informaciia-za-postradali-bylgari-v-iaponiia.425901", "text": "Няма информация за пострадали български граждани в Япония във връзка с тайфуна Хагибис, предшестван от проливни дъждове и бурни ветрове, съобщиха от Министерството на външните работи. \n\r\nМаксимална степен на опасност е обявена в Токио и още 6 префектури заради тайфуна Хагибис. Природната стихия се очаква да достигне Токио към 21 часа местно време в събота. \n\nПо информация на българското посолство в Япония за Токио и още 6 префектури в централната и източна част на страната – Сайтама, Гунма, Шидзуока, Канагава, Яманаши и Нагано, е обявена максимална степен на опасност. На места е прекъснато електрозахранването, издадена е препоръка за евакуация, която ще засегне милиони хора. \n                    \n                    \n                \n                \n                \n                \r\nПолетите от двете основни летища, обслужващи района на Токио - „Ханеда“ и „Нарита“, са отменени. Някои от линиите на метрото в японската столица са затворени, множество влакови линии също са спрени.\n\r\nБългарското посолство в Токио следи ситуацията и съветва българските граждани, пътуващи или пребиваващи в Япония, да спазват препоръките и указанията на местните власти и да следят редовно уебстраницата на Японската метеорологична агенция https://www.jma.go.jp/en/warn/\n\r\nПри необходимост от съдействие, българските граждани могат да се свържат с посолството на България в Токио на тел.: +81 3 3465 1021 и в извънработно време на тел.: + 81 80 7966 5608.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.10.12", "title": "МВнР няма информация за пострадали българи в Япония"}
{"url": "https://www.dnes.bg/notifikacii/2019/10/12/priznanie-sporting-smenia-imeto-na-stadiona-si-v-chest-na-ronaldo.425902", "text": "Президентът на португалския гранд Спортинг Лисабон Фредерико Варандас призна, че клубът може да преименува името на собствения си стадион \"Жозе Алваладе\" в чест на нападателя на Ювентус Кристиано Роналдо, съобщава \"Tuttosport\".\n\r\n34-годишният Роналдо започва кариерата си в Академията на Спортинг, след което преминава в Манчестър Юнайтед.\n\r\n\"Няма да отлагаме тази идея дълго време. Голяма гордост за Спортинг е да бъде свързан с неговото име. Кристиано е един от най-големите символи на нашия клуб“, отсече президентът.\n\r\n\"На стените на сградата на младежката академия са изписани думите му за страстта, саможертвата, дисциплината, лидерството и решителността. Роналдо е най-добрият португалски футболист за всички времена и един от най-добрите спортисти в историята на спорта\", заяви Варандас, цитиран от БТА.\n                \n                \n                \r\nСпортинг е един от трите гранда на португалския футбол, като е ставал шампион на страната 18 пъти и има спечелени 17 купи на страната. Сред легендите на португалците са и българите Красимир Балъков, Бончо Генчев и Ивайло Йорданов. \r\n ", "date": "2019.10.12", "title": "Признание: Спортинг сменя името на стадиона си в чест на Роналдо"}
{"url": "https://www.dnes.bg/politika/2019/10/12/borisov-chertae-pytni-prioriteti-pyrvo-hemus-posle-severozapada.425903", "text": "Първо ще направим магистрала \"Хемус\", после едновременно с това, онзи ден отпуснахме близо 800 милиона отпуснахме за Ботевград – Мездра, околиите на Видин, Враца и Монтана. Това обяви премиерът Бойко Борисов пред журналисти в Става Загора, цитиран от \"Фокус\". \nПремиерът посочи, че парите за строителството на \"Хемус\" в размер на над милиард лева вече са организирани. \n\r\n\"За \"Струма\" - сега влязохме след Благоевград до Кресна. И тунелите, и магистралата трябва да я построим. И Северозападна България и \"Хемус\", нареди премиерът. \n\r\nПо време на посещението си в Стара Загора Борисов посочи, че застава твърдо зад миньорите и енергетиците от мини \"Марица - изток\", но същевременно ги предупреди, че вредните емисии и цените им вече стават такива, че след 10-15 години ще е много скъп лукс това гориво и този начин на работа на централите. \n                    \n                    \n                \n                \n                \n                \r\nТой обясни, че ако се стигне до критичен момент, ще се осъществи комуникация със служителите на мини \"Марица-изток\". \"Виждате какво се случва с екологията по света. Огромният натиск и срещу вредните емисии. Ние сме в Европа. Човешкото здраве е на първо място и като се казва: \"Приемаме, че има вредни емисии\". Да, де, но приемаме, че и заболяванията са много. Кое е по-важното?\", запита министър-председателят.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.10.12", "title": "Борисов чертае пътни приоритети: Първо „Хемус“,  после Северозапада"}
{"url": "https://www.dnes.bg/stranata/2019/10/12/v-iambol-shte-pochistvat-betoniraniia-uchastyk-na-reka-tundja.425905", "text": "В Ямбол започва почистването от тиня и наноси на бетонирания участък на река Тунджа, съобщиха от общинския пресцентър. \r\n\r\nПредстои източването на водата от бетоновото корито, специални екипи ще изловят останалата риба и ще я прехвърлят в съседния ръкав на реката. Процедурата ще се извърши под наблюдението на експерти от Агенцията по рибарство и аквакултури и е съгласувана с Басейновата дирекция в Пловдив и РИОСВ в Стара Загора.\r\n\r\nСлед пресушаването на речния участък той ще бъде почистен с помощта на строителна механизация за 60 дни.\r\n\r\nПреди повече от 30 години ръкавът на Тунджа, който преминава през централната част на Ямбол, бе бетониран с цел да се превърне в място за отмора и развлечения на гражданите. \r\n\r\nОттогава тази част от реката е почиствана два пъти от отпадъци и наноси.", "date": "2019.10.12", "title": "В Ямбол ще почистват бетонирания участък на река Тунджа"}
{"url": "https://www.dnes.bg/mish-mash/2019/10/12/pylnolunie-v-oven-kakvo-vi-ochakva.425857", "text": "След ретроградния Плутон и Меркурий в Скорпион, идва ред на друго значимо астрологично събитие – пълнолуние в Овен. То ще настъпи в неделя, 13-ти октомври и както се досещате, ще промени някои аспекти от нашия живот.\r\nМного от представителите на зодиака ще се сблъскат с най-различни предизвикателства, сякаш звездите искат да ги изпитат колко са търпеливи.\r\n \r\nПълнолунието в Овен ще се отрази най-вече на кариерата и любовните ни отношения. Ще изпитаме противоречиви чувства – от една страна ще получим неща, за които винаги сме мечтали, но от друга ще се сблъскаме с нашите най-големи страхове.\r\n \r\nОвните, които имат силен характер, винаги търсят истината. Подобно на тях, някои ще разсеят съмненията и ще открият правилния път, по който да тръгнат. Те ще станат по-уверени в своите способности, в сравнение с преди.\r\n \r\nПо време на пълнолуние се случват неочаквани обрати, затова всеки трябва да бъде нащрек и да не се доверява прекалено много на хората около него. Луната може да накара някои да действат импулсивно и да съжаляват за постъпките си.\r\n \r\n\r\n ", "date": "2019.10.12", "title": "Пълнолуние в Овен - какво ви очаква"}
{"url": "https://www.dnes.bg/usa/2019/10/12/chetirima-ubiti-pri-strelba-v-niu-iork.425908", "text": "Четирима души бяха убити и няколко бяха ранени при стрелба в Ню Йорк тази сутрин, съобщава Асошиейтед прес, като се позовава на местни медии и полицейски говорител.\r\n\r\nСтрелбата е избухнала в Бруклин, близо до частен клуб. \r\n\r\nСпоред телевизия CBS петима души са тежко ранени. Говорител на нюйоркската полиция съобщи за трима ранени - жена и двама мъже, съобщава БТА.", "date": "2019.10.12", "title": "Четирима убити при стрелба в Ню Йорк"}
{"url": "https://www.dnes.bg/rusia/2019/10/12/putin-koito-e-v-druga-dyrjava-nelegitimno-da-ia-napusne.425900", "text": "Москва е готова да изведе войските си от Сирия, ако бъдещите власти в Дамаск вземат такова решение, заяви президентът на Русия Владимир Путин в интервю за телевизионните канали РТ, \"Ал Арабия\" и \"Скай нюз Арабия\", предаде ТАСС.\n\r\n\"Тези, които се намират нелегитимно на територията на друга държава, в случая на територията на Сирия, трябва да напуснат тази територия и това се отнася за всички държави\", каза президентът. \n\r\n\"Ако бъдещото легитимно ръководство на Сирия каже, че повече няма нужда от присъствието на руски въоръжени сили в тази страна, това ще се отнася и за Русия\", посочи Путин.\n\r\nРуският държавен глава каза още, че Москва осъжда нападението срещу саудитски нефтопреработващи предприятия, независимо кой стои зад него.\n\n\nТой допълни, че нападенията срещу танкери и нефтената инфраструктура в региона на Персийския залив няма да унищожат сътрудничеството между Русия и арабските страни, включително и в рамките на сделката ОПЕК+.\n                    \n                    \n                \n                \n                \n                \r\nПутин подчерта, че Москва е в постоянен контакт с ръководството на Обединените арабски емирства, защото тази страна играе важна роля в решаването на проблемите в региона. Руският лидер каза, че Русия гледа на Саудитска Арабия като на приятелска държава. \"Създадох добри отношения с краля, както и с престолонаследника и отношенията ни практически се развиват във всички направления\", подчерта Путин.\n\r\nПриближаването на НАТО до границите на Русия \"не е повод за радост\", заяви президентът. \"Това е военен блок, и разбира се, когато инфраструктурата на военен блок приближава до нашата граница, това не е причина да се радваме\", посочи Путин в отговор на въпрос загрижена ли е Русия от придвижването на НАТО на Изток.\n\r\nПрезидентът изтъкна, че не се съмнява в способността на разработените в Русия ударни комплекси да преодолеят всяка система за противоракетна отбрана. Путин напомни, че системите за ПРО действат срещу балистични ракети. \"А ние, освен че ги усъвършенствахме (балистичните ракети), създадохме и друго оръжие, каквото никой друг в света няма\".\n\r\nИдната седмица руският президент ще осети ОАЕ и Саудитска Арабия, пише БТА.", "date": "2019.10.12", "title": "Путин: Който е в друга държава нелегитимно, да я напусне!"}
{"url": "https://www.dnes.bg/index/2019/10/12/istorichesko-keniec-izbiaga-maraton-za-vreme-pod-2-chasa.425907", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКениец стана първият човек, избягал маратон за по-малко от два часа. При опита си във Виена Елиуд Кипчоге измина 42 километра и 200 метра за час, 59 минути и 40 секунди.\r\nКипчоге, който е олимпийски шампион от Рио де Жанейро през 2016 г., е постигал победи в повечето от големите маратони в света - в Чикаго, Лондон и Берлин.\r\nНевероятното му постижение обаче няма да бъде зачетено като световен рекорд, тъй като не е в рамките на състезание и тъй като кениецът е бил подкрепян от тичащи с него други атлети. По време на маратона общо 41 бегачи му оказваха помощ, като поддържаха благоприятно темпо и го пазеха от поривите на вятъра.\n                \n                \n                \r\nВъпреки това според 34-годишния бегач на дълги дистанции постижението му е доказателство, че пред човешките възможности няма граници. Кипчоге сравни рекорда си със стъпването на Нийл Армстронг на Луната, \r\n ", "date": "2019.10.12", "title": "Историческо: Кениец избяга маратон за време под 2 часа"}
{"url": "https://www.dnes.bg/blizak-iztok/2019/10/12/arabskata-liga-operaciiata-na-turciia-e-nashestvie-v-arabska-zemia.425910", "text": "Генералният секретар на Арабската лига Ахмед Абул Гаит определи военната операция на Турция в Североизточна Сирия като \"нашествие в земята на арабска страна и агресия над суверенитета й\", предаде Ройтерс. \n\n\nПредседателят на сегашната сесия на Арабската лига, иракският външен министър Мохамед Али ал Хаким, също осъди настъплението на Турция в Сирия на извънредна среща на регионалната организация, която бе свикана от Египет. Той призова за възстановяване на членството на Сирия в Арабската лига.\n\r\nТози призив беше отправен и от ливанския външен министър Джебран Басил, предаде Асошиейтед прес.\n\r\nБасил заяви, че възстановяването на членството на Сирия в панарабската организация трябва да е \"първият отговор на Лигата към турската агресия\".\n                    \n                    \n                \n                \n                \n                \r\n\"Не можем повече да допускаме Израел, Турция или някоя друга страна да извършва агресия над арабска държава или арабски народ\", добави Басил.\n\r\nЧленството на Сирия в 22-членната Арабска лига бе замразено през 2011 г. в началото на сирийската гражданска война.", "date": "2019.10.12", "title": "Арабската лига: Операцията на Турция е нашествие в арабска земя"}
{"url": "https://www.dnes.bg/index/2019/10/12/djim-keri-puska-avtobiografiia-prez-mai.425859", "text": "Комикът Джим Кери ще поеме на още едно професионално приключение. След като се доказа като добър актьор както на големия, така и на малкия екран, той реши да се пробва и като писател. Според Associated Press, Кери е почти готов със своята автобиография. \r\nТой си сътрудничи с Дейна Уакон, а книгата ще се казва \"Мемоари и фалшиви новини\". Самият актьор определя последния си проект като \"дръзко и полуавтобиографично разголване на личността\". Официалното съобщение от издателската къща, с която Кери работи, ракрива малко повече детайли. \r\n \r\nСпоред нея, книгата ще разказва за актьорството, Холивуд, звездите, привилегиите, приятелствата, самотата, връзките, страхът от собствено унищожение и живота в родната Канада. Самият Кери пише в книгата \"Нищо от това не е вярно и всичко е истина\".\r\n \r\n\"Мемоари и фалшиви новини\" се очаква да излезе на пазара през май 2020 година, а актьорът планира да направи турне, с което да промотира книгата. В същото време, Кери ще се завърне на телевизионния екран ан 9 февруари с втори сезон от шоуто си Kidding. \r\n \r\nСамо няколко дни по-късно, той ще радва и публиката в кино салоните, тъй като ще влезе в ролята на д-р Роботник във филма Sonic. Излизането на филма се заби, тъй като феновете не бяха хич доволни от това, което видяха в първоначалния трейлър.\r\n \r\nОчаква се доста натоварена година за Джим Кери, но пък ние нямаме търпение за неговата книга. \r\n \r\n", "date": "2019.10.12", "title": "Джим Кери пуска автобиография през май"}
{"url": "https://www.dnes.bg/mestni-izbori-19/2019/10/12/mestni-izbori-2019-kak-se-glasuva-v-izborno-pomeshtenie.425451", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПреди да влезете в изборното помещение се запознайте със списъците на кандидатите и  номерата им в бюлетините. Те трябва да са поставени пред всяка избирателна секция.\n\r\nВ изборното помещение гласувате, като представите валиден документ за самоличност. За българските граждани - лична карта или зелен паспорт, за родените до 31.12.1931 година.\n\r\nЗа гражданите на други държави-членки на ЕС - паспорт и удостоверение за пребиваване.\n\n\nЧлен на СИК сверява данните Ви в избирателния списък и задържа документа Ви за самоличност до приключване на гласуването Ви.\n                    \n                    \n                \r\nЧлен на СИК откъсва пред Вас от кочана за съответния избор по една бюлетина, показва Ви, че е празна и поставя печат на гърба на всяка от тях.\n\r\nВ кабината за гласуване отбелязвате своя вот само с химикал, пишещ със син цвят, и само със знак Х или V. Вашият глас ще е действителен, ако правилно отбележите Вашия избор.\n\r\n\n\r\nЗа общински съветници гласувате, като в квадратчето с номера пред избраната от Вас партия, коалиция, местна коалиция или независим кандидат с химикал, пишещ със син цвят, поставите знак Х или V.\n\r\nАко сте гласували за партия, коалиция или местна коалиция, може да дадете предпочитанието си за конкретен кандидат, като  поставите знак Х или V в кръгчето с неговия трицифрен номер. Номерът и името на кандидата, за който искате да дадете предпочитанието си, ще откриете в списъка пред избирателната секция или в кабината за гласуване.\n\r\n\n\r\nЗа кмет на община, район или кметство гласувате, като в квадратчето с номера пред имената на избрания Вас кандидат, с химикал, пишещ със син цвят, поставите знак Х или V.\n\r\n\n\r\nАко не желаете да подкрепите нито един кандидат на партия, коалиция, местна коалиция или инициативен комитет, в бюлетината за съответния вид избор може да поставите знак Х или V с химикал пишещ със син цвят в квадратчето с надпис \"Не подкрепям никого\".\n\r\nСлед като сте гласували, сгъвате бюлетините по начин, който не разкрива тайната на Вашия избор, но трябва в долния десен ъгъл да се вижда номерът на всяка бюлетина. Излизате от кабината и подавате сгънататите бюлетини на член на СИК, който сверява номера на всяка бюлетина в долния десен ъгъл с номерa върху кочана, от който са откъснати.\n\r\nПри съвпадение на номерата, член на СИК слага втори печат на гърба на всяка бюлетина, откъсва по перфорацията отрязъка с номера в долния десен ъгъл на бюлетината и Ви подава бюлетините.\n\r\nЧлен на СИК пуска отрязъците с номерата на бюлетините в специална за целта непрозрачна кутия.\n\r\nВие пускате бюлетините в избирателната кутия, подписвате се в избирателния списък, вземате документа си за самоличност и напускате изборното помещение.\n\r\n\n\r\nАко сгрешите при попълването на някоя от бюлетините, имате право да получите втора бюлетина от същия вид, но само веднъж. Сгрешената бюлетина, без да се разгъва, се унищожава с надпис \"сгрешена\", подпечатва се с печата на СИК и се подписва от председателя и член на СИК.\n\r\nПовече информация - на и страницата ни във Фейсбук.", "date": "2019.10.12", "title": "Местни избори 2019: Как се гласува в изборно помещение?"}
{"url": "https://www.dnes.bg/business/2019/10/12/konferenciiata-the-next-big-thing-razkriva-predizvikatelstvata-pred-biznesa.425911", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПредизвикателствата пред икономиката, ролята на новите технологии в бизнеса и глобални проблеми като климатичните промени. Това са само част от темите, с които годишната конференция The Next Big Thing на Bloomberg TV Bulgaria се завръща с четвърто издание тази година.\n\r\nСъс събитието единствената бизнес телевизия у нас ще отбележи и четвъртата си годишнина на българския медиен пазар.\n\r\nЧетвъртото издание на конференцията ще засегне теми, свързани с промените в икономическата ситуация, предизвикателствата на технологичната революция. \n\r\nСпециално за събитието ще пристигне и професорът по глобална икономика и финанси Даниел Лакайе, обявен за един от 20-ше най-влиятелни икономисти в света през 2016 година. \n                    \n                    \n                \n                \n                \n                \r\nЖурналистът от телевизия Bloomberg Ивайло Лаков ще бъде модератор на първия панел от конференцията. \n\r\nМейва Кузин - икономист, покриващ темите в Bloomberg Economics за еврозоната, ще анализира икономическото състояние, най-важните събития, които влияят върху икономиката в региона. \n\r\nПритесненията пред бизнеса ще дискутират компании от региона – представители от Сърбия, Румъния, България. \n\r\nТретият панел ще бъде посветен на технологиите, 5G мрежите и индустриите на бъдещето. \n\r\nНа конференцията ще бъдат обсъдени и някои глобални проблеми като измененията в климата и нарастващия брой на застаряващо население в западния свят. \n\r\nСъбитието е на 17 октомври в зала 6 на НДК, а всеки желаещ да присъства може да го направи, като преди това се регистрира на сайта ", "date": "2019.10.12", "title": "Конференцията The Next Big Thing разкрива предизвикателствата пред бизнеса"}
{"url": "https://www.dnes.bg/business/2019/10/12/vlastite-v-sasht-nalojiha-zabrana-na-kriptovalutata-na-durov.425915", "text": "Комисията по ценни книжа и борси на САЩ (SEC) постигна временна съдебна забрана по отношение на две компании, за които се твърди, че извършват първично предлагане на криптовалутата Gram. Става въпрос за компаниите Telegram Group Inc. и TON Issuer Inc., за които SEC посочва в своята документация, че са събрали $1,7 милиарда инвестиции от тази дейност.\n\r\nТака тази заповед на практика cпиpa Теlеgrаm и създателят му Павел Дуров oт пpoдaжбa нa дигитaлнaтa cи вaлyтa, а решението на ЅЕС e eдин oт нaй-cepиoзнитe cлyчaи cвъpзaни c ĸpиптoвaлyтa дo мoмeнтa.\n\r\nТеlеgrаm cъбpa пoвeчe oт 1,7 милиapдa дoлapa през миналата година, ĸaтo плaниpa дa дocтaви пoчти 3 милиapдa Grаmѕ нa cвoитe инвecтитopи дo ĸpaя нa този месец. Според ЅЕС обаче нaбиpaнeтo нa cpeдcтвa e билo нeзaĸoннo пycнaтo нa пaзapa в CAЩ, тъй ĸaтo Теlеgrаm нe e peгиcтpиpaл пpeдлaгaнeтo cи пpи peгyлaтopa. \n                    \n                    \n                \n                \n                \n                \r\nРешението на Комисията по ценните книжа и борсите е yдap по ĸpиптoвaлyтитe, зaщoтo очакванията бяха Grаmѕ дa предизвика сериозен интерес след търговците с крипо валути.", "date": "2019.10.12", "title": "Властите в САЩ наложиха забрана на криптовалутата на Дуров"}
{"url": "https://www.dnes.bg/world/2019/10/12/strogi-ogranicheniia-v-oon-zaradi-finansovata-kriza.425889", "text": "Генералният секретар на ООН Антониу Гутериш наложи влизащи в сила от понеделник ограничения върху дейността на световната организация по света и условията на работа в служебните сгради, за да се справи с най-тежката финансова криза от близо десетилетие, предаде Асошиейтед прес.\n\r\nВ писмо до ръководителите на поделения на световната организация Гутериш посочи, че спешните мерки \"ще засегнат условията на труд и дейностите до второ нареждане\". \n\r\nНалагат се ограничения в наемането на персонал, в изготвянето на документи, отчети и преводи и се спират декоративни фонтани.\n\r\nМерките включват също спиране на ескалатори, ограничаване на командировките, отоплението и работата на климатиците, съкратено работно време на бара за дипломати.\n                    \n                    \n                \n                \n                \n                \r\n\"Наистина нямаме избор\", каза на пресконференция зам.-генералният секретар на ООН по управленска стратегия и политика Кетрин Полард, цитирана от Франс прес.\n\r\nТя посочи, че приоритет сега е да се осигури изплащането на заплати на около 37 000 служители в секретариата на ООН.\n\r\nПолард каза вчера пред комисията по бюджетните въпроси при Общото събрание, че към 4 октомври 128 държави са изплатили 1,99 милиарда свои задължения към бюджета за 2019 г. Заместничката на Гутериш посочи, че 1,386 милиарда за тази година остават дължими от 65 държави - включително повече от 1 милиард, дължими от САЩ.\n\r\nНа седем държави длъжници се дължат 90 процента от \"дупката\" в бюджета: САЩ, Бразилия, Аржентина, Мексико, Иран, Израел и Венецуела, посочва АФП, цитирана от БТА.\n\r\nСредствата за мироопазващи операции, които са отделно перо, също редовно страдат от лоши платци. За 2019 г. Франция например трябва да даде още 103 милиона долара, а САЩ дължат 2,3 милиарда според документ на ООН. В резултат на това световната организация бави плащания към държави, които осигуряват войски и понякога им дължи огромни суми, какъвто е случаят с Бангладеш.\n\r\n\"Богатите не плащат, бедните загазват\", обобщава за АФП служител на ООН, пожелал анонимност.\n\r\nООН изтъква, че финансовите проблеми се повтарят всяка година, но се случват все по-рано, продължителността им се увеличава и стават все по-сериозни.\n\r\nБюджетните правила на ООН не предвиждат никакво наказание или лихви за лошите платци. Страните длъжници може да бъдат лишени от право на глас, но те винаги успяват де преведат малка сума, благодарение на което избягват тази най-тежка санкция, посочва АФП. \r\n ", "date": "2019.10.12", "title": " Строги ограничения в ООН заради финансовата криза"}
{"url": "https://www.dnes.bg/obshtestvo/2019/10/12/angelkova-2019-a-s-dosta-polojitelni-rezultati-v-turizma.425888", "text": "\"2019 година е изключително трудна и пълна с предизвикателства, но с доста положителни резултати\", каза министърът на туризма Николина Ангелкова пред БНТ.\n\r\nПовод за скептицизъм и напрежение е фалитът на \"Томас Кук\". Министърът обясни, че подобно нещо е трудно за предвиждане. От \"Томас Кук\" са изпратили на 12 юли официални писма, че са сключили сделка с инвеститор и са описали стъпките за оздравяване на туроператора.\n\r\n\"Изключително сериозно разместване се случва в момента на пазара и това неизменно дава своите отражения\", каза още тя.\n\r\nПреди три дни министърът на туризма е била на среща в Германия с представители на други туроператорски компании. От над 435 000 туристи, които са дошли това лято през \"Томас Кук\", 200 000 са германци. За миналата година над 800 000 германски туристи са посетили страната ни. И другата седмица на министъра й предстоят срещи във Великобритания и Германия за договаряне на сезон 2020 година.\n                    \n                    \n                \n                \n                \n                \r\n\"За следващата година ще имаме специален механизъм, който да подпомага организирания туризъм през рекламата с 15 милиона лева\", добави Ангелкова.\n\r\nСамо за месец август 378 милиона са нощувките на хотелите по Черноморието. Това е с 10% повече от друга година. Ангелкова обясни, че юни месец е бил труден заради изкуствено създадена истерия. От юни до август има над 4.4 милиона чуждестранни туристи. Има лек спад в националните ни курорти. \n\r\nИма ръст при нощувките, което показва, че туристите тази година са останали за по-дълго време.\n\r\n\"Нощувките от българи, посещенията от български туристи по българското Черноморие са с ръст над 5.8% в сравнение с миналата година\",каза Ангелкова.\n\r\nОсновно туристите, които посещават страната ни, са от Румъния, след това Гърция, на трето място са германските туристи, след това - тези от Турция, от Сърбия, Русия, Великобритания. Над 40 хиляди са китайските туристи, посетили България, това е около 50% ръст спрямо миналата година.\n\r\n ", "date": "2019.10.12", "title": "Ангелкова: 2019-а с доста положителни резултати в туризма"}
{"url": "https://www.dnes.bg/science/2019/10/12/ucheni-razkriha-zagadka-okolo-proizhoda-na-magnetarite.425893", "text": "Астрофизици от Германия и Великобритания разкриха вероятния механизъм, свързан с произхода на магнетарите - неутронни звезди с изключително силни магнитни полета, съобщи Физ.орг. Експлозиите на подобни звезди пораждат излъчвания, които може да достигнат до Земята, да затруднят функционирането на космически апарати и да окажат въздействие върху йоносферата.\n\r\nРезултатите от компютърно моделиране показаха, че е възможно да се стигне до поява на магнетари вследствие на сливане на две масивни звезди, при което възникват силни магнитни полета. При това получената вследствие на сливането звезда експлодира като свръхнова и именно това води до появата на екзотичния обект.\n\r\nМасивните звезди не притежават разположена близо до повърхността зона на конвекция, която поражда поява на външни магнитни полета. С подобна зона на конвекция разполага Слънцето. Но у 10 процента от масивните звезди все пак се наблюдава силно магнитно поле, макар да няма подробно обяснение на този феномен. Сред тях е Tau Scorpii, която се намира на 500 светлинни години от Земята и притежава активна магнитосфера. Масата на Tau Scorpii е 15 пъти по-голяма от слънчевата.\n                    \n                    \n                \n                \n                \n                \r\nСпециалисти използвали суперкомпютри в Хайделбергския институт за теоретични изследвания, за да обяснят загадъчните свойства на Tau Scorpii. Оказало се, че звездата принадлежи към т.нар. сини скитници. Смята се, че те са били подвластни на анормална звездна еволюция, тъй като са по-горещи и по-ярки от другите звезди на същата възраст. Вероятната причина за появата им е сливане на две звезди. Този феномен може да предизвика поява на необичайно магнитно поле.\n\r\nУчените заключили, че след като Tau Scorpii се превърне в свръхнова, ще се появи магнетар. Този екзотичен обект ще притежава магнитно поле, което е 100 милиона пъти по-силно от най-мощните създавани от хората магнитни полета. \r\n \r\n/БТА/\r\n ", "date": "2019.10.12", "title": "Учени разкриха загадка около произхода на магнетарите"}
{"url": "https://www.dnes.bg/world/2019/10/12/italiia-podkrepia-priemaneto-na-bylgariia-v-shengen.425897", "text": "България и Италия споделят обща позиция за необходимостта от усъвършенстване на европейската политика в областта на миграцията, при предоставянето на убежище и за засилване на охраната на външните граници на ЕС. Това подчертаха българският президент Румен Радев и италианският му колега Серджо Матарела, които разговаряха в Атина в рамките на 15-ата Среща на върха на парламентарните републики в Европейския съюз, съобщи прессекретариатът на президентството.\n\r\nИталия подкрепя присъединяването на България към Шенгенското пространство и работи за реализацията на този важен за страната ни приоритет, заяви на срещата президентът Матарела. \n\r\nРумен Радев припомни, че България е изпълнила техническите критерии за членство в Шенген още през 2011 г.\n                    \n                    \n                \n                \n                \n                \r\nДвамата откроиха позитивната тенденция в двустранния стокообмен, който надхвърля 4.8 млрд. евро през 2018 г., а Италия е на четвърто място по обем на инвестициите в българската икономика с 2,530 млрд. евро за последните две десетилетия. \n\r\nПрезидентът Матарела подчерта пред българския държавен глава, че италианският бизнес цени високо своите български партньори и присъединяването на страната ни към Шенгенското пространство допълнително ще стимулира италианските компании да инвестират у нас.\r\n ", "date": "2019.10.12", "title": "Италия подкрепя приемането на България в Шенген"}
{"url": "https://www.dnes.bg/mish-mash/2019/10/12/lichen-opit-koi-kozmetichni-proceduri-ne-preporychvame.425849", "text": "Красота, красота! Какво ли не бихме дали жените за нея. Стремим се да подчертаваме най-хубавите си черти или да се подлагаме на процедури, които да направят конкретни части от лицето ни абсолютно перфектни.\r\n \r\nИ тъй като работата в Tialoto.bg изисква да сме в час с новите козметични процедури, доста често ги изпробваме, за да видим дали всичките им обещания се изпълняват.\r\n \r\nЕ, аз имах няколко несполучливи опита с конкретни процедури и продукти, за които ще ви споделя.\r\n \r\nЕто 5 неща от индустрията на красотата, които не е сигурно дали бих пробвала втори път.\r\n \r\nБоядисване на вежди с къна\r\n \r\nПодчертавам, че е много вероятно аз да не съм се подложила на правилното място или да не е използван правилният продукт. Или просто моите очаквания са били твърде нереалистично завишени.\r\n \r\nБоядисването на веждите с къна е наистина супер процедура, която за мен лично обаче е адски нетрайна. Не ми стига смелост да се подложа на микроблейдинг, затова търся не толкова перманентни решения, но къната за вежди издържа само 3 седмици, след което отново се наложи да се върна към сенките за вежди и молива.\r\n \r\n", "date": "2019.10.12", "title": "Личен опит: Кои козметични процедури не препоръчваме?"}
{"url": "https://www.dnes.bg/notifikacii/2019/10/12/turciia-kym-zapada-priberete-si-boicite-na-id-ot-siriia.425898", "text": "Турция призовава страните от Запада да приберат от Сирия чуждестранните бойци от Ислямска държава и да ги предадат на съд в родината им, заяви председателят на турския парламент Мустафа Шентоп, предаде ТАСС.\r\n\r\nШентоп говори на Третата конференция на председателите на парламентите на Турция, Иран, Пакистан, Афганистан, Китай и Русия за борба с тероризма и за регионално сътрудничество, която се състоя в Истанбул.\n\r\n\"Ситуацията с чуждестранните бойци, които са се присъединили към Ислямска държава и Кюрдската работническа партия /ПКК/, са голямо изпитание за всички нас. Европейските страни, особено тези, които станаха източник на наплива на чуждестранни екстремисти, трябва да положат усилия и да ги изтеглят от региона, да ги предадат на съд и да ги превъзпитат\", каза Шентоп, цитиран от в. \"Йени шафак\".\r\n \r\n/БТА/\r\n\r\n ", "date": "2019.10.12", "title": "Турция към Запада: Приберете си бойците на ИД от Сирия!"}
{"url": "https://www.dnes.bg/temida/2019/10/12/vsichki-zadyrjani-za-alo-izmami-ot-vetovo-ostavat-v-aresta.425895", "text": "Всички осем задържани за телефонни измами от Ветово остават в ареста, реши Специализираният наказателен съд.\r\n\r\nСъдебният състав реши, че ако са на свобода, могат да се укрият или да извършат друго престъпление, като окажат натиск над свидетели, предаде БНТ.\n\n\r\nТелефонните измамници от Ветово бяха задържани при мащабна акция в сряда.\r\n\r\nРазследващите и прокуратурата до момента са събрали доказателства за извършени от тях 6 телефонни измами само през последните месеци.\r\n\r\nОт жертвите са взети 300 хиляди лева. Сред тях са и два емблематични случая – единият на измамено дете от Стара Загора, дало 40 000 лева на измамници, а вторият е на възрастен мъж от София, измамен със 130 хиляди лева.\r\n\r\nРазследващите имат данни за още десетки телефонни измами, дело на групата.\r\n\r\nПредстоят разпити на още много свидетели.\r\n ", "date": "2019.10.12", "title": "Всички задържани за ало измами от Ветово остават в ареста"}
{"url": "https://www.dnes.bg/politika/2019/10/12/1-mlrd-za-zemedelci-i-jivotnovydi-do-kraia-na-godinata.425896", "text": "Българските земеделци и животновъди ще получат близо един милиард лева - от 18 октомври до края на годината. Това обяви министърът на земеделието Десислава Танева. Тя и премиерът Бойко Борисов посетиха 15-тото юбилейно \"Национално животновъдно изложение Сливен 2019\". \n\r\nТанева разясни, че началото ще е на 18 октомври с националната преходна помощ, която е 55 процента от ставката за говеда и кози без селекционен контрол.\n\r\nПродължаваме с изплащането на държавната помощ за пчели за зимните пръскания, на 1 декември - обвързаната подкрепа за всички категории животни, всички схеми на сто процента окончателни плащания, разясни графика тя. \n\r\nПо думите й за пръв път в обичайната практика, за първа година, до 20 декември ще бъде платена мярка 13-1 /необлагодетелствани райони/. Парите ги има - национални и европейски, увери Танева.\n                    \n                    \n                \n                \n                \n                \r\nС Горанов /Владислав Горанов, министър на финансите - бел.реп./ и Танева сме се разбрали преди Нова година, около Коледа, да направим всички плащания и хората да са доволни, обобщи премиерът Бойко Борисов, цитиран от БТА.\n\r\n ", "date": "2019.10.12", "title": "1 млрд. за земеделци и животновъди до края на годината"}
{"url": "https://www.dnes.bg/politika/2019/10/12/borisov-briuksel-da-spre-s-napadkite-zashtoto-turskata-granica-e-tuk.425891", "text": "Към днешна дата мога да потвърдя, че с президента Ердоган имаме ясна договорка на базата на споразумението, на базата на добросъседството, и турските власти абсолютно стриктно, коректно спазват споразумението към България. Това коментира премиерът Бойко Борисов.\n\r\nБорисов е категоричен, че споразумението с Турция трябва да работи. „Ще настоявам колегите в Брюксел да спрат с тези нападки непрекъснато, защото Брюксел е далеч, турската граница е тук и там /Турция-бел.ред./ има близо четири милиона бежанци“, подчерта премиерът.\n\n\r\n\"Нито лагери, нито огради, нито каквито и да било мерки могат да ги спрат, ако почнат да идват със стотици хиляди“, заяви Борисов.\n                    \n                    \n                \n                \n                \n                \r\nМинистър-председателят подчерта за пореден път, че към момента имаме нула миграционен натиск, затова не вижда никакъв смисъл нито да строим, нито да се подготвяме с лагери.\n\r\nСпоред него решението е дипломацията, натискът, спирането на военните действия, регулирането на събитията в Сирия. \"Нито огради, нито армия, нищо не може да ни спаси, ако са жени и деца и ги нахвърлят ей така по оградата , какво ще правим\", коментира Бойко Борисов, цитиран от БТА.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.10.12", "title": "Борисов: Брюксел да спре с нападките, защото турската граница е тук!"}
{"url": "https://www.dnes.bg/index/2019/10/12/trymp-iska-revoliuciia-na-pazara-na-avtomobili-v-sasht.425882", "text": "Автомобилният пазар в САЩ се намира на прага на нова революция, след като президентът на страната Доналд Тръмп обяви намеренията си да увеличи интереса към новите машини. Засега не е ясно какво ще излезе от това, но намеренията му са напълно сериозни.\n\r\nТръмп настоява за приемането на редица мерки, които ще позволят средната цена на новите автомобили в САЩ да бъде намалена с 3500 долара, съобщи .\n\r\nАко се отчете фактът, че Toyota Corolla например в базовата си версия струва минимум 19 600 долара, падането на цената е доста сериозно.\n\r\n\"Автомобилите са прекалено скъпи. Имаме намерение да намалим  цените им средно с 3500 долара, като едновременно с това ги направим не само по-достъпни и по-безопасни. Сега някои от тях са като папиемаше и се огъват много лесно при удар\", обясни Тръмп, но не уточни точно какви мерки ще предприемат властите.\n                \n                \n                \r\nПрезидентът каза още, че активното купуване на нови автомобили ще позволи понижаване на вредните емисии. Едновременно с това от пътищата ще бъдат премахнати старите коли и това също ще окаже позитивно влияние върху околната среда.\r\n\r\n ", "date": "2019.10.12", "title": "Тръмп иска революция на пазара на автомобили в САЩ"}
{"url": "https://www.dnes.bg/notifikacii/2019/10/12/germaniia-spira-iznosa-na-oryjiia-za-turciia.425912", "text": "Германия забрани износа на оръжие за Турция в отговор на офанзивата на Анкара срещу кюрдската милиция \"Сили за защита на народа\" в североизточната част на Сирия, съобщава германският седмичник \"Билд ам зонтаг\", цитиран от ДПА. \n\n\n\"На фона на турската военна офанзива в Североизточна Сирия германското федерално правителство няма да издава никакви нови разрешения за доставка на военно оборудване, което Турция би могла да използва в Сирия\", заяви пред вестника германският външен министър Хайко Маас. \n\r\nТой подчерта, че правителството и досега е спазвало строги правила за износа на оръжие за Турция, особено след действията на Анкара в района на Африн.\n                \n                \n                \r\nЗа миналата година Германия е изнесла за Турция оръжия на стойност 242,8 милиона евро, което се равнява на почти една трета от целия германски оръжеен износ (770,8 милиона евро). През първите четири месеца на тази година Анкара е получила от Берлин оръжия на стойност 184,1 милиона евро.\r\n", "date": "2019.10.12", "title": "Германия спира износа на оръжия за Турция"}
{"url": "https://www.dnes.bg/index/2019/10/12/helena-bonym-kartyr-na-sreshta-s-pokoinata-princesa-margaret.425855", "text": "Само един месец ни дели от новите епизоди на \"Короната\". Третият сезон на кралската драма ще започне на 17 ноември и ще бъде излъчван по интернет платформата Нетфликс. Историята разказва за царуването на Елизабет II като покрива няколко различни периода. \r\nПървият сезон показа как кралицата се жени за принц Филип през 1947 година и как преминават първите й години на трона. Следващият сезон разказва за периода между 1956 г. до 1964 г. Сега, феновете нямат търпение да разберат как ще се развият събитията, като са им обещани появите на Маргарет Тачър и принцеса Даяна. Но, това е доста по-късно през годините.\r\n \r\nВ момента Нетфликс се готви за излъчването на третия си зеон, който ще покрие годините между 1965 до 1977 година. Оливия Колман ще влезе в ролята на кралица Елизабет II, замествайки младата версия, изиграна от Клеър Фой. Най-очакваната поява обаче е тази на Хелена Бонъм Картър, която ще влезе като принцеса Маргарет.\r\n \r\nЯвно актрисата е приела много насериозно ролята, тъй като самата тя призна, че е наела медиум, който да й помогне да се свърже с духа на покойната принцеса. Маргарет умира през 2002 година на 71-годишна възраст. \r\n \r\n\r\n ", "date": "2019.10.12", "title": "Хелена Бонъм Картър на \"среща\" с покойната принцеса Маргарет"}
{"url": "https://www.dnes.bg/notifikacii/2019/10/12/shte-uspee-li-djonsyn-v-nai-goliamoto-si-izpitanie.425913", "text": "Ако британският премиер Борис Джонсън успее да договори сделка за начина, по който Великобритания ще се раздели с Европейския съюз (ЕС), остава въпросът дали той ще може да я прокара и в парламента. Според Джонсън липсата на публичен отзвук вероятно е положителна, пише . \n\r\nПреговорите на Тереза Мей, предшественикът на Джонсън, с блока течаха на фона на гневни предупреждения от членовете на парламента и нейната Консервативна партия. Голяма част от тях, включително и Джонсън, бяха решени да не подкрепят сделката на Мей, още преди реално да съществува такава. \n\n\nВ петък обаче нямаше предупредителни сигнали, излъчвани по новинарските канали, липсваха и демонстрации по Даунинг Стрийт.\r\n                \n                \n                \n\r\nИма 28 консервативни депутати, които отдавна отказват да гласуват в подкрепа на каквото и да е споразумение за Brexit.\n\r\nДо преди месец тези тори все още обещаваха, че ще гласуват против всяко споразумение, което не одобрят, вярвайки, че алтернативата ще е напускане на ЕС без сделка на 31 октомври - изход, който някои от тях търсят. Приемането на закон обаче, с който да се забрани “твърдия” Brexit, ги накара да преосмислят доколко идеята е реалистична.  \n\r\n\n\r\nЕдно от основните опасения на поддръжниците на Brexit е, че вместо процесът да протече този месец, той може да бъде отложен. Това потенциално може да доведе до предсрочни парламентарни избори, на които партия Brexit на Найджъл Фараж да отнеме властта от консерваторите, а подобен развой да доведе до нов референдум за Brexit.\n\r\nВъпросът пред тези тори сега е дали Brexit по начин, който не харесват, е по-добра идея от липсата на Brexit като цяло.\n\r\nПред същия въпрос е изправена и Демократичната юнионистка партия на Северна Ирландия. Нейните членове за момента също остават тихи. Джонсън вече разговаря с лидера на DUP Арлен Фостър, за да го държи информиран.\n\r\nФостър публикува уклончиво изявление в петък, чрез което стана ясно, че партията не е взела твърдо решение. Ако Джонсън успее да ги запази като поддръжници, подкрепата на искащите \"твърд\" Brexit тори ще му бъде гарантирана.\n\r\n\n\r\nРешението на DUP е сложно, защото Brexit без споразумение ще оттегли избирателите им, тъй като бизнесите на голяма част от тях са около границата с Република Ирландия.\n\r\nКритична за Джонсън е и Лейбъристката партия. Този месец 19 лейбъристи подписаха писмо с призив ЕС да работи с Джонсън. Това може би показва готовността на опозицията за подкрепа на бъдеща сделка. \n\r\nГоляма част от 22-мата депутати, които миналия месец напуснаха Консервативната партия, също биха били склонни да подкрепят сделка, но не всички. Ако Джонсън постигне споразумение, чийто резултат те сметнат, че ще доведе до отдалечени отношения с ЕС, тяхната подкрепа е гарантирана.\n\r\nВсичко все още обаче е далеч от сигурно. До голяма степен развитията зависят от това как споразумението, ако се постигне такова, ще изглежда. За момента за Джонсън мълчанието е злато. ", "date": "2019.10.12", "title": "Ще успее ли Джонсън в най-голямото си изпитание?"}
{"url": "https://www.dnes.bg/index/2019/10/12/zaradi-izbora-na-volkswagen-li-upravliavashti-v-turciia-smeniha-audi-s-passat.425906", "text": "Изборът на Турция за място на новия завод на Volkswagen вече води и до първите промени в автопарка на управляващите. Местните чиновници от Партията на справедливостта и развитието на президента Реджеб Ердоган трябва задължително да преминат на Volkswagen Passat, след като досега ползваха модели на Audi, съобщава .\n\r\nЗаповедта на президента е в сила от 1 октомри, като тя засяга най-висшите му съпартийци. Те трябва задължително да преминат на новото поколение на VW Passat, като по този начин ще подкрепят местното производство. Това явно е част от споразумението с ръководството на германския концерн и придставлява сериозна пиар-акция за марката Volkswagen и за VAG. Засега заповедта се отнася само за висшето ръководство и включва 19 нови автомобила.\n                \n                \n                \r\nПодмяната на автопарка на управляващите ще продължи до края на годината, когато изтича договора за автомобилите Audi. Според експерти това ще доведе до прецедент и примерът на висшето ръководство ще бъде последват от хиляди чиновници на по-ниски нива в йерархията.\n\r\nНовият завод на VAG в Турция ще се специализира имено в производството на новия VW Passat, на който ще се пада около 2/3 от продукцията. В предприятието ще се сглобяват и модели на Skoda.\r\nОчакваният обем на производство е 300 000 бройки на година, като за целта ще бъдат открити 5000 нови работни места.", "date": "2019.10.12", "title": "Заради избора на Volkswagen ли? Управляващи в Турция смениха Audi с Passat"}
{"url": "https://www.dnes.bg/index/2019/10/12/ekspert-turciia-ne-moje-da-podkara-3-6-mln-bejanci-kato-stado-kym-evropa.425890", "text": "Цел номер едно на Турция е да не се създаде кюрдска държава и това е в основата на нейната операция в Сирия, заяви бившият зам.-министър на външните работи Милен Керемедчиев пред bTV.\n\r\n„Има 20-милионното кюрдско население, което е разпръснато по целия свят, то е единственото, което няма собствена държава\", отбеляза експертът по международни отношения.\n\r\nЩо се отнася до заплахата на Ердоган да наводни Европа със сирийски бежанци, Керемедчиев смята, че тя е трудно изпълнима, тъй като тези бежанци не са концентрирани на едно място и не могат да бъдат подкарани като стадо, а подобна операция изисква огромна логистика.\n\r\nТурция може обаче да изпрати групи от 5 000-10 000 мигранти на границата си с държавите от ЕС, но това може да има неочакван ефект и да втвърди позицията на Европа към Ердоган и неговото управление.\n\n\n\r\n                \n                \n                „Открай време Ердоган има този агресивен начин на поведение към европейските лидери, но той доста подценява дипломатичността, с която до момента му се отговаря\", коментира Керемедчиев.\n\r\nТурция има голямо и активно население, може да защитава своя суверенитет, но  ЕС е един от основните ѝ икономически партньори и най-голям инвеститор в югоизточната ни съседка, която в момента изобщо не е цветущо икономическо състояние.\n\r\nИменно заради икономическите проблеми Ердоган се бореше толкова много за привличането на инвестицията на „Фолксваген”, отбеляза Керемедчиев.\r\n ", "date": "2019.10.12", "title": "Експерт: Турция не може да подкара 3,6 млн. бежанци като стадо към Европа"}
{"url": "https://www.dnes.bg/index/2019/10/12/puskat-na-pazara-maratonki-sys-svetena-voda-i-razpiatie.425878", "text": "Фирмата \"Найки\" пуска на пазара маратонки със светена вода в подметките и разпятие, висящо на връзките, съобщава в. \"Метро\".\r\n\r\nБогохулният донякъде продукт носи търговската марка Air Max 97. \r\n\r\nВ резервоарче в подметките на маратонките са складирани 60 милилитра светена вода от река Йордан.\r\n\r\nНовият артикул бързо беше кръстен \"Обувките на Исус\". За да бъде всичко богоугодно, те носят и псалм от Евангелието на Матея.\r\n\r\nЦената на новите маратонки е 3000 долара. Шегаджии се будалкат в мрежата, че в скоро време трябва да очакваме от \"Найки\" и маратонки с бранд Юда Искариотски.\r\n/БТА/\r\n ", "date": "2019.10.12", "title": "Пускат на пазара маратонки със светена вода и разпятие"}
{"url": "https://www.dnes.bg/index/2019/10/12/izlygan-s-goliama-suma-pari-zastrelial-brokerkata.425871", "text": "Станка Марангозова, която е била разследваната за пране на пари и финансови измами, е застреляна от излъган от нея с голяма сума. Това е една от основните версии на криминалистите за убийството на 47-годишната жена. Тя бе гръмната в главата в четвъртък вечерта пред блок 18 в столичния кв. “Младост”.\n\r\nМалко преди да паркира автомобила си “Пежо”, към нея се приближил килърът и стрелял право в главата й. По време на огледите край пежото бяха открити три гилзи. Имало и бяла роза – символ на мафиотите по света за предупреждение. Предполага се и, че тя е била използвана от убиеца за прикритие на пистолета, пише „Труд“.\n\r\n“За момента версията е неуредени финансови отношения, но не може да изключим и версията за лични мотиви. Срещу потърпевшата жена назад във времето е имало доста жалби от доста граждани и фирми заради финансови операции, които водят до големи печалби. Общо казано – пирамида. Това е за периода между 2009 и 2012. Тя е била и изнудвана от хора, които най-вероятно са били потърпевши от нейни действия. Не са едно и две лицата, които са пострадали от нея. Последното досъдебно производство е, че тя е пострадала от лица, които я изнудват, че е взела 150 000 евро, за да ги вложи в борсови операции, които да доведат до по-големи печалби. Търсим мотив, но в последните 10 години мотиви има много”, каза шефът на националната полиция Христо Терзийски.\n\n\r\n                \n                \n                Според него в последно време тя се занимавал със счетоводство за фирми, но то не било легализирано в счетоводна къща. \n\r\nВ специализираната прокуратура няма данни Марангозова да е била обвиняема, а пострадала от организирана престъпна група, защото е била изнудвана, каза и говорителят на спецпрокуратура Сийка Милева.\n\r\nПрез годините срещу Марангозова е имало няколко разследвания. Представяла се финансов брокер, който се занимава с доверително управление на ценни книжа или пари. Обещавала на клиентите си, че ще умножи предоставените от тях суми със сделки на различни борси.\n\r\nЗа първи път тя е арестувана от ДАНС във Враца през 2011 г. за пране на пари. В различни медии се твърди, че тя е била обект на разработка заради финансова пирамида, през която са превъртени над 65 милиона лева. Има информации и че сумата е 28 милиона лева. Дори се говореше, че нейни жертви са станали Румен Николов-Пашата и Димитър Желязков-Митьо Очите. Това обаче не бе потвърдено от разследващи.\n\r\nСпоред справки Софийската градска прокуратура е прекратила разследването си срещу Марангозова преди три години и го е изпратила на районната прокуратура. Обвинението срещу нея е за документни измами за 1,4 млн. лв и е внесено в съда през 2016 г.\n\r\nПрез 2013 г. тя попадна в медиите, след като се барикадира в мезонет в София в опит да спре съдия изпълнител. Малко след това тя разказа, че била изнудвана от Иво Масларов, син на бившата социална министърка Емилия Масларова. Според Марангозова той й дал 150 000 евро, които тя да управлява, но искал печалба от 15 до 30% върху сумата. Самият Масларов обаче заяви тогава, че дал назаем парите на Марангозова. След като не си ги получил обратно, продал дълга на фирма за събиране на задължения.\n\r\nНа името на Марангозова има регистрирани няколко фирми, които са с различен предмет на дейност. Някои от тях вече са собственост на банки.\n\r\nЗапознати коментираха, че Марангозова може да е била подставено лице и да е въртяла финансовите операции за мафиотски структури, но е решила да проговори. С куршумите устата й е била запушена.\r\n ", "date": "2019.10.12", "title": "Излъган с голяма сума пари застрелял брокерката"}
{"url": "https://www.dnes.bg/blizak-iztok/2019/10/12/trymp-zaplashi-turciia-erdogan-obache-niama-da-otstypva.425870", "text": "Действията на Анкара може да нанесат \"сериозни щети\" на взаимоотношенията с Вашингтон, предупреди американският президент Доналд Тръмп, като заплаши Турция с \"унищожителни санкции\".\n\r\n„Турция и кюрдите се бият от стотици години. Ние не се месим, но имаме могъща финансова сила, която е още по-усилена, откакто съм президент. И ако Турция направи нещо, което не трябва, то ние ще им наложим санкции, които много малко страни преди това са виждали“, каза Тръмп.\n\r\nТой изтъкна, че  има добри отношения с Турция, но не иска те да убиват много хора при операцията си в Североизточна Сирия.\n\r\nПо-рано американският министър на финансите Стивън Мнучин съобщи, че президентът е разрешил въвеждането на много сериозни санкции срещу Турция, след като тя започна офанзивата си в Сирия.\n\n\n\n\r\n                    \n                    \n                \n                \n                \n                Манучин заплаши с опустошителни действия заради турските действия. „Това са много мощни санкции. Надяваме се, че няма да се наложи да ги използваме. Но можем да сринем турската икономика, ако се наложи “, заяви американският финансов министър пред репортери.\n\r\nЗасега наказателните мерки не са активирани, но може да бъдат задействани при необходимост, уточни Мнучин. Американските финансови институции са били уведомени да бъдат внимателни и че може да бъдат наложени санкции на Турция.\n\r\nТръмп е обезпокоен да не би турските въоръжени сили да вземат на прицел цивилни и иска да даде ясно да се разбере, че Турция не бива да \"позволи на нито един боец на (групировката \"Ислямска държава\", държан в плен от кюрдските милиции в Сирия) да избяга\", подчерта Мнучин.\n\r\nТурция обаче заяви, ще продължи непоколебимо военната си операция в Сирия.\n\r\nТурският президент Реджеп Ердоган заяви, че Анкара няма да спре операцията срещу подкрепяните от Запада кюрдски сили независимо от заплахите, предадоха Франс прес и Ройтерс.\n\r\n\"Няма значение какво казват някои, ние няма да спрем тази операция\", заяви в реч в Истанбул Ердоган за операцията срещу кюрдски Сили за защита на народа (СЗН) в Североизточна Сирия.\n\r\nПолучаваме заплахи от ляво и от дясно да спрем, но няма да отстъпим, каза той.\n\r\nТурция твърди, че целта на операцията е да създаде по границата си \"зона за сигурност\", навлизаща на 32 километра навътре в Сирия, която да я отдели от териториите, контролирани от СЗН.\n\r\nЩе продължим битката си, докато всички терористи се прехвърлят на юг от тази 32-километрова зона, каза Ердоган.\n\r\nМеждувременно френският президент Еманюел Макрон призова за \"възможно най-бързо\" спиране на турската военна операция в Северна Сирия, предаде Франс прес, като се позова на Елисейския дворец.\n\r\nВ телефонен разговор с американския си колега Доналд Тръмп Макрон \"подчерта необходимостта преди всичко да не бъде допуснато каквото и да било активизиране на Даеш (групировката \"Ислямска държава\") в региона, да бъдат подкрепяни тези, които се сражаваха на терен заедно с нас срещу терористите, и да бъде защитено цивилното население\".\n\r\nФренският президент отбеляза, че \"турската офанзива трябва да бъде спряна възможно най-бързо. Франция и Съединените щати, които споделят общи безпокойства, ще се координират в тясно сътрудничество през следващите дни\", каза Елисейският дворец в изявление. \r\nВчера турските въоръжени сили засилиха кампанията си в Северна Сирия, като президентът Реджеп Тайип Ердоган обяви, че операцията ще продължи въпреки американските предупреждения, припомня Франс прес, цитирана от БТА. Ройтерс отбелязва, че офанзивата е предизвикала риск от хуманитарна катастрофа и е повдигнала въпроси за политиката на Тръмп в региона.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.10.12", "title": "Тръмп заплаши Турция, Ердоган обаче няма да отстъпва"}
{"url": "https://www.dnes.bg/football/2019/10/12/balykov-dovolen-prez-mart-shte-doide-deniat-na-istinata.425872", "text": "Селекционерът на българския национален отбор Красимир Балъков сподели след равенството на \"трикольорите\" с Черна гора (0:0), че е доволен от представянето на футболистите си. \n\r\n\"Показахме характер, искахме на всяка цена да победим, през второто полувреме имахме спад около 10-15 минути. Излязохме от този спад и бяхме отборът, който искаше повече да победи.\n\r\nИмахме положения, които не реализирахме, противникът също имаше едно-две положения. Направихме позитивна крачка напред. Попето игра до Кристиян Малинов, с двама странични нападатели, с Краев отпред искахме да имаме напред повече футболисти.\n\r\nСлед почивката Черна гора вдигна оборитите, не можахме да влезем в ритъма, наложи се да правим смени. Попето играе на тази позиция, на която играе в клуба си. Просто е малко изморен, което е логично“, каза Балъков.\n\r\n                    \n                    \n                \n                \n                \n                „Имаше желание за победа, това е най-важното. Доволен съм от всички, които играха - и за Занев, и Гошо Пашов си свършиха работата. Пашов игра за втори път в националния отбор, хубаво е, че го пуснах срещу Ирландия и днес свърши работата“, оцени Балъков.\n\r\n„Малко светлинка в тунела, откакто аз съм дошъл. Състезателите с всяка точка или три добиват увереност, чака ни много сериозен мач с Англия.\n\r\nХубаво е да има такива срещи - с характер, за да може да сме готови за март месец, когато може би ще дойде денят на истината\", каза селекционерът.\r\nМеждувременно Чехия постигна изненадваща победа с 2:1 след обрат срещу Англия в европейска квалификация, която се игра на стадион „Синобо Стейдиъм” в Прага.\n\r\nКейн откри за гостите от дузпа в 5-ата минута, а четири след това Брабец изравни резултата. За крайния резултат точен бе Ондрашек в 85-ата минута.\n\r\nПри успех днес англичаните щяха предсрочно да си осигурят класиране на еврофиналите, но отборът ще трябва да изчака още. \n\r\nВъпреки загубата„Трите лъва” са лидери в Група „А” с актив от 12 точки, докато чехите са втори със същия брой точки, но и мач повече.\r\n\r\n ", "date": "2019.10.12", "title": "Балъков доволен: През март ще дойде денят на истината"}
{"url": "https://www.dnes.bg/world/2019/10/12/iaponiia-se-gotvi-za-nai-moshtniia-taifun-ot-nad-60-g.425873", "text": "Япония се готви за най-мощния тайфун, който ще я връхлети, от повече от 60 години.\n\r\nНационалната метеорологична служба сравни Хагибис с тайфуна Ида, който през 1958 г. отне живота на над 1200 души.\n\r\nБлизо 10 милиона души в Япония се готвят за евакуация. Над 7,6 милиона са били посъветвани да започнат да се подготвят, а повече от 1,7 милиона - за непосредствена евакуация, съобщи ТАСС.\n\r\nВ столицата Токио повечето ресторанти, магазини и аптеки днес са затворени.\n\r\nХагибис се придвижва към Япония от югоизток с 25 км/ч и пориви на вятъра, достигащи скорост от близо 200 км/ч. Очаква се тайфунът да достигне Токио около 21 ч. (15 ч. българско време) днес.\n\r\nВ Япония вече бе съобщено за първа жертва и за щети, причинени от Хагибис.\n                    \n                    \n                \n                \n                \n                \r\n40-годишен шофьор е загинал, след като бурен вятър буквално изхвърлил колата му от пътя в съседната на Токио префектура Чиба, съобщи още ТАСС.\n\r\nВ същия регион четирима души са били ранени при срутването на къща. Над 750 000 домакинства в Чиба са без ток.\n\r\nНад 1600 вътрешни полета бяха отменени. Ще бъдат анулирани и всички международни полети, които бяха предвидени тази нощ от летищата на Токио.\n\r\nНасрочените за днес квалификации от Формула 1 за Голямата награда на Япония, както и две срещи от Световното първенство по ръгби, на което страната е домакин, бяха отменени.\n\r\n\"Хагибис\" означава \"бързина\" или \"скорост\" на един от езиците, говорени във Филипините, отбелязва Ройтерс, цитирана от БТА.\r\n ", "date": "2019.10.12", "title": " Япония се готви за най-мощния тайфун от над 60 г."}
{"url": "https://www.dnes.bg/stranata/2019/10/12/slyncheva-i-oshte-po-topla-sybota-sys-slab-iujen-viatyr.425875", "text": "Днес ще е предимно слънчево. Дневните температури ще се повишат още малко и максималните ще са между 21 и 26 градуса, съобщиха от НИМХ.\r\n\r\nАтмосферното налягане е по-високо от средното за октомври - след обяд слабо ще се понижи. \r\n\r\nВ сутрешните часове на отделни места в котловините ще има краткотрайна мъгла или ниска облачност. През деня ще се появи слаб южен вятър.\r\n\r\nНад Черноморието ще е слънчево, преди обяд с временни увеличения на облачността. Ще духа слаб до умерен юг-югоизточен вятър. Максималните температури на въздуха: 20-23 градуса. Температурата на морската вода е 19-21 градуса. Вълнението на морето ще е 1-2 бала.\r\n\r\nНад планините ще е предимно слънчево. По-значителна облачност ще има преди обяд над масивите от Югозападна България. Вятърът ще е слаб, предимно от запад-югозапад. Максимална температура на височина 1200 метра около 17 градуса, на 2000 метра - около 11 градуса.\r\n ", "date": "2019.10.12", "title": "Слънчева и още по-топла събота, със слаб южен вятър"}
{"url": "https://www.dnes.bg/world/2019/10/12/hiliadi-s-greta-tunberg-na-stachka-za-klimata-v-denvyr.425874", "text": "Грета Тунберг се включи в стачка за климата в Денвър, предаде Асошиейтед прес.\n\r\nМладите хора трябва да са готови да продължат да стачкуват, за да призоват за действия за климатичните промени, каза шведската тийнейджърка, която се превърна в \"лице\" на движението. Тя добави, че е насърчена от големия брой хора, подкрепящи нейната кауза.\n\r\nНяколко хиляди души се включиха в стачката за климата в Денвър.\n\r\nОнези, които подкрепят нашата кауза, дават \"истинска надежда\", заяви 16-годишната екоактивистка.\n\r\nГрета Тунберг отново порица световните ръководители, че не правят достатъчно за климата и пренебрегват науката. \"Как смеят те?\", попита на няколко пъти тя, визирайки лидерите, към които директно се обърна със същия въпрос на срещата на върха на ООН за климата миналия месец в Ню Йорк.\n\n\r\n                    \n                    \n                \n                \n                \n                Някои от присъстващите започнаха да скандират нейните думи.\n\r\nГрета Тунберг говори по-малко от 10 минути към края на демонстрацията, в която участваха предимно млади активисти.\n\r\nШведската тийнейджърка пристигна в САЩ с яхта през декември, за да агитира в полза на своята кампания. Тя ще обикаля Америка няколко месеца, като накрая ще присъства на конференция на ООН за климата през декември в Чили.\n\r\nДжейн Фонда междувременно бе задържана на Капитолия във Вашингтон, докато протестираше мирно срещу климатичните промени, съобщи Асошиейтед прес, цитирана от БТА.\n\r\nПолицаи сложиха белезници на 81-годишната актриса и я отведоха до полицейски автомобил. Видеозапис на ареста бързо се разпространи в интернет.\n\r\nФонда бе сред 16-те души, задържани за участие в незаконен протест. Тя бе освободена няколко часа по-късно.\n\r\nПреди да бъде задържана, Фонда произнесе реч, в която нарече климатичните промени \"колективна криза, която изисква колективни действия сега\".\n\r\n ", "date": "2019.10.12", "title": "Хиляди с Грета Тунберг на стачка за климата в Денвър"}
{"url": "https://www.dnes.bg/notifikacii/2019/10/12/osydiha-bylgarin-opital-da-ubie-bivshata-si-jena-v-italiia.425876", "text": "Съдът в южноиталианския град Фоджа осъди на 8 г. затвор 41-годишния българин Божил Христов за тормоз и опит за убийство на бившата му приятелка. \n\r\nХристов беше арестуван по тези обвинения през ноември 2018 г. \n\r\nЕдинствено навременната намеса на карабинерите спасила от смърт 31-годишната жертва, пише „24 часа“.\n\r\nХристов е осъден и да заплати съдебните разноски, както и щети в полза на жертвата, които ще бъдат определени в отделен процес. Той обаче трябва да плати веднага 10 000 евро.\n\r\nСлучаят с опита за убийство датира от края на ноември 2018 г., когато карабинери на Сан Северо били привлечени от виковете за помощ на българка. Тя била застигната от бившия си мъж, който я завлякъл насила във входа на близка сграда. \n                \n                \n                \r\nКарабинерите успели да спасят жената, която вече била припаднала. \n\r\nМесеци наред тя била преследвана и тормозена от бившия си мъж, с когото живеела на съпружески начала в Еболи и който не се помирявал с раздялата.\n\r\n ", "date": "2019.10.12", "title": "Осъдиха българин, опитал да убие бившата си жена в Италия"}
{"url": "https://www.dnes.bg/usa/2019/10/12/pojari-v-kaliforniia-obilen-sniag-v-severna-dakota.425877", "text": "Пожарите в Южна Калифорния причиниха смъртта на двама души. Над 100 000 души бяха евакуирани от съображения за сигурност северно от Лос Анджелис, където пламъците унищожиха много сгради, предаде Франс прес.\n\r\n89-годишна жена е загинала при пожар на паркинг за каравани в Калимеса, на стотина километра източно от Лос Анджелис. Той тръгнал от боклукчийски камион, събраните в който отпадъци пламнали и шофьорът ги изсипал край пътя.\n\r\nМъж на около 50 години починал от сърдечна недостатъчност, докато се опитвал да спаси къщата си от огъня на двайсетина километра северно от Лос Анджелис.\n\r\nТоплите и сухи ветрове в района благоприятстват разпространението на пламъците.\n\r\nКомпанията \"Пасифик газ енд илектрик\" съобщи, че е възстановила електроснабдяването на 97 процента от засегнатите около 2 милиона души, предаде Асошиейтед прес.\n                    \n                    \n                \n                \n                \n                \r\nСамо 21 000 от 738-те хиляди жилищни сгради и търговски обекти, електрозахранването на които умишлено бе прекъснато, за да не избухнат нови пожари, остават без ток.\n\r\nВ сряда и четвъртък в югозападния американски щат духаше силен вятър с пориви до 112 км/ч. Компанията оператор съобщи за 30 случая на нанесени щети на нейната електропреносна мрежа.\n\r\nИ докато Калифорния е в пламъци, Северна Дакота е в снежен капан, пише БТА. Между 30 и 60 сантиметра сняг са паднали според прогнозите в северния американски щат вчера. Скоростта на поривите на вятъра надхвърля 100 км/ч.\n\r\nВ Бисмарк, столицата на Северна Дакота, до вчера сутринта бяха паднали 33,5 сантиметра сняг, като днес се очакват нови валежи.\n\r\nЗасегнати са и части от щатите Южна Дакота, Небраска и Минесота.\n\r\n20-годишен мъж е загинал, а двама души са били ранени, при катастрофа на заледен път в Западна Небраска в четвъртък вечерта.\n\r\n ", "date": "2019.10.12", "title": "Пожари в Калифорния, обилен сняг в Северна Дакота"}
{"url": "https://www.dnes.bg/obshtestvo/2019/10/12/150-g-ban-svoboden-vhod-v-muzei-i-botanicheskata-gradina.425880", "text": "За 150-годишнината на Българската академия на науките днес музеите и Ботаническата градина на Академията ще са със свободен вход за посетителите. Това съобщи пресцентърът на БАН.\r\n\r\nПосетителите ще могат да посетят днес безплатно Националния археологически музей, Националния природонаучен музей, Националния етнографски музей, Националния антропологичен музей и Ботаническата градина на БАН.\r\n ", "date": "2019.10.12", "title": "150 г. БАН: Свободен вход в музеи и Ботаническата градина"}
{"url": "https://www.dnes.bg/kino/2019/10/12/da-jiveesh-v-slojno-vreme-v-izpepeleni-ot-slynceto.424422", "text": "Годината е 1936 г. \"Сталинизмът\" през погледа на режисьора Никита Михалков е разгледан в \"Изпепелени от слънцето\". Сюжетът ни среща с героя на революцията полковник Котов, който се наслаждава на спокойното лято във вилата си, заедно с младата си съпруга, 6-годишната им дъщеря Надя и техни семейни приятели.\r\nОбрат в идилията им повежда братовчедът на Котов - Дмитри, който идва от Москва и омайва жените и малката Надя с интересните си игри и уменията си да свири на пиано.\r\nЧарът на Дмитри, обаче не може да подлъже самият Котов, който усеща, че братовчед му крие тайни, покрай любопитни посреднощни обаждания.\r\nВремето е сложно, а Михалков го улавя много точно и внимателно описва сложните отношения между двете страни на бариерата. Държавната машина влияе върхи личния живот на всеки.\n                    \n                    \n                \n                \n                \n                \r\n\"Изпепелени от слънцето\" печели „Оскар“ за най-добър чуждоезичен филм през 1995 година. В ролите ще видим Никита Михалков, Олег Меншиков, Вячеслав Тихонов, Ингеборга Дапкунайте.\n\r\n Гледайте \"Изпепелени от слънцето\" на 12 октомври от 22.30 часа по телевизия .\n\r\n\r\n ", "date": "2019.10.12", "title": "Да живееш в сложно време в \"Изпепелени от слънцето\""}
{"url": "https://www.dnes.bg/index/2019/10/12/korupcionen-skandal-i-seks-afera-raztyrsvat-sistemata-orban.425879", "text": "Всички в Унгария говорят за това: името на известен кмет от обкръжението на Виктор Орбан бе замесено в секс афера и корупционен скандал. Местните избори тази неделя могат да се превърнат в референдум за системата Орбан.\n\r\nМестните избори в Унгария никога не са имали силен заряд. До голяма степен и защото през последните 10 години правителството на Виктор Орбан постепенно лиши някога силните самоуправляващи се общини от техните правомощия и хиперцентрализира страната. Но този път нещата са различни: нито едни местни избори след падането на комунизма не са имали толкова голямо символично значение за страната, колкото предстоящите тази неделя, пише .\n                \n                \n                \r\n\n\r\nПричините са основателни: в действителност от 2010 година Виктор Орбан управлява страната с мнозинство от две трети, а неговата партия “Фидес” доминира в общинското самоуправление в почти цялата страна. Този път обаче на много места разединената опозиция реши да се обедини и излъчи общ кандидат. Включително в столицата Будапеща, където левият Гергей Карачон е кандидатът на опозицията. Според последните резултатите от допитванията, той печели почти същото одобрение като Ищван Тарлош, издигнат от партията “Фидес”.\n\r\nАко опозицията спечели изборите със стратегията си да издига общи кандидати, надеждата, че съкрушителното превъзходство на Орбан може да бъде пречупено, ще продължи да съществува. При загуба обаче вероятно това ще бъде краят на опозицията в този ѝ вид. От друга страна загубата на местната власт в Будапеща или на други места в страната би нанесла чувствителен удар на Орбан.\n\r\nЕдва ли е голяма изненада, че той и партията му “Фидес” водиха много нечестна и мръсна предизборна кампания, в която политическата култура на Унгария достигна ново дъно. Кандидатите на опозицията бяха тормозени от полицията, техни предизборни прояви бяха смущавани от активисти на “Фидес”, а управляващите съчиняваха възмутителни лъжи относно предполагаемите планове на опозиционните кандидати да заселят голям брой мигранти в Унгария. В същото време Орбан заплаши косвено със спиране на финансовото кранче онези градове и общини, в които кандидати на опозицията спечелят изборите. \r\n\n\r\nНо ето че избухна корупционен скандал около един от най-успешните кметове от “Фидес” - Жолт Боркай. Някогашният олимпийски шампион по гимнастика е кмет на северозападния град Дьор, в който има завод на “Ауди”- една от най-важните инвестиции за унгарската икономика.\n\r\nНеизвестен блогър, наричащ се „адвокат на дявола“, в продължение на няколко дни публикува на различни уебсайтове секс видеа с Боркай и информация за неговите предполагаеми корупционни схеми в Дьор. Самият блогър твърди, че е адвокат от обкръжението на кмета. На един от записите се вижда градоначалникът да участва в парти, приличащо по-скоро на оргия - на яхта на хърватското адриатическо крайбрежие. В една от сцените той прави секс с проститутка. Боркай призна, че записите са автентични, но отрича да е взимал наркотици. Той се извини на семейството си, но отказа да подаде оставка като кмет.\n\r\nУчастието на Боркай в подобна оргия само по себе си е отблъскващо, защото в предизборната кампания той се представя за примерен глава на семейство и пропагандира традиционните християнконсервативни ценности на \"Фидес\". Всъщност, реалността е съвсем различна - записите хвърлят светлина и върху това как Боркай, неговото семейство и шепа приближени нему хора са забогатели сериозно. \n\r\n\n\r\nАнонимният блогър нарича тази схема „Октоподът на Дьор“. Той обвинява Боркай и доверениците му, че са крадели милиони евро публични средства всяка година и са ги отклонявали към офшорни сметки. Досега той не е представил доказателства, но разследвания на унгарските медии потвърждават неговите твърдения. В последния си брой бизнес списанието hvg публикува обширна информация за мрежа от люксембургски и офшорни компании, свързани с близки до Боркай кръгове. Твърди се, че чрез редица машинации собствениците и съдружниците са получавали публични средства и пари от концерна “Ауди”. Централна фигура в схемата бил адвокатът и приятел на Боркай Золтан Ракосфалви, който също се появява на записите.\n\r\nОще през 2012 г. Ракосфалви попадна в центъра на друга корупционна афера, свързана с придобиването на евтини земеделски земи в покрайнините на Дьор, чиито статут бе променен на земя за промишлени нужди. Там по-късно “Ауди” изгради свой логистичен център. От концерна отричат да имат нещо общо със скандала. Говорителят на компанията за Унгария обясни, че най-напред от предприятието са наели парцела, а чак през 2014 г. са го придобили.\r\n\n\r\nДруги унгарски медии разкриват, че компании на съпругата на Боркай и децата му са получавали многобройни поръчки и финансови субсидии от град Дьор. Освен това синът на Боркай Адам е получавал месечно около 3 000 евро от компания, която не може да докаже активна дейност. Като цяло следите на аферата стигат до правителствените среди и Виктор Орбан: hvg посочва имената на бизнесмени, близки до Боркай, които са едновременно приятели и бизнес партньори на вицепремиера Жолт Шемйен или на зета на Орбан Ищван Тиборч, който преди години беше разследван от службата на ЕС за борба с измамите ОЛАФ - за злоупотреба с европейски субсидии. \n\r\n„Аферата Боркай разкрива същината на системата Орбан“, заключава hvg. Скандалът би могъл да се превърне в своеобразен референдум за Орбановата система. Някои политици от “Фидес” предпазливо разкритикуваха кмета на Дьор. Самият Орбан мълчи непоклатимо. На последния конгрес на “Фидес” той заяви, че в политиката имало нужда от единайсета заповед: „Не казвайте нищо лошо за другарчето от “Фидес”.\r\n \r\n   ", "date": "2019.10.12", "title": "Корупционен скандал и секс афера разтърсват \"системата Орбан\""}
{"url": "https://www.dnes.bg/index/2019/10/12/bivsh-konsul-dosega-biahme-sysedi-s-turciia-sega-shte-bydem-s-blizkiia-iztok.425883", "text": "„Операцията в Сирия ще доведе до много по-голяма дестабилизация и до много по-голямо уронване на престижа на Турция. Както и отдалечаване от идеята на президента Реджеп Ердоган да се изживява като световен лидер. В момента е под сериозна въпросителна и това дали е и регионален лидер“, заяви бившият български консул в Одрин Георги Димов.\n\r\n„Досега са ми известни само 5 държави, които са подкрепили Турция. Смятайте всички останали на какво мнение са”, каза експертът.\n\n\n\r\nПо думите на Димов много от сирийските имигранти в Турция няма да се завърнат по домовете си, а се устройват в съседната ни страна. Според него това означава, че Близкият изток идва на нашата граница. \n                \n                \n                \r\n„Променя се целият генетичен код. Досега бяхме съседи с Турция, сега ще бъдем с Близкия изток”, коментира той.\n\r\nДимов е категоричен, че няма основание България да не се притеснява от заплахата на Ердоган, че ще пусне мигрантите към Европа, ако тя продължи да определя действията на страната му в Сирия като инвазия. \n\r\n„По-голямата част от международната общност са категорично против тази операция и я определя точно като инвазия. Защото това не е нищо друго”, каза още бившия консул в Одрин.\r\n ", "date": "2019.10.12", "title": "Бивш консул: Досега бяхме съседи с Турция, сега ще бъдем с Близкия изток"}
{"url": "https://www.dnes.bg/crime/2019/10/12/edin-chovek-e-zaginal-pri-katastrofite-stanali-prez-denonoshtieto-u-nas.425887", "text": "Един човек е загинал при пътен инцидент през изминалото денонощие у нас, съобщава пресцентърът на МВР.\r\n\r\nОбщо за територията на страната са регистрирани 17 ПТП , 24 души са ранени.\r\n\r\nВ София са станали 45 леки и едно тежко произшествие. Няма загинали, един човек е ранен.\r\n ", "date": "2019.10.12", "title": " Един човек е загинал при катастрофите, станали през денонощието у нас"}
{"url": "https://www.dnes.bg/notifikacii/2019/10/12/zadyrjan-e-myj-nariazal-gumite-na-10-koli-v-sofiia.425884", "text": "Мъж е нарязал гумите на десет коли в квартал “Стрелбище” в София. \n\r\nОказа се, че извършителят е съсед на пострадалите собственици на автомобилите.  Мъжът не за първи път създава проблеми в квартала. Заради предишни негови провинения съседите неведнъж се обръщали към полицията. Тормозът обаче продължавал, съобщи Нова тв.\n\r\nСнощи мъжът беше задържан за 24 часа.\n\r\n„В общи линии около 10-ина коли са с нарязани гуми. Наш съсед  е минал и ги е нарязал. Това видяхме на камерите. Прави сбирки в къщата пред нашия блок, напиваници. Сътресения създава на целия квартал в последните 5 години. Употребява всякакви видове наркотици, алкохол, крещи, вика, напива се, бомба му слагаха. Бяха паднали дограмите на целия блок”, каза жена, която живее в блока до извършителя на деянието.\n                \n                \n                \r\n„Този съсед е много конфликтен. Създавал е проблеми със силна музика, псувни и т.н. Преди два месеца беше завързал една жена за дървото”, обясни негов съсед.\r\n ", "date": "2019.10.12", "title": "Задържан е мъж, нарязал гумите на 10 коли в София"}
{"url": "https://www.dnes.bg/index/2019/10/12/dnes-izticha-srokyt-za-zaiavleniia-za-glasuvane-po-nastoiasht-adres.425885", "text": "Тази събота е крайният срок, в който може да бъде подадено заявление за  гласуване по настоящ, а не по постоянен адрес, в случай че той е различен.\r\n\r\nДнес е и крайният срок хората с трайни увреждания, които желаят да гласуват на предстоящите местни избори, да подадат заявление да упражнят вота си. \r\n\r\nЗа целта трябва да се изпрати заявление, подписано саморъчно и изпратено по пощата, факс или чрез електронно заявление през интернет страницата на общинската администрация по постоянния адрес, пише на сайта си „Труд“.\r\n\r\nПодвижната избирателна кутия се доставя до дома на заявилия гласуване гражданин. Повече информация можете да бъде намерена на интернет страницата на Централната избирателна комисия.\r\n ", "date": "2019.10.12", "title": "Днес изтича срокът за заявления за гласуване по настоящ адрес"}
{"url": "https://www.dnes.bg/akoshtete-vqrvaite/2019/10/12/koi-dvoiki-zodii-sa-idealna-liubovna-kombinaciia.425758", "text": "Ако сте се чудили защо не ви върви в любовта и защо връзките ви са краткотрайни, може би не сте излизали с партньори от подходящата за вас зодия. Звездите имат много повече влияние върху любовта, отколкото предполагате. Някои зодиакални знаци си подхождат дотолкова, че да сътворят дълга, хармонична и много щастлива връзка заедно.\r\nВижте кои са двойките зодии, които винаги остават заедно.\r\n\r\nКакто Овенът, така и Стрелецът са зодии, които искат да имат дългосрочен партньор, който по естествен начин да подклажда огъня във връзката. Това е тайната на тяхната успешна връзка. Любопитството към половинката, страстта и любовта към приключенията обединява тези две зодии, като разпалва искрата между тях завинаги. Срещнат ли се, трудно се разделят.\r\n                    \n                    \n                \n                \n                \n                Връзката между Овен и Стрелец обикновено е съдбовна. Между представителите на тези две зодии страстта пламва мигновено, но и не угасва така лесно.\r\n\r\nТелецът и Девата са почти толкова съвместими, колкото една перфектна двойка би могла да бъде. И двата знака са любвеобилни, обожават домашния уют, чувстват се удобно в компанията на другия и сякаш са родени един за друг. Топлината, която Телецът умее да раздава помага на Девата да се отпусне и да се освободи от контрола, който е свикнала да упражнява. В упоритостта на Телеца му дава възможност да се отдръпне, когато Девата започне да се държи наставнически. Най-важното нещо между Телец и Дева, което прави отношенията им толкова хармонични, е доверието. То прави връзката им на практика неразривна. \r\n", "date": "2019.10.12", "title": "Кои двойки зодии са идеална любовна комбинация?"}
{"url": "https://www.dnes.bg/world/2019/10/12/pompeo-romanyt-na-oruel-1984-realnost-v-sinczian.425886", "text": "Антиутопията на Джордж Оруел \"1984\" се превръща в реалност в Синцзян, където китайските власти държат в лагери над 1 милион представители на мюсюлманското малцинство уйгури, заяви държавният секретар на САЩ Майк Помпео, цитиран от Ройтерс и Франс прес.\n\r\nПомпео обвини Китайската комунистическа партия, че е задържала и малтретира над 1 милион уйгури. \"Романът на Джордж Оруел \"1984\" се превръща в реалност там\", подчерта той в реч на среща на християнска организация в Нашвил, щата Тенеси.\n\r\nДържавният секретар на САЩ призова Националната баскетболна асоциация (НБА) \"да признае това\".\n\r\nВ петък миналата седмица избухна криза между Китай и НБА, след като главният мениджър на баскетболния отбор \"Хюстън Рокетс\" Дарил Мори изрази в Тwitter подкрепа за продемократичните протести в Хонконг. \n                    \n                    \n                \n                \n                \n                \r\nВпоследствие Мори изтри своя туит, но той бе определен от китайски медии като поредния пример за западната намеса във вътрешните работи на страната. Самата НБА първоначално каза, че е \"дълбоко разочарована от неуместните изказвания\" на главния мениджър на \"Хюстън Рокетс\", но след като бе подложена на критики от американски конгресмени, отказа да се извини и заяви, че продължава да подкрепя \"свободата на словото\".\n\r\nКитай е един от най-големите пазари за НБА, оценяван на над 4 милиарда долара годишно.\n\r\n\"Всичко това започна с един туит. Мисля, че Китайската комунистическа партия може да понесе един изолиран туит\", каза по-късно Помпео в Нашвил в интервю за местна телевизия.\n\r\nДържавният секретар подчерта, че китайските компании в САЩ са свободни да критикуват американските политически решения. \"Американските компании би трябвало да поискат да им бъдат предоставени същите права\" в Китай, предположи той.\r\n \r\n/БТА/\r\n ", "date": "2019.10.12", "title": "Помпео: Романът на Оруел \"1984\" - реалност в Синцзян"}
{"url": "https://www.dnes.bg/mish-mash/2019/10/12/koi-maznini-sa-zdravoslovni.425839", "text": "Уикендите „плачат“ за вредна храна. Няма по-хубаво от това да поспите до късно, да пиете едно хубаво кафе и да се размотавате, докато дойде време за обяд. Тогава излизате и взимате едно парче пица от най-близкото място за бързо хранене. Слагате отгоре обилно количество майонеза, кетчуп, разполагате се удобно и всичко е точно.\r\n \r\nМайонезата е един от продуктите, който често използваме. Дали ще си я намажем на филийка, ще овкусим с нея спагетите или салата от прясно зеле, тя е пълна с мазнини, които не са съвсем диетични. Но кой го интересува, щом му е вкусно?!\r\nВ едно бурканче майонеза има около 65% растително масло и яйца. Най-често се използва слънчогледово олио, което си е калорично и може да повиши теглото.\r\n \r\nАко обичате да похапвате майонеза, но искате да водите по-здравословен начин на живот, трябва да намалите приема ѝ, дори да го спрете. Причината е, че само в една лъжичка изядена майонеза има около 12 грама мазнини и близо 100 калории. Колко ще се получат, ако без проблем си хапнете поне 2-3 филийки с майонеза?\r\n \r\nВсе пак, тялото има нужда от някакво количество мазнини. Затова, когато спрете да ядете майонеза или си позволявате рядко, може да я заместите с други продукти.\r\n \r\n", "date": "2019.10.12", "title": "Кои мазнини са здравословни? "}
{"url": "https://www.dnes.bg/notifikacii/2019/10/12/kamion-sys-zyrno-katastrofira-i-se-zapali.425894", "text": "Камион \"Мерцедес Актрос\" катастрофира около 11.00 часа по пътя Къпиновци - Лъвино, община Исперих. Това съобщиха от ОДМВР-Разград. \r\n\r\nТежка гондола със зърно се е преобърнала при спускане и се е запалила. \r\n\r\nВодачът на камиона, 35-годишен мъж от Добрич, е изваден от кабината и откаран за преглед в МБАЛ-Исперих. \r\n\r\nВ момента пожарникари се борят с огъня и пътят е затворен. Освен част от товара горят и 300 л нафта. \r\n\r\nПътната отсечка ще остане затворена до потушаването на пожара и преместването на превозното средство. \r\n\r\nВъведен е обходен маршрут през селата Къпиновци - Средоселци - Печеница - Тодорово - Китанчево - Исперих.\r\n ", "date": "2019.10.12", "title": " Камион със зърно катастрофира и се запали "}
{"url": "https://www.dnes.bg/index/2019/10/12/rusiia-gubi-nai-golemiia-si-gazov-pazar-v-iztochna-evropa.425881", "text": "Съвсем скоро Полша може да е напълно независима от руския газ. В Москва не вярват на това и дори гледат с насмешка на плана на Варшава. Експерти обаче твърдят, че той е напълно реалистичен.\n\r\nСлед 39 месеца \"Газпром\" може да се лиши от най-големия си пазар в Източна Европа – полския. Варшава няма намерение да подновява изтичащия в края на 2022 дългосрочен договор за внос на руски газ и усилено работи за това да прекрати изцяло покупките на синьо гориво от Русия.\n\r\nТези намерения на Варшава засега предизвикват скептични реакции и дори насмешка в Държавната дума и Съвета на федерацията. Различни експерти, с които  разговаря, смятат обаче, че след три години Полша действително ще може изцяло да се откаже от доставките на руски газ.\n                \n                \n                \r\n\n\r\nПланът е доста амбициозен, но е напълно изпълним, смята Кай-Олаф Ланг от берлинската фондация „Наука и политика\". Експертът за Полша и Източна Европа обръща внимание особено на два инфраструктурни проекта: първо, на газопровода Baltic Pipe (\"Балтийска тръба\"), по който норвежки газ през Дания ще стига до Полша. Този проект на полската Gaz-System и датската Energinet от ноември 2018 се ползва с политическата и финансова подкрепа на ЕС.\n\r\nДо този момент „Балтийска тръба\" вече е получила голяма част от необходимите разрешителни, в това число и от датските власти, които в същото време продължават да бавят издаването на разрешителни за строежа на руския „Северен поток-2\". Двата газопровода впрочем неминуемо ще се пресекат под вода – в близост до датския остров Борнхолм.\n\r\nИзграждането на „Балтийска тръба\" трябва да започне през пролетта на 2020 година и да бъде завършена за малко повече от 2 години - за 1 октомври 2022 е предвидено пускането на съоръжението в експлоатация. По тръбата ще преминават по 10 млрд. куб. метра газ годишно – точно толкова, колкото Полша сега е длъжна да купува ежегодно от \"Газпром\", съгласно действащия все още договор.\n\r\nВторият проект, който би трябвало да сложи точка на зависимостта на Полша от руския газ, представлява разширяване на мощностите на действащия от 2015 г. насам терминал за прием и регазификация на така наречения LNG – втечнен природен газ в Швиноуйшче. Това съоръжение има капацитет между 5 и 7,5 млрд. куб. метра годишно. За тази цел на границата с Германия ще трябва да се построи още един резервоар за природeн газ.\n\r\nОбщата мощност на двата проекта (17,5 млрд. куб.метра годишно) съответства почти точно на сегашните годишни потребности на Полша от синьо гориво. От по-големи количества тя засега няма нужда, тъй като почти 80% от електроенергията в тази страна по традиция се добиват в електроцентрали, работещи на въглища.\n\r\n\n\r\nЕкспертът Кай-Олаф Ланг смята, че под влиянието на ЕС, който е поел курс на борба срещу глобалните промени в климата и поради това ускорява отказа от въглища, употребата на тази суровина и в Полша ще намалява, а потребностите от газ забележимо ще нарастват.\n\r\nПетър Наимски, пълномощник на полското правителство по въпросите на стратегическата енергийна инфраструктура, заяви обаче в началото на октомври пред „Файненшъл Таймс\", че за Полша е приоритетно да осигури енергийната си безопасност и да намали зависимостта си от руския газ, а не да се отказва от въглищата заради климатичните цели на ЕС.\n\r\nЗатова търсенето на природен газ в Полша вероятно наистина ще се увеличи, но чак в средносрочна перспектива. Така че ако „Балтийска тръба\" бъде построена в срок, а терминалът в Швионуйшче бъде своевременно разширен, към края на 2022 „Полша действително няма да има нужда да купува вече руски газ\", казва Кай-Олаф Ланг. Той все пак не изключва възможността „да се купува газ в определени, по-малки количества, ако цената му е изгодна\".\n\r\n\"Преговорните позиции на Полша във всеки случай ще станат доста по-силни. Това си личи и от примера с Литва, която, след появата на LNG-терминала в Клайпеда, продължава да купува известни количества газ от Русия, но вече има възможност да договаря много по-изгодни цени\", казва представителят на „Наука и политика\".\n\r\n\n\r\nСпоред Ланг е напълно възможно след 2022 година Полша да купува газ направо на европейския пазар, да си внася нужните количества, например от Германия или Чехия. Експертът предполага, че по политически съображения полската страна няма да иска да води преки преговори с \"Газпром\", но пък винаги ще може да си набавя руски газ от партньорите си в ЕС, постъпващ например по тръбопровода „Северен поток\".\n\r\nВпрочем, подобен сценарий изглежда изцяло хипотетичен, защото подобни покупки биха влизали в разрез както с бизнес-интересите на полската нефтогазова компания PGNiG, така и с политиката на Варшава от последните години на възпрепятстване на либерализацията на полския газов пазар.\n\r\nДали Полша наистина ще бъде напълно независима от руския газ след около три години? \"Газпром\" не вярва в това. Експертите по въпросите на енергетиката обаче са убедени, че Полша във всички случаи ще е в състояние изцяло да се откаже от руските доставки.\n\r\nА как ще стои въпросът с цената? Та нали от \"Газпром\" обичат да твърдят, че техният газ е най-изгодният на европейския пазар. Експертите се позовават на уверенията на официални полски лица, според които доставките на LNG-втечнен газ ще бъдат по-евтини от руския газ по сегашните договори, в които Русия се явява монополен доставчик. Цената в тези договори е фиксирана към котировките на нефта на международния пазар.\n\r\nНо има и друг аргумент, който се привежда от полските поддръжници на вноса на LNG, в това число и от САЩ: Дори този газ да се окаже по-скъп от руските доставки по тръбопровод, разликата в цената би трябвало да се възприема като застрахователна вноска, която Полша плаща в името на своята национална безопасност\", казва Кай-Олаф Ланг.\r\n \r\n   ", "date": "2019.10.12", "title": "Русия губи най-големия си газов пазар в Източна Европа?"}
