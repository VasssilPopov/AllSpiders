{"url": "https://www.dnes.bg/politika/2019/04/23/iotova-svetyt-e-na-ostyr-zavoi-ne-znaem-kakvo-ni-ochakva.408465", "text": "Светът сякаш е на остър завой - не вижда и не знае какво ще изскочи, като го премине, не знаем с каква скорост да го вземем и какви ще бъдат последствията. Това каза вицепрезидентът Илияна Йотова, която участва в конференция \"Евро-векторите към геополитическия триъгълник САЩ - Китай - Русия\" днес в София, организирана от Фондация \"Фридрих Еберт\" и Института за икономика и международни отношения.\n\n\n\n\r\nЙотова отбеляза, че външната политика на ЕС не може да бъде отделяна от вътрешните политики и противоречия както в рамките на съюза, така и в самите държави членки. Днес хората определено не са доволни от своите правителства, в Брюксел виждат онази машина от бюрократи, която е далечна от техните проблеми и нужди, и отказват да разглеждат бъдещето на Европа сред останалите глобални участници, защото тази тема е още по-далеч от всекидневните потребности, коментира вицепрезидентът.\n                    \n                    \n                \r\nЧуват се все повече гласове, че няма нужда днес от обединена Европа и всяка държава може да се справя сама. \"Единни в многообразието\" трябваше да стане модел на света, но сега ЕС е модел на бюрокрация и липса на визии и визионери и тичане след кризи, посочи Йотова.\r\nЗабили носове в собствените си държави и съюз, не разбираме, че редица от проблемите ни идват отвън, и че с външните политики могат да се избегнат и да се решават много от вътрешните кризи, смята тя.\n\r\nСигурността, която очакват нашите граждани, означават смели действия по въпроса за миграцията, а цялата разнопосочност доведе до това, че този състав на ЕК нямаше куража да отстоява политиките за миграция, мандатът ще приключи без решение по общата политика за убежища, без решение за промяна на Дъблинското споразумение, посочи Йотова.\r\nСпоред нея ЕС не само може, но трябва да бъде посредник на мира в Близкия изток. Европа обаче предпочете да стои като супервайзор и да наблюдава, коментира тя.\n\r\nНа тези европейски избори Европа ще си даде среща сама със себе си, коментира още Йотова. Според нея на тези избори Европа ще се радели не толкова на политически партии, на идеологии, колкото на тези, които искат да продължат европейския проект и тези, които искат той да бъде разрушен.\n\r\nТози въпрос е първостепенен и за нас, силно вярвам, че българските граждани ще издържат своя изпит, посочи вицепрезидентът.\n\r\nЗа съжаление европейската тема липсва на този етап от българската дискусия, а теми, като Европа като глобален играч не присъства по никакъв начин в обществения и публичен дебат в България, каза Илияна Йотова. Бих искала да говорим повече за глобалните въпроси, ние сме страна, която прави европейски политики, както го показа нашето председателство на Съвета на ЕС, пожела вицепрезидентът.\n\r\nТя се надява и след тези избори, в новия мандат да спрем да говорим за ЕС като Север и Юг, Изток и Запад, а да говорим като за единна цялост, за да предотвратим опасностите и предизвикателствата, които стоят пред нас, пише БТА. \n\r\nПродължавам да смятам, че нашият общ европейски интерес е да се изправим пред предизвикателствата на света заедно, заяви още Йотова.", "date": "2019.04.23", "title": "Йотова: Светът е на остър завой, не знаем какво ни очаква "}
{"url": "https://www.dnes.bg/obshtestvo/2019/04/23/vyzpitanieto-s-shamari-ostava-zakonno-za-da-ne-se-gneviat-roditelite.408491", "text": "След като родителите излязоха на протест срещу проекта на новата стратегия за детето, социалният министър \r\nБисер Петков обяви, че засега документът няма да бъде приеман от правителството. \n\r\nСпоред родителите в стратегията се предвижда \"пълна власт\" от страна на държавата и респективно на отделните чиновници над живота на всяко дете и неговото семейство.\n\n\n\n\r\nЗаради тези критики Петков обяви, че проектът на Национална стратегия за детето (2019-2030 г.) ще бъде преработен до постигане на взаимноприемливи текстове в рамките на продължаващото обществено обсъждане. \n\r\nТой припомни, че вече беше обявено от ДАЗД и МТСП, че обществените консултации продължават до края на май, като целта е да бъдат приети такива текстове, които да изчистят страховете на някои от родителските организации. \n                    \n                    \n                \r\n\"На този етап проектът на стратегия няма да бъде придвижен към приемане от МС, а ще се даде възможност да продължат дискусиите и в обсъжданията да се преодолеят тези страхове, които създава проектът на стратегия\", каза Бисер Петков, цитиран от БТА. \n\r\n\"Ние не казваме ,че на всяка цена тази стратегия трябва да се приеме, проявяваме необходимата гъвкавост, вслушваме се в мнението на обществото, в предложенията на родителските организации, затова обсъжданията продължават. Да се надяваме, че до края на май ще получим конструктивни предложения\", допълни той. \n\r\nСпоред него е важно повече хора да се запознаят с текста на стратегията. \n\r\nВ обсъжданията ще участват както експертите, подготвили документа, така и тези, които имат нови предложения по него като целта е да се стигне до необходимото съгласие за такъв национален стратегически документ, за да може стратегията да проработи. \n\r\nМинистър призна, че текстът за забраната на физическото наказание е предизвикал бурна обществена реакция, но е важно да се разбере какво се има предвид с него. \n\r\n\"Стратегията цели насърчаването на родителите да ползват такива методи на възпитание, които не уронват достойнството на децата. Текстът може да претърпи някакви промени, за да не се свежда до въпроса дали може родителят да плесне детето си\", каза още Петков. \n\r\n\"Родителите и семейството имат основна отговорност за възпитанието на децата, а стратегията задава и мобилизира усилията на всички институции за подкрепа на семейството за развиване на потенциала на децата, това е нейната цел\", подчерта той. \n\r\nСпоред него обаче другите опасенията на родителите, че социалните служби ще придобият твърде много права, за да отнемат деца, са неоснователни. \n\r\nТой увери, че стратегията не е нормативен документ, не дава права на социалните служби повече от тези, които в момента Закона за закрила на детето им дава. \n\r\n\"Това са мерки за закрила, предвидени в закона, които се прилагат в последователност, като отнемането на детето от семейството е крайна мярка и тя се налага от съда\", разясни Петков.\n\r\nТой допълни, че съдът е този , който решава дали детето ще бъде настанено в приемно семейство или в някаква форма на резидентна грижа.\n\r\nПетков отбеляза, че в България има много деца, които остават на грижата на държавата и семействата по различни причини отказват да се грижат за тях. \n\r\nСпоред министъра трябва да има развита система за закрила на децата и заедно с всички организации, които работят в тази област, да се намери балансът между участието на родителите, на семейството, което и стратегията признава, че е водещото, и подкрепата, която съответно държавата трябва да предоставя, както и средствата и мерките, с които да го прави.", "date": "2019.04.23", "title": "Възпитанието с шамари остава законно, за да не се гневят родителите "}
{"url": "https://www.dnes.bg/politika/2019/04/23/zdravniiat-model-ne-rabotel-kraino-vreme-bilo-da-se-smeni.408512", "text": "Според президента Румен Радев протестите на лекарите и медицинските сестри и неудовлетвореността на пациентите в България показват, че здравният модел трябва да бъде преосмислен.\n\r\nЗдравеопазването е сред основните приоритети на всяка просперираща държава, коментира той на среща с представители на Инициативния комитет, който организира  протести в цялата страна с настояване за спешни действия за  преодоляване на неравенствата в системата на здравеопазването.  \n\r\n\"Настоявахме за тази среща, защото имаме доверие в президентската институция и очакваме морална подкрепа“, отбелязаха на срещата представителите на протестиращите медицински сестри, фелдшери, акушерки и физиотерапевти. Според тях настоящият модел на здравеопазване е порочен, защото поставя основен акцент върху активното лечение, а дейностите за профилактика и грижите за долекуване на практика не съществуват. „Здравната система има интерес българинът да е болен, защото пациентите генерират приходи“, така обобщиха оценката си за здравеопазването в България медицинските специалисти, цитирани от прессекретариата на държавния глава.\n                    \n                    \n                \r\nТе увериха, че протестните им действия не са насочени единствено и само за по-високи заплати, но и за промяна на модела, така че да не са принудени да напускат страната, а да могат да се грижат пълноценно за българските пациенти. Медицинските специалисти споделиха също за натиска, който се упражнява върху тях от страна на работодателите им заради активната позиция в протестните действия. \n\r\n\"Настояваме също за промени в Закона за съсловните организации, които да регламентират правото на представителство за всяко съсловие сред медицинските специалисти“, заявиха гостите по време на срещата.  \n\r\nПо думите на държавния глава Румен Радев е необходимо в центъра на здравната система да бъде поставен човекът и неговото здраве, а не печалбата от болестите на пациента. Президентът заяви подкрепата си за справедливите искания на медицинските специалисти и се ангажира да съдейства за разрешаване на проблемите в рамките на своите правомощия.", "date": "2019.04.23", "title": "Здравният модел не работел, крайно време било да се смени "}
{"url": "https://www.dnes.bg/evroizbori-19/2019/04/23/politichesko-mrynkane-omryzna-na-vsichko-dokoga-taka.408519", "text": "Може ли политиката да бъде превърната в изкуство? На този въпрос отговаря режисьорът и кандидат за евродепутат от листата на ВМРО Андрей Слабаков. \n \"Мисля, че нормалните и разумни хора трябва да казват това, което мислят, защото политическото мрънкане омръзна на всички хора. Аз не правя никакви компромиси и ще говоря каквото мисля. Съгласих се, защото никой не ми поставя условия. Очевидно с ВМРО мислим в една и съща посока, просто са недостатъчно крайни по моите разбирания\", заяви той в студиото на \"Денят ON AIR\". \n\r\nТой допълни, че една от критиките му е към закона за ромите, предложен от Красимир Каракачанов, който определи като \"изключително мек\". \n                    \n                    \n                \r\nПо думите му ако влезе в Европейския парламент, първото нещо, което ще предложи, ще бъде борбата с неграмотността. \n\r\nСлабаков посочи, че роми, които не се интересуват от децата си не са хора. \n\r\nСпоред него трябва да има санкции за тези, които не изпращат децата си на училище. \n\r\nРежисьорът смята, че ние живеем в псевдодемокрация и е време да стане нормална. \n\r\n\"В европарламента не можеш да имаш вярност към партията, там има лоялност към България\", отсече той. \n\r\nНа въпроса каква е неговата кауза, актьорът заяви, че първото нещо, което би направил, е да премахне всички гета в Европа. По думите му тези гета са доброволни и в тях искат да си направят собствена държава в нашата. \n\r\nПланът Макрон той коментира като антикорупционен. Според него те не искат Европа на нациите, а целят създаването на федерация. \n\r\nПред  той изрази мнение и по темата за \"апартаментгейт\", като сподели, че и според скандалите са не само заради евроизборите, но и заради местните такива. \n\r\n\"Трябва да се сменят поколения, за да има бъдеще за България\", категоричен беше кандидатът за евродепутат. \n\r\nТой допълни, че се надява той да даде нещо на политиката, а не тя на него.", "date": "2019.04.23", "title": "Политическо мрънкане омръзна на всичко, докога така?!"}
{"url": "https://www.dnes.bg/zvezdi/2019/04/23/strastnata-sedmica-kakvo-chaka-zodiite-v-liubovta.408498", "text": "Овен\r\nМеркурий е във вашия знак. В такъв момент е добре да ориентирате енергията си към интелектуални занимания. Помислете как бихте могли да разнообразите Великденските празници. Периодът ще е пълноценен за влюбените. Разногласията незабелязано ще отшумят. Не си насрочвайте срещи за 24-ти и 25-ти, ще се наложи да ги отмените по независещи от вас обстоятелства. Необвързаните Овни може случайно да срещнат бившата си половинка. Даже не си и помисляйте да възобновявате отношенията.\r\n \r\nТелец\r\n \r\nСлънцето е във вашия знак и засилва импулсивността ви. Имате желание да експериментирате, да направите нещо ново, да изненадате всички около себе си. Ако действате по този начин ще ви обвинят в непостоянство. Ще е много по-добре, ако анализирате състоянието на отношенията си към момента. Формулирайте целта на връзката си и бъдещето й, причините за разногласията. Откажете се от спонтанните желания. Не предизвиквайте промените, изчакайте да се случат.\r\n \r\nБлизнаци\r\n \r\nПрез първите дни на седмицата е по-добре да не си насрочвате любовни срещи. Вместо това бихте могли да довършите всички изостанали практически задачи. Заменете хаоса с оптимална организация и ще има от какво да сте доволни. Дайте възможност на половинката си да прояви инициатива в подготовката на Великден. За вас ще остане само да се наслаждавате на романтичните изненади.\r\n \r\nРак\r\n \r\nНеосъзнати прояви на егоцентризъм от ваша страна ще се отразят доста зле на връзката ви. Ще съхраните спокойствието на отношенията, ако сте до край откровени, което означава да осъзнаете и признаете собствените си грешки. Не очаквайте от половинката да се възхищава само на вашите успехи. Справедливостта изисква да оцените и неговите/нейните. Празничното настроение на Великден ще възстанови хармонията между вас, а мил жест от ваша страна ще съживи романтиката.\r\n \r\nЛъв\r\n \r\nМисълта за предстоящите празници и поредица почивни дни ви зарежда с прекрасно настроение. Стимулира амбициите ви и ставате доста по-решителни от обикновено. Готови сте да изненадате половинката си с горещо любовно обяснение и да спечелите сърцето й/му безвъзвратно. Намалете темпото и старателно запишете сценарий на действията си, като го довършите самостоятелно, представяйки си че желанието ви се е сбъднало. Със сигурност ще промените сюжета, решавайки че е рано да се хвърляте в дълбоките води на гръмогласните обещания.\r\n \r\nДева\r\n \r\nНай-характерното качество за представителите на вашия знак през тази седмица е решителност. В състояние сте да се справите с всички проблеми с един замах. Дали ще оставите в миналото старите спорове и ще започнете от нулата или ще сложите край на сегашната си връзка зависи от конкретната ситуация, в която се намирате. Преди да направите каквото и да било, обаче, е желателно да обмислите последствията. За да не попаднете в ситуацията на моряка, който за да улови мишката потопил кораба.\r\n\r\n", "date": "2019.04.23", "title": "Страстната седмица: Какво чака зодиите в любовта?"}
{"url": "https://www.dnes.bg/obshtestvo/2019/04/23/dylgyt-na-bylgariia-namaliava-za-2018-a-22-6-ot-bvp-e.408476", "text": "Дългът на България за 2018 г. е в размер на 24 430 млн. лв., или 22.6% от БВП, по предварителни данни на НСИ.\r\nКато дял от БВП това е най-ниският му размер от от 2015 г. насам.\r\nСектор \"Държавно управление\" отчита бюджетен излишък от 2 149 млн. лв.,  или 2.0% от БВП.\r\nИзлишъкът в подсектор \"Централно управление\" е в размер  на 1 900 млн. лв., или 1.8% от БВП.\r\nПодсектор \"Местно управление\" е  реализирал излишък от 145 млн. лв., а подсектор „Социалноосигурителни  фондове“ излишък от 104 млн. лева.\r\n ", "date": "2019.04.23", "title": "Дългът на България намалява за 2018-а, 22.6% от БВП е"}
{"url": "https://www.dnes.bg/evroizbori-19/2019/04/23/hakeri-da-atakuvat-evrovota-absurd-ne-glasuvame-po-internet.408520", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Президентът Румен Радев заяви, че след Европейските избори, които са след около месец, ще инициира обсъждане да се въведе електронно дистанционно гласуване у нас. Това стана при срещата му с ЦИК преди дни и въпреки че електронното гласуване трябваше отдавна да е възможно и у нас, а на няколко пъти вече е отлагано. Темата със сигурността на вота, ако той е електронен, е полемична от много време.\n\r\nЕкспертът по киберсигурност Спас Иванов успокои всички граждани от студиото на \"Денят ON AIR\", че у нас няма как да има хакерски атаки върху самия вот на 26 май, защото у нас няма електронно гласуване и фактически няма какво да атакуват хакерите.\n                    \n                    \n                \r\n\"Опасенията идват най-вече от дезинформацията, от огромното количество фалшиви новини, с които ще бъдат залети българските избиратели, както става на всеки избор. Това гарнирано с редица успешни и неуспешни атаки срещу държавни сайтове\", допълни Иванов.\n\r\nЕкспертът допълни още, че у нас са изхарчени много пари за електронно правителство и управление, но действа едва 10% от него. По думите му парите, които са дадени за дигитализацията у нас са почти колкото са инвестирани в Естония, която е водеща в това отношение. Спас Иванов посочи именно това като пречка пред въвеждането на електронното гласуване у нас.\n\r\n\"Електронното гласуване протича през интернет, но за да се осъществи трябва да минем през друг етап, в който да имаме електронни лични документи. Ако електронното гласуване бъде осъществено, това значи преди това да бъдат изпълнени определени обстоятелства. Лични карти с чипове биха ни спестили стотици часове чакане по опашки на година, биха ни спестили нуждата от 50% от държавната администрация\", категоричен беше Спас Иванов пред .\n\r\nЕкспертът по киберсигурност обясни още, че при въведеното машинно гласуване у нас, няма как да се повлияе на самия вот и върху машината, защото тя не е свързана с интернет.\n\r\n\"Винаги ще има съмнения. Всичко зависи това кой доставя машините, кой ги стопанисва, по какъв начин е избран, какви са му компетенциите, как се правят проверките - тези малките неща и детайлите\", каза Иванов.\n\r\nПо думите му критериите за най-ниска цена при обществените поръчки у нас, няма как да гарантират качество в киберсигурността. Експертът добави, че резултатите се виждат с неработещи сайтове на институции и други.", "date": "2019.04.23", "title": "Хакери да атакуват евровота? Абсурд! Не гласуваме по интернет"}
{"url": "https://www.dnes.bg/mish-mash/2019/04/23/fred-forman-krystnikyt-na-london-koito-dnes-e-prosto-pensioner.408370", "text": "Великден, понеделник, 1983 г. Петима крадци, трима с маски за ски, двама маскирани като маймуни, всички въоръжени и говорещи с фалшив ирландски акцент, влизат с взлом в трезор в Източен Лондон. \n\r\nКогато един от охранителите на трезора, завързан за стол и със превързани очи, отказва да разкрие комбинацията, която ще отвори сейфа, петимата нападатели слагат запалителна течност под носа му и го заплашват, че ще го подпалят. Това си спомня един от нападателите, Фреди Форман, за знаковия обир през 1983 г. . \n\r\nПетимата престъпници се измъкват с 6 млн. британски лири, най-големият обир за времето си. \n\r\nФреди Форман е на 87 години и отдавна се е пенсионирал от криминална дейност. Той сам описва себе си като \"Кръстника на британската престъпност\". Години след удара от 1983 г. той настоява, че обирът на трезора е бил хуманен. \n                    \n                    \n                \r\n\"Дадохме на охранителите чай и никой не отиде в болница и съм горд от това\", казва Форман, чиито маниер на любвеобилен дядо не кореспондира с имиджа на протеже на двама от най-опасните гангстери в Лондон - близнаците Крей. \n\r\nПрез 50-те и 60-те години Форман е протеже на близнаците и всява страх по улиците на Лондон, но днес живее в дом за възрастни и прекарва времето си в анцунг и приема гости, сипвайки им две големи чаши вино. \n\r\nПрестъпният живот обаче е зад гърба му. Преди няколко години получил предложение да участва в един от най-смелите обири: Група застаряващи крадци, които взимат на мушка бижутерии в диамантения квартал на Лондон. Те отмъкват $20 млн. във вид на скъпоценни камъни, злато и пари в брой от сейфове. Фреди Форман бил на 82 г. и дори парите не го поблазнили. \n\r\n\"Бях твърде стар, за да ми се ходи на работа, но щеше да е последното хвърляне на зарчето\", обяснява \"Кръстника\" пред The New York Times. \n\r\nМиналата година режисьорът Пол Ван Картър заснема документалния филм \"Фред\" за живота на гангстера, наричайки го жива легенда. Той наистина е такъв, израснал на улиците на Лондон в тежките години след Втората световна война. Режисьорът нарича Фред \"бизнесмен, който действа в криминалния свят\". \n\r\nДнес Фред Форман живее в малка стая, осеяна със спомените му. По лавиците се вижда стар негов портрет като 17-годишен боксьор, снимка с близнаците Крей, цяла купчина гангстерски филми и биография, наречена \"Тъмната харизма на Адолф Хитлер\". \n\r\nФред е един от петте сина на шофьор на такси и домакиня, но насилието и бедността от военен Лондон оставят отпечатък върху него. \n\r\n\"Спомням си, че бях изхвърлен от леглото си от експлозия, виждах труповете на деца по улиците\", разказва Фред и допълва, че животът му би бил различен, ако е имал образование. \n\r\nКриминалната му кариера обаче изпреварва събитията. Още 16-годишен, висок и силен, той станал част от първата си престъпна банда - група момичета, които крадяли скъпи кожи, дрехи и бижута и ги криели в бельото си. Той бил техният охранител. \n\r\n\"Бяха хубави птиченца и станах техен защитник\", казва Фред. \"Когато бях на 18 и майка ми откри револвера ми в гардероба, тя разбра какво момче съм. Тя казваше \"Фред Форман, ще свършиш на бесилото\", обяснява Фред. \n\r\nИстинският му дебют на крими сцената дошъл в края на 60-е години, когато става протеже на двамата братя Крей. Днес той съжалява за това. \n\r\nОпасен, но бляскав свят. Така описва той живота си с двамата близнаци. Франк Синатра и Джуди Гарланд посещавали нощните клубове на братята в Лондон. Скоро самият Фред движел части от Южен Лондон, притежавал барове, заложни къщи и дори нощен клуб на име \"Хамилтън Хаус\". \n\r\nНасилието било понякога нужен, но доста опасен риск на професията, но не и самоцел, обяснява Фред. Вече пенсионирания гангстер казва, че мотивацията му да се забърка в престъпния свят била съпругата му Мойрийн и трите им деца. \n\r\n\"Няма по-голям позор от това да не можеш да издържаш семейството си\", казва той. \n\r\nНо връзките с подземния свят имат своята цена. След като участвал в обира от 1983 г. Форман трябвало да избяга в Коста дел Сол в Испания. Районът по онова време бил наричан \"Брегът на престъпността\" на Острова, защото Испания нямала договор за екстрадиция с Англия. \n\r\n\"Живеех във вила с четири спални между Марбела и Пуерто банус. Имаше слънце и сангрия и все още щях да съм там, ако можех\", признава Фред. \n\r\nПрез 1990 г. обаче властите го подмамили и арестували. Той така и не е осъден за обира в трезора, но излежава 9 г. за притежание на откраднати вещи. Общо прекарва 16 г. зад решетките за различни престъпления, преживяване, което описва като \"адът на Земята\". \n\r\nНо днес Фред Форман не прави такива неща. Вместо това вечеря печено с останалите обитатели на дома, тъжи, че синовете му не го посещават и мечтае за повече време с осемте си внуци. \n\r\nНаскоро стари негови приятели се отбили, за да отпразнуват 87-я му рожден ден. Повечето от членовете на \"фирмата\", както той сам я нарича\", били мъртви. \n\r\n\"Почти всички си заминаха. Само аз съм жив. Предполагам, че съм направил нещо правилно\", казва Фред.", "date": "2019.04.23", "title": "Фред Форман – \"Кръстникът\" на Лондон, който днес е просто пенсионер"}
{"url": "https://www.dnes.bg/eu/2019/04/23/kakvo-misliat-bylgarite-ot-velikobritaniia-za-brexit.408445", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Brexit може и да е отложен до 31 октомври, но мрачната несигурност продължава да тегне над европейските граждани, избрали Острова за свой дом. А какво мислят българите там?\n\n\n\r\nМария Спирова е редактор в лондонско издание, в свободното си време работи като активист за правата на европейските граждани във Великобритания.\n\r\nЗа Спирова най-лошият вариант остава Brexit без споразумение с Общността.\n\r\n\"Както знаете, свързано е с истинска катастрофа в мирно време, която нито една държава не би трябвало да иска да си причини\", сподели тя пред .\n                    \n                    \n                \r\nКъм момента над 3 млн. европейски граждани живеят на територията на Острова. От тях, по данни на българското Министерство на външните работи, близо 200 хил. са наши сънародници. А с какви права ще разполагат тези от тях, които все още нямат британско гражданство, зависи от преговорите между Брюксел и Лондон.\n\r\nСпоред Мария Спирова вариантите пред Великобритания са два.\n\r\n\"Първият е митнически съюз. Ситуация, която означава оставане много по-близо в регулацията на Европейския съюз и за която се смята, че ЕС тук и сега би могъл да се съгласи, само променяйки политическата декларация към споразумението за излизане. Не съм сигурна дали всъщност това е точно така. Знаем само, че това е версията, към която имаше най-малко съпротива в парламента\", отбелязва тя.\n\r\nА вторият вариант - нов референдум. Още преди европейските лидери да одобрят отсрочката на Brexit.", "date": "2019.04.23", "title": "Какво мислят българите от Великобритания за Brexit"}
{"url": "https://www.dnes.bg/index/2019/04/23/atentatite-v-shri-lanka-otmyshtenie-za-miusiulmanite-v-kraistchyrch.408472", "text": "Първите данни от разследването на атентатите, отнели живота на повече от 300 души в Шри Ланка, особено в църквите, показват, че те са били извършени като отмъщение за масовото убийство в джамии в Крайстчърч в Нова Зеландия, обяви пред парламента заместник- министър на отбраната, цитиран от Франс прес.\n\r\n\"Първоначалните разследвания разкриха, че случилото се в Шри Ланка е било извършено като отмъщение за нападението срещу мюсюлманите в Крайстчърч\", заяви Руван Виджевардене във връзка с нападението на 15 март, отнело живота на 50 души в две джамии във втория по големина град в Нова Зеландия.\n\r\nМинистър Виджевардене каза, че броят на загиналите при терористичните нападения на 21 април е нараснал на 321 души, предаде ТАСС. 521 души са били ранени.\n\n\n\n\r\n                \n                В предупреждение, изпратено на 11 април до агенциите за сигурност на Шри Ланка, се е посочвало, че местна групировка планира самоубийствени терористични атаки срещу църкви в островната държава, предаде Асошиейтед прес, цитирана от БТА.\n\r\nПриялал Дисанаяка - зам.-началник на полицията, е подписал писмо до директорите на 4 национални агенции за сигурност. Той е поискал четиримата директори \"да обърнат допълнително внимание\" на районите, за които отговарят, и на известни личности, които се намират там.\n\r\nРазузнавателният доклад, прикрепен към писмото, посочва, че групировката Нешънъл Таухид Джамаат е взела на прицел \"някои важни църкви\" за самоубийствени атентати, планирани да бъдат извършени \"скоро\".\n\r\nВ доклада се изброяват имената на шестима души, които вероятно са щели да бъдат замесени в тях.\n\r\nМинистърът на здравеопазването на Шри Ланка вчера държеше копие от доклада, докато преразказваше съдържанието му, което повдигна въпроси как полицията е действала превантивно, за да предпази обществеността от нападенията, посочва АП.\r\nМеждувременно Групировката \"Ислямска държава\" пое днес отговорност за атентатите в Шри Ланка, но не представи доказателства за твърдението си. Изявлението на екстремистката групировка беше разпространено от нейната информационна агенция Амак.\n\r\n\"Извършителите на нападението, при което бяха взети на прицел граждани на страните от коалициите и християни в Шри Ланка онзи ден, са бойци на \"Ислямска държава\", заяви групировката.\n\r\nТя не представи снимки или видеозаписи, които да показват атентатори да се вричат във вярност на групировката.\n\r\n\"Ислямска държава\", която загуби цялата територия, контролирана някога от нея в Ирак и Сирия, е правила по-рано редица неподкрепени твърдения за поемане на отговорност, отбелязва Асошиейтед прес.\n\r\nВластите в Шри Ланка обвиняват местна ислямска екстремистка групировка за атентатите в неделя.\r\n ", "date": "2019.04.23", "title": "Атентатите в Шри Ланка - отмъщение за мюсюлманите в Крайстчърч"}
{"url": "https://www.dnes.bg/world/2019/04/23/doverieto-v-zelenski-i-nadejdata-che-shte-promeni-sistemata.408521", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Володимир Зеленски спечели президентските избори в Украйна. Комедийният актьор без политически опит получи 73% от гласовете, като нанесе съкрушителен удар на сегашния президент Петро Порошенко, който получи едва 25,5%. \n\n\r\n\"Това, че си бил комик не те прави негоден за президент и политик. Ако това е било професията ти, не значи, че не може да имаш политическо призвание. Едното не определя другото\", категоричен бе политическият анализатор Георги Киряков в студиото на \"Денят ON AIR\".\n\r\nПо думите му украинците са се доверили на Володимир Зеленски, тъй като са искали да повярват на човек, който ще промени системата и ще се справи с циклещата от години корупция и трудна среда в Украйна.\n                    \n                    \n                \r\n\"Единственият правилен път за новия президент е да се обърне към украинците. Да гледа повече към интереса на Украйна\", заяви Киряков пред .\n\r\nПолитическият анализатор коментира, че е важно какви ще са първите действия, които ще предприеме новият президент и дали ще изпълнява обещанията си, както и какъв ще бъде екипът му и дали те ще са проруско или прозападно настроени.\n\r\nСпоред него Зеленски трябва добре да помисли, че е нужно да балансира между зависимостта на Украйна от руски ресурси и желанието на част от украинския народ тотално да се скъсат отношенията между двете страни.\n\r\n\"Наистина е много труден балансът между интересите, които клатят стабилността в държата. Украйна ще продължи да има вътрешнополитически проблеми заради близостта си с Русия и желанието на САЩ и Европа да влияят в този регион\", коментира Киряков.\n\r\nПрочети още на: https://www.bgonair.bg/denqt-on-air/2019-04-23/pravilniyat-pat-za-volodimir-zelenski-e-da-gleda-interesa-na-ukrayna\r\n ", "date": "2019.04.23", "title": "Доверието в Зеленски и надеждата, че ще промени системата"}
{"url": "https://www.dnes.bg/muzika/2019/04/23/rok-talantite-ot-glasyt-na-bylgariia-sreshtnaha-godsmack.408513", "text": "Тримата рок таланти от \"Гласът на България\" - Николай Воденичаров – Никеца, Тодор Ковачев и Сергей Вардеварян, получиха шанса да се срещнат с членовете на популярната група Godsmack и да чуят ценни съвети от членовете й. \n\r\nМомчетата от отбора на Иван Лечев си стиснаха ръцете с американците след концерта им в \"Арена Армеец\". Китаристът на ФСБ лично представи Никеца, Тодор и Сергей пред рокаджиите и ги определи като \"потенциални победители в музикалното шоу\". \n\r\n\"Стегнете се, останете верни на това, което правите, вярвайте в себе си и знайте, че всеки може да успее. Ако по някаква причина не се получи този път, не се отказвайте! Изправете се отново, продължете, и ще успеете! Успех!\", каза фронтменът на Godsmack Съли Ерна на тримата участници. \n                    \n                    \n                \r\nСамите те не скриха вълнението си от срещата. \n\r\n\"За нас това беше много емоционално преживяване, защото сме фенове на групата. Думите на Съли Ерна не са просто общи приказки - той е извървял труден музикален и личен път, докато стигне до върха и човек може да научи много от неговите перипети\", каза Тодор, който досега е свирил в няколко групи и в различни стилове.\n\r\n\"Да срещнем и четиримата от \"Godsmack\" беше страхотна изненада!\", допълни Николай Воденичаров – Никеца. \n\r\nСамият той разказа за трудностите в началото на музикалната си кариера, когато не е бил допуснат до различни риалити формати, но не се е отказал от музиката.\n\r\n\"Просто се качих на сцената и си останах там досега\", допълни той. По думите му в последните години у нас има все повече качествени групи, които правят рок.", "date": "2019.04.23", "title": "Рок талантите от \"Гласът на България\" срещнаха Godsmack"}
{"url": "https://www.dnes.bg/politika/2019/04/23/angelkova-dovolna-prihodite-ot-turizym-s-ryst-ot-4-8.408452", "text": "Приходите от международния туризъм за първите два месеца на 2019 г. са 425 млн евро – с 4,8% повече в сравнение със същия период миналата година, похвали се  министърът на туризма Николина Ангелкова по време на откриването на 6-ата годишна среща на Националния борд по туризъм.\n Миналата година приходите от международен туризъм в страната възлизали на 8,4 млрд. лв., а за последните три години се отбелязва ръст с 34%, съобщи Ангелкова. \n\r\n\"Независимо от броя на туристите, отчита се по-дълъг престой и оставяне на повече средства“, допълни тя.\r\nМинистърката обясни, че 2019 г. ще бъде много динамична и трудна, изпълнена с борби за всеки един турист.\r\n                    \n                    \n                \"Непрекъснато говорим какво притежава нашата страна, какви са богатствата, които имаме, различните видове туризъм. Но много важно е да си отговорим на въпросите – къде, кога и как искаме да стигнем. Отговорът е, че искаме България да стане целогодишна туристическа дестинация“, заяви Ангелкова.\r\nМинистърката добави, че с предстоящите промени в Закона за туризма ще продължат да работят за намаляване на административната тежест и за ненужните изисквания, които пречат да се развиват хотелиерите и местата за хранене.\r\nАнгелкова посочи, че ще се работи и по развитието на конгресния теризъм. „Ще продложим в Слънчев бряг да бъде изграден конгресен център. На 31 май Министерството на туризма организира Международен инвестиционен форум с участието на големи хотелски вериги, туроператори и други в Слънчев бряг.“\r\n1% от приходите на туризма ще бъдат реинвестирани в национална туристическа реклама и маркетинг на българия като туристическа дестинация, както и да бъде издигната кандидатурата на София за Европейска столица на интелигентния туризъм за 2020 г.", "date": "2019.04.23", "title": "Ангелкова доволна: Приходите от туризъм с ръст от 4,8% "}
{"url": "https://www.dnes.bg/obshtestvo/2019/04/23/92-ot-nas-ne-sa-obshtuvali-s-bejanec-otnoshenieto-veche-po-umereno.408477", "text": "Поради липсата на интензивен бежански поток се наблюдава преход от крайно към по-умерено отношение към бежанците и намаляване на страховете през 2018 година в България. Това констатира ново проучване на Върховният Комисириат на ООН за бежанците. \n\r\nСпоред експертите половината от населението на страната смята, че интеграцията на бежанците може да се осъществи успешно. Основните страхове са свързани с разликата в културните и религиозните традиции, както и подозрението, че бежанците могат да извършат терористични нападения в страната. \n\r\nРезултатите от проучване показват и че по-голямата част от българското общество - цели 92%, никога не е общувало с бежанец. За сравнение, през 2013 г. те са били 81%. \n                    \n                    \n                \r\nСпоред доклада, българите възприемат всеки, който идва в страната извън ЕС, като нередовен мигрант.\r\nВъпреки че на теория българите правят разлика между мигранти и бежанци, те смесват двете понятия, когато, коментират темата, посочва доклада. \n\r\nНалице е и намаляване на хората, които считат, че търсещите закрила трябва да бъдат задържани по време на процеса на предоставяне на закрила. \n\r\nХората, които смятат, че България трябва да приеме бежанци от държави, които са във война като Сирия и Ирак, намаляват от 51% през 2017 г. до 43% през 2018 г. Широко се споделя и мнението, че повечето от кандидатие за статут на бежанец не са изложени на реална опасност от преследване или война в родината си. Въпреки това, намалява делът на хората, които смятат, че повечето от кандидатите за статут не са в реална опасност - от 53,5% през 2017 г. до 49,5% през 2018 г. \n\r\nПрез последната година се е увеличил и броят на тези българи, които заявяват, че не се страхуват от бежанците. Въпреки че намаляват, основните страхове са свързани с опасенията, че бежанците могат да извършат престъпления, да разпространят своите религиозни и културни убеждения, да разпространят болести или да вземат работните места на българите. \n\r\nВсе повече намалява и делът на българите, които смятат, че държавната подкрепа за бежанците, ще доведе до намаляване на подкрепата за българските граждани. Все още обаче е широко разпространено мнението, че бежанците получават социални помощи, по-високи дори от средната месечна заплата. \n\r\nПочти половината от респондентите в проучването смятат, че интеграцията може да се случи успешно. Огромен е броят на българите, които са убедени, че бежанците трябва да бъдат самостоятелни, трябва да приемат местния начин на живот и да имат професионални умения. \n\r\nИма два признака, които поляризират общественото мнение по въпроса за интеграцията, коментират от ВКБООН. Това са религията и цвета на кожата. \n\r\n45% от всички участници в проучването смятат, че бежанците трябва да бъдат християни, а 32% - че трябва да имат бяла кожа. \n\r\nПроучването е поръчано от Представителството на Върховния комисариат на ООН за бжанците (ВКБООН) в България и е проведено през декемвро 2018 година. \n\r\n ", "date": "2019.04.23", "title": "92% от нас не са общували с бежанец, отношението – вече по-умерено"}
{"url": "https://www.dnes.bg/crime/2019/04/23/kyde-sa-roditelite-mu-izostaviha-bebe-na-parking.408518", "text": "Момченце на около 5-6 месеца е било открито вчера на паркинг на ул. \"Д-р Никола Ковачев\" в Пловдив, съобщиха от полицията.\r\nДетето е било оставено между два автомобила, до него имало шише с мляко.\r\nСигналът на телефон 112 е бил подаден в 13,50 часа.\r\nБебето веднага е откарано в Университетска болница \"Св. Георги\", където лекарите констатирали, че е в добро здравословно състояние.\r\nТо е настанено в клиниката по педиатрия, полицията издирва родителите му.\r\nПри намирането му е било облечено със син гащеризон от полар.\r\nВисоко е 68 см с тъмна коса и очи.\r\nПолицията умолява гржаданите, които имат информация, да се обадят във Второ РУ или на 112.", "date": "2019.04.23", "title": "Къде са родителите му? Изоставиха бебе на паркинг"}
{"url": "https://www.dnes.bg/zvezdi/2019/04/23/andrea-sgafi-s-photoshop-a-perfektno-tialo-i-krivi-koloni.408503", "text": "През последните месеци на няколко пъти Андреа влезе в полезрението на потребителите заради свои снимки. В своите профили певицата е направо изваяна, всяка гънка е на мястото си, а в реалния живот килограмите са малко в повече.\r\nСамо преди няколко дни тя бе изловена в нов флирт с Photoshop-а, а доказателство за подправената снимка са кривите колони и стени.\r\n \r\nПерфектните снимки са част от имиджа на почти всички звезди и едва ли има някоя, която да не е хващана да преправя кадри с различни програмки.\r\n \r\nФенове обаче призоваха Андреа да не се срамува от тялото си и да понамали изкуствения сексапил в профилите си.\r\n \r\n\r\n ", "date": "2019.04.23", "title": "Андреa сгафи с Photoshop-a, перфектно тяло и криви колони"}
{"url": "https://www.dnes.bg/stranata/2019/04/23/zatvornik-si-udylji-otpuska-no-go-zadyrjaha.408463", "text": "29-годишен затворник е бил задържан в шуменското село Габрица, съобщиха от полицията.\r\nТой изтърпява присъда за грабеж в Софийския затвор, но не се прибрал след домашен отпуск.\r\nВ.Х. трябвало да се върне в затворническо общежитие в Казичене към затвора на 14 април след тридневен отпуск.\r\nЗадържан е за срок до 24 часа в полицейското управление в Шумен и ще бъде предаден на служители на ОС \"Изпълнение на наказанията\".", "date": "2019.04.23", "title": "Затворник си удължи отпуска, но го задържаха "}
{"url": "https://www.dnes.bg/notifikacii/2019/04/23/alkoholen-udar-na-dunav-most-hvanaha-rakiia-mastika-i-bira.408486", "text": "Митничари откриха близо 150 литра високоалкохолни напитки - ракия и мастика, както и 1575 литра бира в микробус на ГКПП \"Дунав мост\", съобщават от Агенция „Митници“.\r\nСлучаят е отпреди три дни. Тогава митничарите отклонили за проверка товарен микробус с българска регистрация, пътуващ за Западна Европа. \r\nВ него било открито голямото количество мастика, ракия и бира от различни български марки и в различни разфасовки.\r\nШофьорът не представил необходимия документ за превозваните алкохолни напитки. По този повод бил съставен акт за нарушение.", "date": "2019.04.23", "title": "Алкохолен удар на \"Дунав мост\": Хванаха ракия, мастика и бира"}
{"url": "https://www.dnes.bg/akoshtete-vqrvaite/2019/04/23/oven-vezni-koi-zodii-lyjat-poveche.408501", "text": "Умеете ли да лъжете? Има хора, които често искат да скрият истината, но не им се получава. Те се издават чрез мимиките на лицето или напрежението, което издават.\r\n \r\nСпоред астролозите, има представителите на някои зодии се справят успешно с лъжите, докато на други хич не им върви. \r\n \r\nВижте за кои знаци не важи поговорката: \"На лъжата краката са къси\":  \r\n \r\n\r\n \r\nХората, родени под този знак, че лъжат честно, а само когато се налага. А когато това стане, са доста добри. Овните имат голямо его и чувство за самосъхранение, което ги кара да послъгват от време на време. Те са доста големи кариеристи, което е друга причина да им се налага да лъжат околните - просто искат да постигнат целите си. \r\n \r\n\r\n \r\nЦарят на животните обича да е заобиколен от вниманието на хората. Ето защо, ако няма с какво да го привлече, е готов да излъже, само и само да се издигне. На тях им се носи славата, че обичат да послъгват често. Колкото повече го правят, толкова повече печелят уважението на своите слушатели. \r\n \r\n\r\n \r\nПредставителите на тази зодия са по-дипломатични. Те също са по-умерени с лъжите като хора от други зодии, но наложи ли се да се защитят или помогнат на близък, прибягват до добре скалъпените лъжи. Единственият им недостатък е, че често ги хващат. \r\n \r\n\r\n ", "date": "2019.04.23", "title": "Овен, Везни... Кои зодии лъжат повече?"}
{"url": "https://www.dnes.bg/stranata/2019/04/23/25-dushi-namirat-rabota-v-nova-fabrika-za-chiprovski-kilimi.408426", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        25 души намериха работа в нова фабрика за килими в Чипровци. Направеното в предприятето, отворило врати с евросрества, ще бъде показано на шестия \"Фестивал на килима\", който ще се проведе следващия уикенд в града. \n\r\nИдеята на социалната работилница, която отвори врати преди пет месеца, е да възроди забравените стари занаяти в Северозапада и да осигури работа на трайно безработни хора.\n\r\n\"Аз такова предприятие съм виждал в Пирот, в съседната на нас Сърбия – предприятие, което работи. Там работят някъде около 14-15 жени, които точно това произвеждат. Те произвеждат подобни на нашите килими и бродерия и се самоиздържат. Това е и нашата цел на занятието. След това проекта да има устойчивост и да продължи\", отбеляза кметът на Чипровци Пламен Петков пред . \n                    \n                    \n                \r\nПредприятието в Чипровци е финансирано с 314 хиляди лева от Оперативна програма \"Развитие на човешките ресурси\". Всички наети на работа са преминали и през курс за професионално обучение по бродерия и килимарство.\n\r\nАко проектът за ръчно производство на килими се окаже успешен, работилницата ще продължи да осигурява работа на живеещите в малката община. Но за да се случи това е необходимо да се намерят клиенти.\n\r\nОригиналните чипровски килими освен, че са красиви, не са и по джоба на всеки. Квадратен метър струва 600 лева. \r\n ", "date": "2019.04.23", "title": "25 души намират работа в нова фабрика за Чипровски килими"}
{"url": "https://www.dnes.bg/obshtestvo/2019/04/23/slynceto-se-zavryshta-gradusite-trygvat-nagore.408473", "text": "Слънчева и доста по-топла ще бъде срядата, показва прогнозата за времето на НИМХ.\n\r\nПрез нощта, все още значителна, ще се задържи облачността над източните райони от страната и на отделни места там ще превали слаб дъжд, но от запад облачността ще намалява. Ще продължи да духа до умерен изток-югоизточен вятър. Минимални температури между 3 и 8 градуса, в София около 4 градуса. \n\r\nВ сряда ще бъде предимно слънчево с повече облаци сутринта над източните, а след обяд и над планинските райони, но почти без валежи. \n\r\nЩе духа слаб източен вятър. Дневните температури отново бързо ще се повишат и максималните ще са между 18 и 23 градуса, по-ниски ще останат по Черноморието 13-15 градуса, в София около 21 градуса.\n                    \n                    \n                \r\nНад Черноморието по-значителна облачност ще има все още в сутрешните часове и на отделни места е възможно да превали слаб дъжд, но тя бързо ще намалее и през деня ще бъде предимно слънчево. Ще духа до умерен източен вятър. Максимални температури на въздуха ще са 13-15 градуса, а температурата на морската вода ще е 11-12 градуса. Вълнението на морето ще бъде 2 бала.\n\r\nНад планините ще бъде предимно слънчево с временни увеличения на облачността, главно в следобедните часове. Ще духа умерен южен, по високите части на Рила и Пирин западен вятър. Максимална температура на височина 1200 метра около 15 градуса, на 2000 метра - около 7 градуса.\n\r\nВ четвъртък и петък ще преобладава слънчево време, но през втория ден ще има и по-значителни временни увеличения на облачността. На отделни места в планинските райони на Западна България са възможни и краткотрайни превалявания, но съществени валежи не се очакват. \n\r\nПовишението на температурите ще продължи.", "date": "2019.04.23", "title": "Слънцето се завръща, градусите тръгват нагоре"}
{"url": "https://www.dnes.bg/obshtestvo/2019/04/23/bylgarinyt-religiozen-no-po-skoro-deklarativno.408466", "text": "Недоверието към институциите у нас през последните 2 десетилетия продължава да бъде изключително ниско. \n\r\n\"Недоверието към парламента, църква и религиозни организации, съд и съдебна система трайно и силно доминира над доверието\", обяви доц. д-р Лилия Димова от Агенция за социални анализи.\n\r\nТя уточни, че числата през годините са различни, но тенденцията е една и съща. Димова добави, че в продължение на 20 години продължава да расте недоверието към съда и съдебната система и ако през 1998 г. съотношение недоверие/доверие е било 1 към 8, то 20 години по-късно е 1 към 13.\n\r\nЗа две десетилетия не са настъпили промени в структурата на вероизповеданията в България - 74 процента се самоопределят като православни християни, 10 на сто - мюсюлмани, 3 процента изповядват други религии, а 13 на сто са атеисти, посочи Димова, цитирана от БТА.\n                    \n                    \n                \r\nВсеки трети /34 процента/ мисли, че Бог съществува и е загрижен за всяко човешко същество, докато на обратното мнение са около 30 на сто. Вярата в Бог е станала малко по-масова за 20 години - от 28 процента през 1998 г. до 34 процента през 2018 г. \n\r\nПочти две трети от българите не вярват нито в рай /64 към 58 на сто/, нито в ад /64 към 59 на сто/, нито в религиозни чудеса (трайно 60%).\n\r\nБългарските граждани са по-скоро декларативно, отколкото поведенчески религиозни, показват данните на изследването. Над две трети от православните християни признават, че почти никога не се молят. Почти толкова са били и мюсюлманите през 1998 г. /62 на сто/, но 20 години по-късно този дял спада на 42 процента, допълниха от АСА.\n\r\nХристияните масово възприемат хомосексуализма като нещо нередно и винаги грешно /от 63 процента през 1998 г. и 70 процента през 2018 г./. Мюсюлманите са още по-крайни - категорично го отричат 74 процента през 1998 г. и цели 90 на сто през 2018 г., сочат данните на АСА.", "date": "2019.04.23", "title": "Българинът – религиозен, но по-скоро декларативно"}
{"url": "https://www.dnes.bg/sofia/2019/04/23/kola-vryhletia-na-spirka-niama-postradali.408506", "text": "\n\r\nЛек автомобил връхлетя върху мантинелата на трамвайна спирка на трамвай №5. Инцидентът стана на спирката на улица \"Нишава\" в столичния квартал \"Красно село\", като по чудо няма пострадали.\r\nПо първоначална информация в инцидента са участвали две коли, като и двете са били управлявани от жени. Едната от тях е седнала зад волана след употреба на алкохол, съобщава Булфото.\r\nПричините за пътния инцидент се изясняват. По време на инцидента и пътната настилка е била мокра.\r\n ", "date": "2019.04.23", "title": "Кола връхлетя на спирка, няма пострадали"}
{"url": "https://www.dnes.bg/temida/2019/04/23/prokuraturata-podhvana-i-semeistvoto-na-elena-ioncheva-za-kyshti.408514", "text": "Върховна касационна прокуратура се самосезира по повод медийни публикации за имоти на семейството на Елена Йончева, която е водач на листата на БСП за евроизборите.\n\r\nВ публикациите се твърди, че Йончева със средства от ЕС разполага с три къщи за гости на морето.\r\n \r\nПо повод твърденията ВКП е разпоредила проверка на Главна дирекция \"Национална полиция\", допълват от пресцентъра на обвинението.\n\r\nСлужителите ще проверят на място дали къщите за гости се ползват по предназначение. \n\r\nЩе се изискат заверени копия от регистри за настанените туристи за български и чужди граждани, от документацията за регистриране и категоризиране на обектите, информация за заплатените туристически данъци за пренощували туристи. \n                    \n                    \n                \r\nЩе бъде извършена и документална проверка на дейностите по проект по мярка 311 \"Разнообразяване към неземеделски дейности\" по Програма за развитие на селските райони /ПРСР/ 2007 - 2013 г., финансирана от Европейския земеделски фонд за развитие на селските райони. \n\r\nОт ВКП уточняват, че е определен едномесечен срок за извършване на проверката.", "date": "2019.04.23", "title": "Прокуратурата подхвана и семейството на Елена Йончева за къщи "}
{"url": "https://www.dnes.bg/notifikacii/2019/04/23/bylgarinyt-kato-politicite-tyrsi-imoti-na-zeleno.408471", "text": "Тотален превес на новото строителство с дял от 90% от закупените жилища отчитат брокери.\r\nПродължава силният интерес към покупката на жилища в начален етап на строителство. Причините за това са  по-ниските цени на старта в сравнение с цените в напреднал етап на  изграждане, както и по-големият избор от налични апартаменти, с който  купувачите разполагат.\r\nТози процес е стимулиран допълнително от  инвеститорите, които все по-често предлагат гъвкави схеми на плащане с  малък процент самоучастие и заплащане на баланса с банков кредит при  завършване на сградата, показват данните на Bulgarian Properties.\r\nПо всичко личи, че 2019 г. ще донесе дългоочакваното пазарно равновесие чрез баланс между търсене и предлагане при запазване на стабилни цени на имотите. Това ще удовлетвори незадоволеното търсене от предходните години и ще даде по-голяма увереност на пазарните участници да сключват сделки, смятат от компанията. \n                \n                \r\n“Първите месеци на годината ни изненадаха с нараснала активност. Имотният пазар като че ли превключи на по-висока скорост още със старта на 2019 г. и в момента определено е във възход с нараснали обеми и много силна динамика”, обобщава тенденциите Полина Стойкова, изпълнителен директор на компанията. \n\r\n“В рамките на очакванията ни растежът цените на имотите в София затихна и навлизаме в период на задържане на стабилни нива с леки колебания - едно плато, в което ще останем в следващите 1-2 години”, допълва тя. \n\r\nНаблюденията показват още, че се разширява периметърът на търсене на купувачите и пренасочването им към квартали с нараснало предлагане при по-ниски цени. \n\r\nПо данни на агенцията 2019 г. започва със средна цена на жилищата в София от 1080 евро/кв.м при 1085 евро/кв.м през последното тримесечие на 2018 г. \n\r\nТова е леко отстъпление спрямо стойностите от 2018 г., но следва да се тълкува по-скоро като задържане на нивата, тъй като се дължи основно на промяна в характеристиките на закупените имоти, големия дял на новото строителство и на пренасочването на интереса към райони с по-ниски цени. \n\r\nСредната крайна покупна цена на жилищата в София е 90 960 евро при нива около 91 550 евро средно за 2018 г. \n\r\nНарастването на цените достигна своя пик в края на 2017 г. и началото на 2018 г. и към пролетта на миналата година видяхме, че купувачите се отдръпнаха и заеха изчаквателна позиция. Това доведе до затихване на нарастванията на цените и годината приключи с ръст под очакванията – едва 4% на годишна база, посочват от компанията. \n\r\nКупувачите бяха постепенно върнати на пазара от новата вълна от проекти ново строителство, която се появи на пазара от лятото на 2018 г. \n\r\nВ края на 2018 г. имотите в София са станали по-достъпни, като това се дължи едновременно на забавянето на ръста на цените и на продължаващо нарастване на доходите.\r\n ", "date": "2019.04.23", "title": "Българинът като политиците – търси имоти \"на зелено\""}
{"url": "https://www.dnes.bg/temida/2019/04/23/mestan-ima-dva-dni-da-plati-garanciiata-si-ot-10-000-leva.408516", "text": "Два дни има лидерът на ДОСТ Лютви Местан да плати гаранцията си от 10 000 лева заради катастрофата край село Загорско, при която загина бебе на 6 месеца. \n\n Окръжният съд в Кърджали реши, че той трябва да внесе гаранцията си до внесе до 25 април. \n\r\nОпределението на съда е по повод жалба на Местан срещу паричната гаранция, наложена му от прокуратурата. Той вече веднъж обжалва мярката и тя беше отменена, но веднага след това прокуратурата му наложи повторно гаранция от 10 000 лева.\n\r\nСъдът в Кърджали е приел, че при вземане на мярката за неотклонение органът на досъдебното производство е взел предвид степента на обществена опасност на деянието, доказателствата срещу обвиняемия, семейното и имущественото му положение, възрастта и др. данни за личността му.\n                    \n                    \n                \r\nВ определението се посочва също, че на този етап от разследването има достатъчно доказателства за съпричастност на обвинения Лютви Местан към разследваното престъпление и де посочва, че той е един от участниците в катастрофата. \n\r\nСъбрани са доказателства за имущественото състояние на обвиняемия, от които се установява, че същият притежава недвижими имоти и спестявания, като взетата мярка за неотклонение е съобразена с тях и е законосъобразна, се казва още в определението. То е окончателно.", "date": "2019.04.23", "title": "Местан има два дни да плати гаранцията си от 10 000 лева "}
{"url": "https://www.dnes.bg/sofia/2019/04/23/liatoto-nablijava-tec-a-ni-spira-toplata-voda.408517", "text": "Заради неотложни ремонти временно ще бъде спирана топлата вода в различни квартали на София, съобщиха от пресцентъра на \"Топлофикация София\" ЕАД. \n\r\nОттам уточняват, че профилактиката след края на настоящия отоплителен сезон 2018-2019 г. ще бъде в участъците от топлопреносната мрежа с повишена аварийност през последните месеци. \n\r\nВ съответствие с приетите общи условия за продажба на топлинна енергия за битови нужди от дружеството информират клиентите си в утвърдения 15-дневен срок преди датата на предстоящото спиране през май. \n\r\n\r\nОт 8 май до 10 май 2019 г. ще бъде спряна топлата вода към клиентите в района между бул. \"Александър Стамболийски\", бул. \"Витоша\", ул. \"Неофит Рилски\" и бул. \"Христо Ботев\".\n                    \n                    \n                \r\n*В същия период ще бъде затворена за преминаване на МПС ул. \"Княз Борис I\" в района между ул. \"И. Денкоглу\" и ул. \"Солунска\", както и ул. \"Кърниградска\" в района между ул. \"Княз Борис I\" и ул. \"Цар Асен I\".\n\r\nОт 13 май до 20 май 2019г. /вкл./ ще бъде спряно подаването на топла вода към следните сгради в ж.к. \"Младост-1\", ж.к. \"Мусагеница\", ж.к. \"Дървеница\", ж.к. \"Студентски град\", кв. \"Витоша\" и всички резиденции на бул. \"Симеоновско шосе\". \n\r\nж.к. \"Младост-1\": от бл. № 1 до бл. № 79 В и от бл. № 121 до № №150; УМБАЛ \"Света Ана\"\n\r\nж.к. \"Мусагеница\" от бл. № 80 до бл. № 110\n\r\nж.к. \"Дървеница\" бл. №№ 15, 16, 17, 18, 18А, 19, 21, 23, 28, 33 34, 35, 36, 38, 40, 42, 42А, 43, 44, 45, 45А, 46, 47, 48, 49\r\nул. \"Дъбница\" бл. №№ 3А,5,7,11,16,18,20, ул. \"Константин Игнатов\" бл. №№1,1А,2,3,4,5,6,8; ул. \"Айдемир\" бл.№13, ул. \"Проф. Стоян Киркович\" бл. №№1,1А,3,5,12,27; ул. \"Андрей Ляпчев\" бл. №№ 7, 9, 11; ул. \"Яна\" бл. №№ 1,2,4; ул. \"Белимел\" бл. 00 4,10,24; ул. \"Иван Боримечка\" бл. №22; ул. \"Климент Охридски\" №№ 5,7,9;\n\r\nж. к. \"Студентски град\" - всички общежития от бл. №1 до бл. № 61,НСА,УНСС,МГУ,ЛТУ,ХТМУ,ТУ-зала \"Октомври\";\n\r\nкв. \"Витоша\" - хотел \"Вега\", офис сграда \"Трелеборг\",НХА, ул. \"Никола Габровски\" №90, ул. \"Проф. Хр. Вакарелски\"№№ 1, 3,5, 5А; ул. \"Акад. Й. Трифонов\" №№1,4,18; ул. \"Проф. Г. Златарски\" №№ 3,5,18; бул. \"Симеоновско шосе\" №1, бул. \"Г. М. Димитров\" №38;\n\r\nкв. \"Витоша\" бл. №№1,2,3,6,7; резиденциите на бул. \"Симеоновско шосе\" - Република Афганистан, Емирство Кувейт, Ислямска република Индонезия, Република Индонезия, Китайска народна република, Сирия, Алжирска народно-демократична република, Кралство Мароко, Боливарска република Венецуела, Кралство Белгия, Кралство Испания и Република Аржентина.\n\r\n\r\nОт 13 май до 16 май 2019 г. ще бъде спряна топлата вода към сградите в  района между бул. \"Сливница\", бул. \"Христо Ботев\", ул. \"Цар Симеон\", ул. \"Княз Борис I\", ул. \"Пиротска\", ул. \"Триядица\", ул. \"Сердика\", бул. \"Княз Александър Дондуков\", ул. \"Веслец\", ул. \"Екзарх Йосиф\", ул. \"Георг Вашингтон\", ул. \"Цар Симеон\", бул. \"Княгиня Мария Луиза\", ул. \"Струма\", ул. \"Св.св. Кирил и Методий\", ул.\"Бачо Киро\" и ул. Поп Богомил\".\n\r\nОт 13 май до 19 май 2019 г. ще бъде спряна топлата вода в сградите, намиращи се в:\n\r\n• Част от ж.к \"Лагера\" между ул. \"Христо Матов\", бул. \"Цар Борис III\", бул. \"Акад. Иван Гешов\", ул. \"Костенец\", ул. \"Житница\",ул. \"Съвет на Европа\" и ул. \"Плиска\";\r\n• Част от кв. \"Хиподрума\" между ул. \"Софийски герои\", ул. \"Найден Геров\", бул. \"Акад. Иван Гешов\" и бул. \"Цар Борис III\";\r\n• Част от кв. \"Крива река\" между бул. \"Акад. Иван Гешов\", ул. \"Свети Георги Софийски\", ул. \"Константин Иречек\" и бул. \"Ген. Едуард И. Тотлебен\".\n\r\nОт 20 май до 22 май 2019 г. без топлоподаване ще останат сградите в района между бул. \"Патриарх Евтимий\", ул. \"Фритьоф Нансен\", бул. \"Евлоги и Христо Георгиеви\" и ул. \"Граф Игнатиев\", както и между бул. \"Евлоги и Христо Георгиеви\", ул. \"Крум Попов\", ул. \"Милин камък\", ул. \"Орфей\", ул. \"Розова долина\", ул. \"Калиакра\" и ул. \"Иглика\".\n\r\nОт 27 май до 31 май 2019 г. ще бъде спряно топлоподаването към следните райони:\n\r\n• Част от ж.к. \"Лагера\" между ул. \"Плиска\", ул. \"Хризантема\", ул. \"Житница\", бул. \"Цар Борис III\" и ул. \"Христо Матов\";\r\n• Част от кв. \"Хиподрума\" между ул. \"Лерин\", ул. \"Кюстендил\", ул. \"Видлич\" и бул. \"Цар Борис III \";\r\n• Част от кв. \"Красно село\" между ул. \"Хайдушка гора\", ул. \"Дойран\" и ул. \"Кюстендил\";\r\n• ж.к. \"Бели брези\" между ул. \"Смърч\", ул. \"Битоля\", бул. \"Гоце Делчев\", бул. \"България\", ул. \"Кюстендил\" и ул. \"Дойран\";\r\n• Част от ж.к \"Стрелбище\" между бул. \"Гоце Делчев\",ул. \"Твърдишки проход\",ул. \"Нишава\", ул. \"Руен\", ул. \"Добри Христов\", ул. \"Дедеагач\", ул. \"Нишава\" и бул. \"България\".", "date": "2019.04.23", "title": "Лятото наближава, ТЕЦ-а ни спира топлата вода"}
{"url": "https://www.dnes.bg/za-da-se-razbirame/2019/04/23/drevni-kitaiski-mydrosti-za-jivota.408400", "text": "Всеки ден размишляваме. Върху миналото, настоящето, бъдещето. Търсим отговори и често ги намираме в мъдрите слова. Днес от рубриката на Az-jenata.bg  споделяме няколко слова от Вантала – размишления на средновековната философска китайска школа Даодзибай. Нека те ви вдъхновят да намерите правилния път.\r\nАко искаш да вземеш нещо – не моли, а пробвай да го вземеш.\r\nАко успееш – значи си бил достоен за него.\r\nБъди подготвен за това и да не намериш каквото търсиш.\r\nВърви след този, с когото пътя ти е общ.\r\nОт време на време радвай някого, дори и самия себе си.\r\n                    \n                    \n                Ако разпалиш загаснал огън, дали ще гори същият огън или друг?\r\nКаквото и да стане, ще стане независимо от твоите тревоги.\r\nХармонията не е цел, а средство: когато знаеш какво ще правиш с нея – тогава ще я намериш.\r\nНе бой се да кажеш повече отколкото е нужно, но не бъркай ненужното с недопустимото.\r\nПонякога в търсене на правилното решение, се обхождат пътищата на грешките.\r\n", "date": "2019.04.23", "title": "Древни китайски мъдрости за живота "}
{"url": "https://www.dnes.bg/index/2019/04/23/sv-antyni-chudotvornata-cyrkva-vzrivena-v-shri-lanka.408484", "text": "\"Това не е обикновена църква. Тези, които сториха това не знаят с какво се забъркаха. Никога няма да се отърват. Дори бъдещите им поколения ще си плащат за това.“\r\nПрабат Будиха живее само на няколко метра от \"Св. Антъни“ - една от мишените, които преди дни бяха поразени от терористичните атаки в Шри Ланка. Той е един от първите хора, които пристигат на мястото и виждат окървавените трупове. \n\n\n\r\nПрабат Будиха е будист. Но често посещава католическият храм \"Св. Антъни“, място, което е познато по цял свят със своите чудеса. Днес, за първи път през цялата си 175-годишна история, църквата не приема посетители. Не е ясно и кога ще отвори вратите си отново.\r\n                \n                Нито едно желание, без значение голямо или малко, не оставало без отговор от нейния патрон Свети Антъни. Той изпълнявал чудеса за всички.\r\nНо в деня след атаките нещата изглеждат по-друг начин.\r\nВзривът в \"Св. Антъни“ е един от осемте ударили Шри Ланка – статуята на светеца е покрита с кръв, стъклата все още са натрошени по земята, часовниците са спрели на 8,45 часа, а входът на храма е затворен с жълта лента. Въпреки това, огромна тълпа от хора стои пред него, опитвайки се да стигне възможно най-близо. Хора от цял свят просто стоят и гледат поразената бяла сграда. Жертвите тук са толкова много, защото храмът се препълва дори и в обикновен ден. А по време на службата за Великден, в \"Св. Антъни“ е имало най-малко 1000 души.\r\nПред църквата стои медицинската сестра Аня Субасихе. Тя не присъствала на службата, тъй като била на смяна в болницата. Но след кървавите атаки, жената почувствала, че трябва да е там.\r\n\"Не мога да разбера кой би направил такова нещо? Когато съпругът ми умря преди 12 години, този храм беше онова, което ми помогна да оцелея в този тежък момент. Църквата \"Св. Антъни“ е построена за онези, които носят много тъга в себе си – дава им утеха“, казва Аня. Подобно на Будиха, тя също е родена в семейство на будисти, но приема християнството след като открива църквата.\r\nНо защо \"Св. Антъни“ е толкова специална за Шри Ланка?\r\nСпоред отец Лео Перера част от това се дължи на факта, че храмът винаги е бил асоцииран с чудеса. Всъщност, дори самият му произход се приписва на чудо.\r\nСпоред легендата църквата била построена от свещеник от Кочи, Индия, който се казвал отец Антонио. Той тайно изповядвал католицизма по време на управлението на холандците в Коломбо през 18-ти век.\r\nТой успял да построи църквата след като направил чудо – местните дошли при него паникьосани, след като видели, че морето се надига с молбата да се помоли и да го укроти. Той не просто успял да върне водата назад, но от нея се появил малък пясъчен хълм. Отец Антъни поставил дървен кръст там, а след това построил и църквата, която обитавал до смъртта си.\r\nОтец Лео Перера разказва, че много хора свидетелстват, че църквата отговаряла на молитвите им и възвръщала вярата им.\r\n\"Всички излизат от нея с щастливото чувство, че желанията им са били чути. А след това се връщат отново, за да благодарят, че светецът е чул молитвите им\".\r\nНо \"Св. Антъни“ не е просто място за почитане на Бог. Църквата е символ на плурализма и толерантността в Шри Ланка. Тя е свидетелство за това, че в държавата, раздирана от цивилна война и междурелигиозно насилие, разнообразното население винаги е живеело заедно, в мир и всички са уважавали вярата и различията на другите.\r\nИменно за това стотици хора стоят пред църквата и просто я съзерцават – дори в най-мрачния час тя продължава да е символ на надежда.", "date": "2019.04.23", "title": "\"Св. Антъни\" – чудотворната църква, взривена в Шри Ланка "}
{"url": "https://www.dnes.bg/sofia/2019/04/23/mf-otgovori-na-unss-pari-sled-kato-usvoiat-pari.408510", "text": "Българската държава ще осигури средства за новия учебен корпус на УНСС, но след като университета усвои ресурса по Оперативна Програма \"Региони в растеж\" и само до размера на проекта по основния договор, съобщават от финансовото министерство на своя сайт.\n\r\nПо-рано днес от ръководството на университета съобщиха, че учебното заведение е в сериозен финансов риск. Причината, според УНСС е, че държавата не е изпълнила договор за съфинансиране на проект за нов учебен корпус. Той е сключен след спечелен конкурс, чрез който се осигуряват 4.5 млн. лв. европейско финансиране по Оперативна програма \"Региони в растеж\".\nПотвърден е ангажимент за 7.5 млн. лв. съфинансиране от страна на Министерството на финансите чрез Министерството на образованието и науката – по 2.5 млн. лв. за всяка от трите години 2017-та, 2018-та и 2019 г.\n                    \n                    \n                \r\nОт финансовото министерство отбелязват, че към момента предвидените в проекта 4,5 млн. лева по оперативната програма не са усвоени и затова все още не следва да се дават пари от бюджета. \n\r\n\"Също така Министерството на финансите не може да подкрепи направеното искане за допълнителни средства, които са вследствие от сключено допълнително споразумение към основния договор за 1,2 млн. лв. с фирмата-изпълнител \"ГВ 2016\" ДЗЗД заради открит топлопровод под строителния парцел след приключване на процедурата, както и за 1,5 млн. лв. за обзавеждане и оборудване на учебните помещения\", допълват от министерството.", "date": "2019.04.23", "title": "МФ отговори на УНСС: Пари - след като усвоят пари"}
{"url": "https://www.dnes.bg/zvezdi/2019/04/23/mihaela-marinova-s-liubovno-poslanie-za-gadjeto.408499", "text": "Половинката на Михаела Маринова - футоблистът Александър Дюлгеров отпразнува рожден ден на 19 април. \r\nТой навърши 29 години в компанията на любимата си и приятели. Младата певица поздрави гаджето си с емоционален пост в Instagram.\r\nИзпълнителката на \"Един срещу друг\" публикува снимка с Александър и написа: \"Честит рожден ден! Безкрайно щастлива съм , че живота ме събра с теб! Най-голямото сърце , най-красивата душа - само ти ги притежаваш! Единствен си!\".\r\n \r\nДюлгеров пък качи снимки от заведение, на което се вижда, че е получил огромна торта.\r\n \r\n", "date": "2019.04.23", "title": "Михаела Маринова с любовно послание за гаджето"}
{"url": "https://www.dnes.bg/stranata/2019/04/23/bhk-skochi-na-ks-niamal-kapacitet-da-obsyjda-pravata-na-choveka.408439", "text": "През 2018 г. се проведе една лъжлива кампания срещу Истанбулската конвенция, както и имахме това злополучно решение на Конституционния съд, с което той за пореден път показа, че няма капацитет да обсъжда правата на човека и постави България в едно неблагополучно положение пред международната общност“. Това заяви председателпт на Българския хелзинкски комитет Красимир Кънев пред БНР. \n\r\nПо думите му кампанията против Истанбулската конвенция се основава на лъжи и на изопачаване на разпоредбите на този международен договор.\nСпоред него темата ще бъде засегната и в кампанията за предстоящите европейски избори през май. \n\r\n\"Това обаче не е единственият проблем с правата на човека през 2018 г. Имаме проблем със словото на омразата, подбуждане на насилие към етническите малцинства, тайното подслушване е много сериозен проблем“, посочи Красимир Кънев.\n                    \n                    \n                \r\nПредседателят на БХК похвали България за стъпките за подобряване на условията в затворите у нас, но уточни, че за сметка на това, състоянието на психиатричните отделения е проблемно. \n\r\n\"Състоянието на психиатричните институции и особено психиатричните болници и диспансерите, според доклада на една международна организация, е катастрофално. Там става дума за изцяло нечовешко и унизително третиране на тези болни хора. Крайно неприемливи, от гледна точка на съвременните медицински стандарти, са практики като изолации. Нашият достъп до тези институции за активно лечение беше прекратен от бившия министър Москов“, каза Кънев.\n\r\nСпоред Красимир Кънев в последната година се наблюдава тенденция за очерняне имиджа на определени неправителствени организации, за които се тиражират лъжи и са оплювани като \"соросоиди\" и \"проводници на чужди интереси и идеологии\".\n\r\nПо-късно днес от неправителствената правозащитна организация ще представят анализ за нарушените човешки права в България през 2018 година. Освен върху домашното насилие акценти са поставени и върху нехуманните условия в центровете за психична грижа, както и неконтролираното от закона тайно подслушване.", "date": "2019.04.23", "title": "БХК скочи на КС, нямал капацитет да обсъжда правата на човека"}
{"url": "https://www.dnes.bg/notifikacii/2019/04/23/tesla-shte-konkurira-uber-i-lyft-s-robotaksita.408455", "text": "Призванието на американския технологичен концерн Tesla Inc. бе да донесе достъпни електрически автомобили до масите. Сега Илон Мъск обаче промени напълно плана, като обещава да сдвои технологията за самостоятелно управление с услуга за споделяне, която ще направи безсмислено начинанието да се купуват други коли.\r\nГлавният изпълнителен директор каза, че до средата на следващата година по пътищата ще има 1 милион коли Tesla, които ще са напълно способни да се управляват сами. По време на продължителна презентация в деня на инвеститорите, фокусирана върху автономната технология, Мъск заяви, че клиентите ще могат да поставят колите си в споделена мрежа от роботаксита, които ще може да се придвижват без шофьори, предава Bloomberg.\r\n                \n                Сега всички нови автомобили на Tesla се произвеждат със собствен за компанията компютърен чип, който позволява напълно самостоятелно управление - детайл, който Мъск разкри по време на събитието в понеделник. Този чип отговаря на хардуерните изисквания за напълно автономно шофиране според Мъск, който се похвали, че е най-добрият в света. (Автомобилите на Tesla са снабдени с набор от сензори, като преден радар и камери. Те не разполагат с лидар или радара за откриване и определяне на светлина, сензорът, за който повечето разработчици на аудиовизуални данни казват, че е от решаващо значение, но Мъск твърди за него, че е глупава задача и е „обречен“.)\r\nТова, което трябва да се направи още, е софтуерът, за който Мъск заяви, че ще бъде „завършен” и на такова ниво на надеждност, за което смята, че потребителят не трябва да му обръща внимание, до средата на следващата година.\r\n„Чувствам се много уверен, че през предстоящата година ще има автономни роботаксисита от Tesla - не във всички юрисдикции, защото няма да имаме регулаторно одобрение навсякъде”, каза Мъск, без да уточни какви правила има предвид. Той добави, че е уверен, че компанията ще има регулаторно одобрение за това на някои места през следващата година.\r\nTesla ще позволи на собствениците да добавят правилно оборудваните си превозни средства към собственото си приложение за споделено пътуване, което ще има подобен бизнес модел на Uber или Airbnb. Tesla ще взема от 25% до 30% от приходите на тези пътувания, каза Мъск. На места, където няма достатъчно хора, които да споделят колите си, Tesla ще предоставя свой специален флот от роботаксита.\r\n", "date": "2019.04.23", "title": "Tesla ще конкурира Uber и Lyft с роботаксита"}
{"url": "https://www.dnes.bg/sofia/2019/04/23/20-godishen-myj-buistva-izpochupi-prozorci-v-reis.408447", "text": "20-годишен мъж е задържан, след като е буйствал в автобус на градския транспорт в София, съобщи ръководителят на отдел „организация, координация, контрол и безопасност на обществения транспорт“ към Центъра за градска мобилност Лъчезар Пеков пред \"Фокус\".\r\nИнцидентът е станал в автобус, движещ се по линия 45, на ул. „Монтевидео“.\r\nАгресивният пътник се е държал неадекватно в превозното средство, като е счупил две стъкла на третата врата на автобуса и е налетял на бой на водача на автобуса.\r\nПо-късно същия мъж счупил и панорамните стъкла от друг автобус, движещ се по линия 73 на същото място.\r\nИзвикана е жандармерия и мъжът е бил задържан в 6-о РПУ. Все още не е ясно какво е довело до агресията на пътника.", "date": "2019.04.23", "title": "20-годишен мъж буйства, изпочупи прозорци в рейс"}
{"url": "https://www.dnes.bg/politika/2019/04/23/beyr-grils-veche-ne-e-dlyjnik-na-mosv-globite-sa-plateni.408454", "text": "Глобите на Беър Грилс, които екоминистерството наложи след излъчване на епизод, заснет в Национален парк Рила, са вече платени. Пресслужбата на екоминистерството съобщи, че глобите по два от издадените три акта за нарушения по време на снимането на епизода са изплатени. \n\r\nПрез февруари месец стана ясно, че до МОСВ е изпратен сигнал във Facebook за заснетите кадри в епизодът \"Планината Рила - България - В дивата пустош с Беър Грилс и Дерек Хъф\" (Rila mountain Running Wild with Bear Grylls S04E05 Derek Hough 2018). \n\n\n\r\nВ епизода се вижда, че Беър Грилс и Дерек Хъф плуват Каракашевото езеро, палят огън и ловят животни в езерото. \n                    \n                    \n                \r\nФилмът е заснет в края на юни 2017 година в \"Парков участък Боровец\", след като за това е получено разрешение от директора на парка. Проверката обхваща и действията на отговорните служители от ДНП \"Рила\" по време на заснемането на предаването.\n\r\nГлобите, които МОСВ наложи са за влизане и плуване в Каракашевото езеро и за улавяне и убиване на защитени животински видове. \n\r\nОт пресслужбата на МОСВ допълват, че предстои директора на Национален парк Рила да издаде и глоба за палене на огън на неразрешено място. ", "date": "2019.04.23", "title": "Беър Грилс вече не е длъжник на МОСВ – глобите са платени!"}
{"url": "https://www.dnes.bg/politika/2019/04/23/borisov-vs-radev-no-v-boia-padat-samo-rodnite-voenni.408435", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Нов залп по генералски. Държавният глава Румен Радев и премиерът Бойко Борисов си размениха остри реплики. Задочната словесна престрелка дойде след изказване на Борисов, че президентът призовава генералите в България към действие, което приличало на военен преврат. Президентът отговори - не Българската армия, а политици и институции са заплаха за демокрацията у нас.\n\n\n\r\nИзползват ли се родните военни в предизборната реторика?\n\r\n\"Когато бивши генерали навлязат в политиката, отношението към тях не бива да бъде като към генерали. Очевидно е, че в случая наблюдаваме извадени от контекста думи и твърде много преекспониране от страна на медиите, посредством което се създава усещането за подготовката на военен преврат. А на практика подобен дебат е напълно излишен\", коментира в студиото на \"България сутрин\" ген. Съби Събев от Съюза на офицерите от резерва \"Атлантик\".\n                    \n                    \n                \r\nПо думите му обаче президентът трябвало да избягва да се намесва в предизборните скандали, тъй като не това е неговата основна роля.\n\r\n\"Държавният глава трябва да бъде обединител на нацията и като такъв да търси диалог и с парламентарно представените, и с извън парламентарно представените партии\", категоричен бе той.\n\r\nПред  социологът Кольо Колев изрази мнение, че подобни реплики били неадекватни.\n\r\n\"Думите на премиера Борисов пък изобщо не са насочени към обществото, нито към анализаторите или към политическите генерали. Те са насочени изцяло към преките избиратели на ГЕРБ. Или с други думи, министър-председателят им казва, че ако се случи същото, на което станахме свидетели по време на президентските избори, т.е. не му бъде гласувано доверие, ще има последици\", отсече Колев.", "date": "2019.04.23", "title": "Борисов vs Радев, но в боя падат само родните военни"}
{"url": "https://www.dnes.bg/evroizbori-19/2019/04/23/bez-dbg-na-evrovota-ne-iskat-da-uchastvat-vyv-voinata-v-diasno.408444", "text": "\"Движение България на гражданите\" се отказва от участие на изборите за европейски парламент през май тази година, заявиха от партията. \n\r\nПричина за решението е, че Движението \"отказва да участва в поредната братоубийствена битка между десни партии на предстоящите Европейски избори\". \n\r\nВ съобщението ДБГ посочват, че през изминалите 6 месеца са  провели задълбочени преговори с представители на всички партии от  автентичното център-дясно пространство.\n\r\n\"Усилията ни да изградим широко  демократично обединение, основаващо се на принципите на равнопоставеност  и партньорство бяха отхвърлени. Желанието ни да работим заедно за  излъчването на най-малко един евродепутат, който без колебания да стане  представител на автентичната десница в групата на Европейската народна партия, получи насрещен отказ\", коментираха от ДБГ.\n                    \n                    \n                \r\nСпоред тях на предстоящите избори българската десница ще СЕ яви разделена - една част с ГЕРБ, другата в \"тактическа коалиция\", трета ще се яви самостоятелно. \n\r\n\"Нито един от тези 3 формата  няма силите или желанието да спре популизма и да разбие корупционния  модел на управление в държавата. Докато продължават деструктивните  действия и битките за надмощие вдясно, демократичните хора винаги ще  губят войната за България\", коментират още от партията. \n\r\nОт централата на \"Движение България на гражданите\" съобщават, че през следващите месеци ще работи усилено за подготовката на партията за явяване на местните избори през есента на тази година, на които ще участва с всички сили в борбата за събаряне на феодалните крепости на ГЕРБ и БСП в българските общини.\r\nДо този момент, от партиите, които се заявяват в десния политически спектър, участие ще вземе коалицията \"Демократична България\", включваща партиите \"Да, България, ДСБ  и Зелените. СДС пък стана коалиционен партньор на ГЕРБ за предстоящия вот.", "date": "2019.04.23", "title": "Без ДБГ на евровота, не искат да участват във войната в дясно"}
{"url": "https://www.dnes.bg/football/2019/04/23/bos-se-zakani-carsko-selo-niama-da-byde-ednodnevka-v-elita.408420", "text": "Собственикът на Царско село Стойне Манолов заяви, че една от мечтите му, свързана с отбора вече е факт- влизане в Първа лига. Но човек трябва да има и по-големи мечти. А след победата над Монтана вече всички в клуба са били наясно, че пътят към елита е предначертан.\r\nКакто е известно, вчера Царско село завърши 0:0 с ЦСКА 1948 и си подпечата пет кръга преди края шампионската титлата във второто ниво.\r\n \r\n\"Който не мечтае, той не постига целите си. Мечтаехме още преди 2-3 години и нашите мечти се сбъднаха, с много труд и желание от всички. Благодаря за това на целия клуб, на целия екип. Мачът с Монтана беше този, след който вече бяхме убедени, че ще сме в Първа лига. Видяхте, че до края стояхме максимално твърдо, така че и на теория да станем първи\", заяви Манолов.\r\n \r\nПо въпроса с лятната селекция той заяви: \"Още класа ни е нужна при всички положения, може би ще са повече от петима новите. Ядрото обаче ще се запази. Ще привлечем 7-8 класни човека, който да вдигнат нивото на нашия отбор за Първа лига. На 1 юли ще има и осветление на стадиона, и трибуна\".\r\n \r\nБизнесменът заяви, че Царско село няма да има нищо общо с отбори като Верея и от финансова гледна точка всичко ще бъде коректно, въпреки завишените критерии. \"Това, което бяхме като коректност и ангажимент във Втора лига, ще продължи и в Първа лига\".\r\n \r\nВсе още не е ясно какво е бъдещето на треньора Никола Спасов, като Манолов заяви: \" Желанието на всички ни е Никола Спасов да бъде при нас, но ако той получи по-добра оферта и я приеме, ще му пожелаем успех и ще потърсим друг вариант. Мечтая за по-сериозни резултати, но ще ни трябва време да се адаптираме в Първа лига.\"\r\n \r\n", "date": "2019.04.23", "title": "Бос се закани: Царско село няма да бъде еднодневка в елита"}
{"url": "https://www.dnes.bg/knigi/2019/04/23/jurnalistyt-kostadin-filipov-izdade-pyrva-stihosbirka.408442", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖурналистът Костадин Филипов ще представи първата си стихосбирка. Тя носи името \"На дъх от лятото\" и съдържа 48 стиха, които той е писал през годините.\n\r\nВ \"България сутрин\" Филипов разкри, че основна вина за издаването на стихосбирката му носи голямата българска поетеса Маргарита Петкова. Именно тя му е подала ръка за осъществяване на проекта.\n\r\n\"Доста преди да се осмеля да пиша стихове съм участвал в редица конкурси за рецитиране на стихове. Поезията не ми е чужда. Първата книга, която дядо ми ми подари, е \"Моторни песни\" на Никола Вапцаров. Поетесата Маргарита Петкова първа ми подаде ръка. Тя хареса първото ми стихотворение, което публикувах във Facebook. Месец по-късно пък с мен се свърза издателят на къща \"Персей\" Пламен Тотев и ми каза, че издаваме книгата. Надявам се да издам и втора стихосбирка\", разказа Филиппов.\n                    \n                    \n                \r\nТой също така допълни, че не е писал стиховете целенасочено, а те са плод на неговите емоции в дадени моменти.\n\r\n\"Не съм писал целенасочено, а в моменти когато нещо ме осенява. Срещам се с много хора и съдби и това също е много вдъхновяващо\", посочи журналистът.\r\n\"Лириката е изключително лична и не бих се доверил на друг да я прочете. Не ми се иска в душите на хората да съществува друг сезон освен лятото. Това е ново поприще за мен, но чувствата, които съм вложил в стиховете категорично не са нови. Това, което съм таял през годините, съм го излял в една книга\", ", "date": "2019.04.23", "title": "Журналистът Костадин Филипов издаде първа стихосбирка"}
{"url": "https://www.dnes.bg/obshtestvo/2019/04/23/unss-vyv-finansov-risk-bez-pari-ot-dyrjavata-za-noviia-korpus.408443", "text": "УНСС призова правителството да осигури обещаните средства за нов учебен корпус, за да не се стигне до неплатежоспособност на университета.\r\nВ отворено писмо от ръководството на УНСС се посочва, че през 2016 г. е започнало изграждането на корпуса. Договорът, който е подписан на 7 декември 2016 г., предвижда неговото строителство да бъде завършено в 30-месечен срок, т.е. на 7 юни 2019 г.\r\nТой е сключен след спечелен конкурс, чрез който се осигуряват 4.5 млн. лв. европейско финансиране по Оперативна програма \"Региони в растеж\". Потвърден е ангажимент за 7.5 млн. лв. съфинансиране от страна на Министерството на финансите чрез Министерството на образованието и науката – по 2.5 млн. лв. за всяка от трите години 2017, 2018 и 2019 г.\r\n                    \n                    \n                От УНСС отбелязват, че поради обещаното, но неполучено финансиране от страна на държавата, изпълнението на проекта е спряно през 2018 г. От 19 октомври 2017 г. академичното ръководство сигнализира с писма за забавянето на финансирането, но отговор нямало.\r\n\"Има риск сметките на университета да бъдат запорирани, което ще доведе до спиране на изплащането на стипендиите и помощите на студентите и докторантите, на заплатите на преподавателите и служителите\", пише в писмото.\r\nОт ВУЗ-а изтъкват още, че е необходимо финансирането да се осигури в най-кратки срокове, за да се удължи срокът на проекта. В противен случай ще бъдат загубени 4.5 млн. лв. европейска безвъзмездна помощ, която държавата ще се наложи да връща заедно с лихвите.", "date": "2019.04.23", "title": "УНСС във финансов риск, без пари от държавата за новия корпус"}
{"url": "https://www.dnes.bg/index/2019/04/23/predi-velikden-rekviem-na-verdi-pred-sofiiskata-publika.408459", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Реквием\" на Верди ще се представи пред софийската публика. За премиерата на произведението в операта, което влиза дълбоко в душите, говори драматургът Милена Николаева пред Bulgaria ON AIR.\n\r\nТя поясни, че произведението е специален реквием заради  абсолютния синтез на сакрално и сюблимно, обвързано с християнската  тематика и разтърсващите контрасти в ритмичен и динамичен план. Реквиемът е молитва за покой, която ни оставя с чувства на  светлина и е спасителна, каза още Николаева.\r\n\"Солистите винаги са гости и винаги са известни имена от световните сцени. Тази година ни гостува Витория Иео (сопран) - в момента една от най-актуалните млади оперни певици. Друг участник е Надя Кръстева - един от най-търсените мецосопрани в света, която е поредното доказателство за огромния принос на оперните певци по разпространение на културата извън пределите на страната. Франческо Аниле - тенор с над 200 роли и Рикардо Дзанелато са другите гости\", разказа тя пред \"България сутрин\".\r\n                \n                Премиерата ще се състои на 25 април от 19 часа в  Софийската опера.", "date": "2019.04.23", "title": "Преди Великден: \"Реквием\" на Верди пред софийската публика "}
{"url": "https://www.dnes.bg/notifikacii/2019/04/23/pochina-velikiiat-hercog-na-liuksemburg-jan.408462", "text": "Великият херцог на Люксембург Жан, управлявал 36 години страната, почина на 98-годишна възраст, предаде Франс прес.\n\r\nТой бе държавен глава на Люксембург ог 1964 г. до 2000 г., когато абдикира в полза на сина си Анри. \n\r\n\"С много скръб оповестявам за кончината на любимия ми баща\", се казва в комюнике на сегашния Велик херцог на Люксембург, 64-годишния Анри.\n\r\nЖителите на малката държава останаха привързани към личността на Жан, който бе войник от британската армия през Втората световна война и взе участие в десанта в Нормандия.\n\r\nПоследната му публична поява бе в края на март в рамките на форум, организиран от Великата херцогиня Мария Тереза, за да се води борба срещу сексуалното насилие във военните зони.\n                \n                \r\n\"Кончината му е голяма загуба за Великото херцогство и Европа\", написа в Тwitter председателят на Европейската комисия, люксембургският политик Жан-Клод Юнкер.\n\r\n\"Той бе герой от детството ми - заяви журналистът Стефан Берн, който за пръв път го интервюирал през 1989 г. - Става въпрос за единствения държавен глава, който е участвал в десанта в Нормандия.\"\n\r\nВеликият херцог на Люксембург Жан е роден на 5 януари 1921 г. Той е син на Великата херцогиня на Люксембург Шарлот и принц Феликс Бурбон-Пармски. През 1953 г се оженва за белгийската принцеса Жозефин-Шарлот. Двойката има 5 деца. \r\n/БТА/", "date": "2019.04.23", "title": "Почина великият херцог на Люксембург Жан "}
{"url": "https://www.dnes.bg/obshtestvo/2019/04/23/aktiori-podavat-ryka-na-bejancite-u-nas.408456", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАктьорите от театър БХАЛГ се включват активно в благотворителна инициатива за жените бежанки в България. В студиото на \"България сутрин\" Александър Цветков и Габриела Георгиева, както и Родостина Белчева от Съвета на жените бежанки в България, говориха за инициативата.\n\r\n\"Ние осигурихме една дарителска инициатива за дрехи, обувки и играчки за Съвета на жените бежанки в България. Опитваме се да активизираме възможно най-голям брой хора от обществото, които да последват нашия пример и дадат своите дрехи на хора, които са в неравностойно положение и ще се възползват от тях\", .\n                    \n                    \n                \r\n\"Организацията е създадена през 2003 г. и работи с целите семейства, а не само приоритетно само с жените бежанки в България. Официалната статистика на Държавната агенция за бежанците е, че в момента има настанени 345 лица, половината от които са жени. Ние работим с около 100 човека месечно, като им помагаме с придружаване по институции, записване на деца в детски градини, медицински грижи и др.\", посочи Родостина Белчева.\n\r\nТя допълни, че някои от семействата преминават през страната ни, чакайки документите си и търсейки събиране на семействата си. Те решават, че това не е тяхната държава и много малка част решават да останат в България. А за оставащите от съвета им предоставят регулярни информационни срещи с тях, за да са информирани за всичко.\n\r\n ", "date": "2019.04.23", "title": "Актьори подават ръка на бежанците у нас"}
{"url": "https://www.dnes.bg/evroizbori-19/2019/04/23/ataka-si-izbra-vodach-na-listata-iska-i-poveche-pari-ot-evropa.408469", "text": "\n\"Атака\" вече има готова листа с кандидати за европейските избори през май. Кандидатите бяха избрани след конкурс, който се проведе в ефира на партийната телевизия \"Алфа\", наречен \"Политическа академия\".\n\r\nГеорги Димов, 37-годишен, ерудиран човек, който е много добре ориентиран в идеологията на \"Атака\". До него е Мариета Караджова - юрист, а третият е Христо Спасов - икономист по образование.\n\nТова каза лидерът на \"Атака\" Волен Сидеров след регистрацията на листата на партията в ЦИК, съобщава Агенция Фокус. \n\r\n\"Тези хора не са били досега в политическо ръководство на нито една партия. Не са били политическа номенклатура, депутати или общински съветници. Не са били в управляващия политически елит\", заяви Сидеров и допълни, че \"в същото време са с образование, убеждение, идеи и ерудиция, което показаха в политическата академия в телевизия \"Алфа\".\n                    \n                    \n                \r\nВолен Сидеров призова и другите партии да дадат път на младите, както го бил направил той. \n\r\n\"Аз се надявам, че това което \"Атака\" показва ще стане модел, наистина да дадем път на младите. Аз го направих, отстъпих крачка в страни, не съм в листата, макар че месеци наред се коментираше. Виждате, че не се случи\", заяви лидерът на партията. \n\r\n\"Тези избори са много трудни, те са най-сложните, защото има ниска активност и много голямо отвращение на ората, от това което става с корупционните скандали\", коментира Сидеров.\n\r\nТой заяви и че \"Атака\" иска предоговаряне на условията, при които страната ни се присъедини към ЕС. \n\r\n\"Искаме предоговаряне на условията, с които България се присъедини към ЕС и преразглеждане на регламента, по който получаваме евросубсидии. Ние продължаваме да получаваме значително по-малка финансова помощ от останалите европейски страни. Над един трилион ще бъдат разпределени в следващия програмен период и ако България не си поиска правата, по-добре да излезем от ЕС. Другото ни искане е отпадане на санкциите срещу Русия“, коментира Сидеров.", "date": "2019.04.23", "title": "\"Атака\" си избра водач на листата, иска и повече пари от Европа"}
{"url": "https://www.dnes.bg/stranata/2019/04/23/slivi-i-chereshi-v-kiustendilsko-stradat-ot-studa-i-slanite.408470", "text": "Поражения в овощните градини със сливи, червените сортове ябълки и на някои места с череши отчитат от Института по земеделие в Кюстендил заради падналите слани и минусовите температури през последните дни.\r\nНай-засегнати са градините по поречието на реките Струма, Драговищица и в района на Невестино, казаха от института.\r\nСняг е валял рано сутринта днес в Осоговската планина над Кюстендил.  Новата снежна покривка там е около 5 см, по информация от хижари,  цитирани от БТА.\r\n ", "date": "2019.04.23", "title": "Сливи и череши в Кюстендилско страдат от студа и сланите"}
{"url": "https://www.dnes.bg/sofia/2019/04/23/fandykova-dovolna-85-ryst-na-chujdite-turisti-za-10-godini.408464", "text": "\n\r\nБроят на чуждестранните туристи в София се е увеличил с 85 на сто за периода 2008 – 2018 г., заяви столичният кмет Йорданка Фандъкова по време на шестата годишна среща на Националния борд по туризъм.\r\nСофия се променя и става все по-привлекателна за туристи, като за периода 2008 - 2018 г. броят на реализираните нощувките в столицата расте с 36 на сто, а броят на чуждестранните туристи - с 82 на сто, съобщи Фандъкова, цитирана от БТА.\r\nТенденцията е трайна, от 2009 г. се забелязва стабилен ръст на чуждестранните туристи в София, коментира столичният кмет. За 2018 г. спрямо 2017 г. ръстът на чуждестранните туристи е с 4%, като страните, които генерират най-много посещения в столицата са Германия, Великобритания, Гърция, Италия, Израел и Франция, допълни още тя.\r\n                    \n                    \n                Кметицата информира, че в София годишно се провеждат около 60 фестивала, а някои от тях с европейски и световни измерения.\r\nСтолицата стана център за провеждане на много международни конференции, изтъкна още Фандъкова и добави, че промяна на инфраструктурата на града е сред важните фактори за развитието на столицата като туристическа дестинации.", "date": "2019.04.23", "title": "Фандъкова доволна: 85% ръст на чуждите туристи за 10 години"}
{"url": "https://www.dnes.bg/stranata/2019/04/23/na-6-uchastyka-134-km-hemus-do-veliko-tyrnovo-prez-2023-godina.408481", "text": "До 2023 г. трябва да бъде готов целият участък на магистрала \"Хемус\" от \"Боаза\" до пътя Русе - Велико Търново, заяви министърът на регионалното развитие и благоустройството Петя Аврамова. \n\r\nТя припомни, че за този 134-километров участък правителството в края на миналата година е осигурило 1,12 млрд. лв. без ДДС. Проектът ще се изпълнява изцяло със средства от републиканския бюджет от държавното дружество \"Автомагистрали\" ЕАД.\n\r\nСамата Петя Аврамова участва в символичния старт на строежа на първите три участъка от трасето, заедно с премиера Бойко Борисов, министъра на финансите Владислав Горанов, заместникът й Николай Нанков и председателя на УС на Агенция \"Пътна инфраструктура\" Георги Терзийски.\n                    \n                    \n                \r\nТрасето е разделено на общо шест участъка, като първата копка бе на първия, който започва от Боаза и ще е до пресичането с пътя Луковит - Угърчин, включително пътен възел \"Дерманци\". Той е с дължина 15,26 км, като по него има два пътни възела, четири мостови съоръжения, два виадукта и 6 селскостопански подлеза и надлеза. \n\r\nПоетапно ще се работи във всички участъци, за които имат техническа готовност като проектиране и отчуждителни процедури. \"Имаме готовност да започнем и на третия участък. При осигуряване на техническа възможност ще работим на повече от едно място, така че 2023 г. трябва да бъде готов целият участък от \"Боаза\" до п. в. Русе - Велико Търново\", каза още строителният министър.\n\r\nЗаместник-министър Нанков добави, че има изготвен идеен проект за магистрала \"Хемус\" от пътя Ловеч - Плевен до Велико Търново. Тази година стартира процедурата и за 90 км от Велико Търново до Търговище.", "date": "2019.04.23", "title": "На 6 участъка, 134 км: \"Хемус\" до Велико Търново през 2023 година"}
{"url": "https://www.dnes.bg/mish-mash/2019/04/23/amerikanka-izostavi-godenika-si-sled-podkup-ot-svekyrvata.408478", "text": "Американка се съгласи да изотстави партьора си, след като нейната бъдеща свекърва й предложила 10 хиляди долара, за да осъществи раздялата, съобщава в. \"Мирър“.\r\nЖената разказала за случката в сайта Редит, но предпочела да запази анонимност.\r\nВ поста си тя твърди, че с приятеля й се запознали в колежа и ходели сериозно 5 години преди той да й предложи брак. Впоследствие обаче годеницата си дала сметка, че богатите родители на партньора й едва ли ще я одобрят за булка. И се оказала права.\r\nНе след дълго родителското тяло на бъдещия младоженец и предложило 10 хиляди долара, ако тотално прекъсне връзката си с него, съобщава БТА.\r\nНа годеницата не й било нужно много. Напоследък нейният избранник се държал все по-лошо с нея и започвал да прилича на родителите си, а и посягал все по-често към чашката и го избивало към ревност и насилие.\r\n                    \n                    \n                Така че когато бъдещата й свекърва й се обадила с предложението, тя веднага го приела. Условие на сделката било обаче \"подкупената\" да пази сделката в тайна.", "date": "2019.04.23", "title": "Американка изостави годеника си след подкуп от свекървата"}
{"url": "https://www.dnes.bg/obshtestvo/2019/04/23/predi-velikden-10-lv-poveche-za-rezervoar-gorivo.408406", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Броени дни преди Великден и денят на голямото пътуване преди празниците простата математика показва, че в зависимост от вида гориво, с което се задвижва автомобилът, поскъпването ще е средно 10 лева за резервоар.\n\r\nСпоред експертите само за четирите месеца на тази година барелът суров петрол е поскъпнал с 25 долара и вероятно цената му ще продължи да расте заради сложните международна обстановка на пазара.\n\r\nАко пътуваме от София до Бургас, при цена от 2,20 лв. собствениците на автомобилите, които са на масовия бензин А 95, ще трябва да платят с около 3 лв. повече от миналата година, пресмята \n                    \n                    \n                \r\nДизелът също отчита ръст от 20 стотинки, което при разстояние от 383 км ще излезе окло 7 лв. по-скъпо от миналата година. Единствено собствениците на автомобили с газови уредби ще усетят положителната разлика в цената.\n\r\nВисоките цени на суровия петрол в момента са продиктувани от военните действия в Либия, гражданският конфликт във Венецуела и обтегнатите отношения между САЩ и Иран.\n\r\nСправка показва, че най-евтино ще излезе на хората без кола. С днешна дата с автобус до морето ще ни струва 43 лв. Услугите на БДЖ ще ни излязат малко над 28 лв. в посока.\n\r\nЕкспертите също така предупреждават, че крайният потребител традиционно усеща понижението на цените на горивата по-бавно отколкото повишението им.", "date": "2019.04.23", "title": "Преди Великден: 10 лв. повече за резервоар гориво"}
{"url": "https://www.dnes.bg/stranata/2019/04/23/voennite-za-poligona-v-cryncha-predizborno-govorene.408414", "text": "68-ма бригада \"Специални сили\" - Пловдив тренира на полигона край пазарджишкото село Црънча с леко стрелково оръжие, а не с танкове и съоръжението е основното за обучението на военнослужещите. Това каза командирът на военното формирование бригаден генерал Явор Матеев по повод искането на жителите на селата Црънча, Паталеница и Дебръщица военното съоръжение да се закрие, пише БТА. \n\n\r\nСпоред протестиращите от непрекъснатите стрелби \"с тежка техника - танкове и артилерия\", къщите им са напукани, а самите те са подложени на непрекъснат психически тормоз. В писмо, придружено с подписка, жителите на селата настояват за закриване на полигона и дават за това на министъра на отбраната Красимир Каракачанов един месец, като в противен случай заплашват с блокада на пътя до полигона.\n                    \n                    \n                \r\n\"Ние сме военни, но виждаме, че когато наближават избори под една или друга форма, различни хора и организации, поставят искания, на които при друго време никой няма да обърне внимание\", каза ген. Матеев. Той уточни, че полигонът съществува от 50-те години на миналия век и ако в началото е бил използван за стрелба с танкова и тежка артилерия, то сега на него се води обучение с извънредно леко стрелково оръжие - пистолет, автомат и много рядко лека картечница. По думите му през всички тези 70 години на този полигон нищо не се е променило и съоръжението се е използвало само по предназначение.\n\r\nДо момента до командването на бригадата не е идвала информация за напукани сгради или някакви щети и никой не е поставял някакви искания относно дейността на полигона, каза още генералът. Той е категоричен, че цитираните по-горе оръжия в никакъв случай не могат да нанесат подобни поражения, както и да се чуят на такова разстояние. Като сравнение той посочи, че на самия полигон има много стари постройки и на нито една не е констатирано счупване на прозорци или други поражения вследствие на стрелбите.\n\r\nСпециалните сили осъществяват своите стрелкови тренировки на този полигон повече от 20 години по-рядко, но той се използва и от службите на МВР от Пловдив и Пазарджик, каза още ген. Матеев. Другите видове подготовка са военна топография и оцеляване, за които дори не е необходимо оръжие, добави той. Полигонът е изключително малък в сравнение с останалите в страната и е предназначен за стрелби на къси дистанции с леко оръжие, подчерта още веднъж генералът.\n\r\nСпоред командира на бригадата писмото най-вероятно е писано от хора, които никога не са били на място и добави, че в самото село Црънча има дървообработващо предприятие, чийто шум е много по-силен и дразнещ и който се чува и пречи на военнослужещите на полигона, когато са в режим на почивка. Убеден съм, че на 500 метра от полигона не се чува нищо от стрелбата с пистолет, като се има предвид, че преди години направихме вътрешни диги и прегради, които допълнително изолират разпространението на звука, заяви генералът.\n\r\nОтносно оповестителната система ген. Матеев каза, че тя е много точна, след като през всичките \r\nтези 70 години не е пострадал нито един човек или животно. Всяка тренировка се провежда съгласно специални инструкции и предохранителни мерки, за които всички от местното население са запознати, отбеляза той.\n\r\nКато пълно недоразумение и като абсурдно определи генералът опасенията от химическа и радиоактивна зараза, тъй като от пистолет и автомат не се отделят радиочастици. В България няма въоръжение и снаряжение, от които да се отделят радиактивни вещества, категоричен е ген. Явор Матеев.\n\r\nСпоред ген. Матеев с това писмо, което циркулира в медийното пространство и при предишни избори, се спекулира и с това се застрашава националната сигурност. Силите за специални операции не трябва да се използват по този начин, заяви той и го определи като \"антибългарско, антихристиянско, непатриотично и абсолютно лъжливо и е срещу интересите на държавата\".\r\nИзпълненията на исканията на протестиращите ще доведе до лишаване от възможност на Специалните сили от тренировки и подготовки, които са абсолютно безопасни за хора, въздух и почва. Това е формирование, което поддържа постоянна готовност за противодействие на тероризма и за изпълнение на най-рискови задачи в страната и е абсурдно да се спре подготовката му, добави ген. Явор Матеев.", "date": "2019.04.23", "title": "Военните за полигона в Црънча – Предизборно говорене! "}
{"url": "https://www.dnes.bg/notifikacii/2019/04/23/dnes-e-deniat-na-knigata.408416", "text": "Днес е Денят на книгата и авторското право. Самата инициатива води началото си от 1923 година, когато в книжарниците на Каталуния решават да почетат паметта на автора на \"Дон Кихот\". \r\nОт 2001-ва насам, ЮНЕСКО присъжда титлата \"Световна столица на книгата\" като първи лауреат става Мадрид. \r\nОттогава всяка година един световен град получава това звание заради отдадеността си към книгите и четенето. Тази година арабският град Шарджа ще наследи титлата от Атина, пише БНТ. ", "date": "2019.04.23", "title": "Днес е Денят на книгата"}
{"url": "https://www.dnes.bg/notifikacii/2019/04/23/iujna-koreia-privetstvame-poseshtenieto-na-severna-koreia-v-rusiia.408415", "text": "Южна Корея би приветствала посещението на севернокореския лидер Ким Чен-ун в Русия, ако то допринесе за денуклеаризацията на Корейския полуостров. Това заяви днес за южнокорейската агенция Йонхап високопоставен служител в президентството в Сеул, предаде ДПА.\n\r\n\"Разбирам, че председателят Ким Чен-ун може да посети Русия и смятам, че това би било хубаво нещо за Южна Корея, защото е част от процеса по денуклеаризация и може да доведе до добри резултати\", каза източникът, пожелал анонимност, пише БТА. \r\nПонастоящем служителят е в столицата на Казахстан заедно с президента на Южна Корея Мун Дже-ин,у който в неделя започна тридневно официално посещение там.", "date": "2019.04.23", "title": "Южна Корея: Приветстваме посещението на Северна Корея в Русия"}
{"url": "https://www.dnes.bg/akoshtete-vqrvaite/2019/04/23/chovek-s-bylgarsko-ime-si-kupi-imenie-za-35-mln-v-bevyrli-hils.408417", "text": "Огромно имение в Бевърли хилс е било продадено завчера за 34 640 000 долара, което е най-голямата сделка за годината с жилищен имот в града, съобщи \"Варайъти\".\n\r\nСамоличността на купувача, както обикновено, е замаскирана и все още не е официално потвърдена. Но според списанието има някои следи - първо, изглежда очевидно, че купувачът е чужденец; второ имението е придобито от юридическо лице, свързано с Христо Йорданов Христов; трето, това или един изтъкнат търговец на оръжие от България, или негов едноименик, пише БТА. \r\n\"Варайъти\" описва историята на имота с площ 9 акра (3,64 декара). Сградата с 1325 кв. метра застроена площ и седем спални е завършена през 2014 г. при собственици бивш израелски военен и съдружници. Първоначално е била оценена за 55 млн. долара, \"така че Христов - или който действително е купил този колос - е сключил добра сделка, но разбира се това зависи от гледната точка\", заключава \"Варайъти\".", "date": "2019.04.23", "title": "Човек с българско име си купи имение за $35 млн. в Бевърли хилс"}
{"url": "https://www.dnes.bg/index/2019/04/23/receptata-dnes-farshirovani-iaica-za-velikden.408343", "text": ":\r\n12 яйца\r\n¼ чаша от любимия ви готов салатен дресинг\r\nсол и черен пипер на вкус\r\nлют чили сос\r\n¼ чаена лъжица дижонска горчица\r\n1 червена боя за яйца\r\n1-2 стръка див лук за поръсване\r\n \r\n:\r\n \r\nСварете яйцата, като ги поставите в студена вода, изчакате да заврат на котлона на средна към слаба температура. След като водата кипне, намалете още котлона и ги оставете да поврат малко повече от стандартното, за да станат по-твърдо сварени.\r\n \r\nЗалейте ги със студена вода, за да спрете процеса на готвене. Оставете ги да се охладят добре. Обелете ги. Разтворете боята за яйца и много внимателно и много бързо потопете всяко от тях в нея за 2-3 секунди, колкото да се оцвети белтъкът. Отцедете върху кухненска хартия.\r\n \r\nВнимателно разрежете яйцата по дължина. Извадете жълтъците. Намачкайте ги в купа и към тях добавете всички останали съставки без пресния див лук. Разбъркайте и намачкайте, докато се получи сравнително хомогенна смес. Напълнете белтъците със сместа. Поръсете със ситно нарязания лук.\r\n\r\n", "date": "2019.04.23", "title": "Рецептата Dnes: Фаршировани яйца за Великден "}
{"url": "https://www.dnes.bg/notifikacii/2019/04/23/25-dushi-zaginaha-pri-tejka-katastrofa-v-boliviia.408418", "text": "Двайсет и пет души загинаха в пътен инцидент с три превозни средства в западен район на Боливия, предаде местна медиа, цитирана от ДПА.\r\nКатастрофата е станала късно вечерта в неделя, когато автобус с пътници се опитал да изпревари камион на шосе, но се сблъскал челно с друг камион в лентата за насрещно движение, пише БТА. \r\nАвтобусът се плъзнал по наклон 300 метра надолу, като пътниците изхвърчали навън. Ранени са 24-има човека, сред които шофьорът на автобуса. ", "date": "2019.04.23", "title": "25 души загинаха при тежка катастрофа в Боливия"}
{"url": "https://www.dnes.bg/obshtestvo/2019/04/23/roditeli-na-protest-ne-iskat-nova-strategiia-za-deteto.408421", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Родители излязоха на протест пред Министерството на труда и социалната политика. Те се обединяват срещу предложената и приета от Държавната агенция за закрила на детето \"Национална стратегия за детето\". \n\r\nСпоред тях в документа се предвижда \"пълна власт\" от страна на държавата и респективно на отделните чиновници над живота на всяко дете и неговото семейство.\n\n\r\nТе смятат също, че чрез стратегията се цели ограничаване на правата на родителите.\n\r\n\"Абсурдните текстове в тази стратегия са доста. На първо място се говори за детска бедност. Не може да става дума за детска бедност, а за родители, които имат по-малки финансови възможности. Други абсурдни неща са делегирането на права на децата, каквито те не могат да имат по граждански процесуалния кодекс. Детето от правно нелегитимен субект не може да се направи на правно легитимен субект, който сам да повдига производства от свое име\", посочи Николай Николов от Асоциация на бащите пред .\n                    \n                    \n                \r\nТой допълни, че ролята на държавата и отделите за закрила на детето трябва да могат по някакъв начин да предявяват правата на детето от негово име, тъй като на този етап единствено родителите в лично качество могат да го правят.\n\r\nОсвен в София, протести има и в Пловдив, Варна и Стара Загора.\r\n ", "date": "2019.04.23", "title": "Родители на протест: Не искат нова стратегия за детето"}
{"url": "https://www.dnes.bg/obshtestvo/2019/04/23/nosete-si-chadyri-ochakva-ni-dyjdovno-i-hladno-vreme-dnes.408424", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОблачно и дъждовно ще остане времето днес, като ще превалява главно в западната половина на страната.\r\nКоличествата на валежите няма да са много големи - до 5 литра на квадратен метър, като те ще са основно преди обед. Следобед ще има разкъсване на облачността. В следобедните часове ще превали на места в Родопите и Източна България, но валежите ще бъдат несъществени, съобщава .\n\r\nТемпературите днес ще спаднат спрямо вчерашните заради проникването на по-свеж въздух. Те ще са с 3-4 градуса по-ниски и ще са около 15-17 градуса. По Черноморието и днес вятърът ще идва от изток и ще носи по-хладен въздух. От Сахара към Европа пък се пренасят пясъчни формации със сравнително висока концентрация.\n                    \n                    \n                \r\nПрез следващите дни у нас ще остане доста топло с много слънчеви часове. Температурите ще са над 20 градуса, а на места ще достигат до 24-25 градуса.", "date": "2019.04.23", "title": "Носете си чадъри, очаква ни дъждовно и хладно време днес"}
{"url": "https://www.dnes.bg/notifikacii/2019/04/23/raste-broiat-na-jertvite-ot-atentatite-v-shri-lanka.408419", "text": "Броят на жертвите на атентатите, извършени на Великден в Шри Ланка, е достигнал 310 души, съобщи полицията, цитирана Франс прес и Асошиейтед прес. \n\r\nРанените са около 500. \n\r\nЧетиридесет заподозрени са задържани, включително шофьор на автомобил, използван от терористите, и собственикът на къщата, в която са живели някои от тях.\n\n\r\nОт днес в страната е в сила обявеното от президента извънредно положение, което разширява правата военните да задържат и арестуват заподозрени. Подобни правомощия армията имаше по време на водената 26 години гражданска война, завършила през 2009 г., пише БТА.\n\r\nВ Шри Ланка днес е ден на национален траур за жертвите на атентатите. Тази сутрин паметта им бе почетена с триминутно мълчание и молитви, включително в църквата \"Св. Антоний\" в Коломбо, където в неделя бе извършен първият самоубийствен атентат.\n                \n                \r\nВчера официални лица разкриха, че преди седмици са били отправени предупреждения за възможна атака от страна на радикалната мюсюлманска групировка, заподозряна за кръвопролитията.", "date": "2019.04.23", "title": "Расте броят на жертвите от атентатите в Шри Ланка"}
{"url": "https://www.dnes.bg/temida/2019/04/23/blizkite-na-ubitata-viktoriia-nima-edin-jivot-struva-30-g-zatvor.408429", "text": "Окръжният съд в Русе даде 30 години затвор при първоначален строг режим на Северин Красимиров за изнасилване, блудство и за убийството по особено мъчителен начин и с особена жестокост на 30-годишната Виктория Маринова вчера.\n\r\nДелото се гледаше по съкратената процедура, а Северин призна вината си, което автоматично намалява присъдата с една трета. Так той избегна и доживотен престой зад решетките.\n\r\nБлизките на журналистка обаче не смятат, че наказанието е адекватно.\n\n\n\n\"Нито един живот не струва 30 години, присъдите можеха и трябва да бъдат повече, но колкото и да дадат - важният въпрос е какво ще се промени, дали само годините са възмездие, как да се превъзпита този човек\", коментира пред bTV бившият мъж на Виктория Свилен Максимов.\n                    \n                    \n                \r\nСпоред свекъра на убитата журналистка има начин да се промени тази несправедливост.\n\r\n\"Така или иначе присъдата е максимум по закона, но това ли е действителното наказаниe, според мен трябва да се допише още една алинея, че обвинените по най-тежките наказания да не могат да се възползват от облекченията, които дава тази прословута глава 27\", коментира той.\n\r\nРоднините на убитата Виктория заявиха, че извиненията на Северин в съда са били изрепетирана сцена, а не справедливо разкаяние.\n\r\nПред съда той се разплака и каза, че много съжалява за постъпката си. Искал да върне времето назад, но не можел. Той се извини на родителите на момичето. Обясни, че знае какво е, защото бил израснал без баща. Каза още, че бил млад и затова направил грешка.\n\r\nКолеги на журналистката пък смятат, че чрез подписки е възможно да се предизвикат промени в закона.\n\r\nСеверин може да обжалва присъдата си, а според защитата му той ще го направи.\n\r\nСлужебният защитник на Красимиров - Иван Дойнов, заяви, че общото наказание трябва да бъде 15 години затвор. Според него по делото има смекчаващи вината обстоятелства - чисто съдебно минало, пълни самопризнания, умствена изостаналост и изразено съжаление от извършеното.\r\n ", "date": "2019.04.23", "title": "Близките на убитата Виктория: Нима един живот струва 30 г. затвор?"}
{"url": "https://www.dnes.bg/obshtestvo/2019/04/23/loshi-sysedi-kak-da-se-spravim-s-tezi-koito-ne-si-plashtat-taksite.408428", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСъбранията на входа често се превръщат в открита война между жителите на блока. Почти във всяка жилищна кооперация има поне по едно домакинство, което отказва да плати месечните такси. \n\r\nЗадава ли се краят на междусъседските войни и ще се въведе ли глоба за тези, които отказват да платят за всичко, което е след входната им врата? 10 години след неговото приемане, започнаха да се обсъждат промени в Закона за управление на етажната собственост. Всеобщото мнение е, че той не функционира добре.\n\r\n\"От 2009 година, когато този закон влезе в сила, бяха правени множество опити за поправки в него. Всичките обаче неуспешни. Министертвото на регионалното развитие и благоустройството (МРРБ) сега пое ангажимент за сериозни промени, които вече би трябвало да доведат до по-добро съжителство между съкооператорите\", отбеляза  Асен Асенов от Асоциацията за регулиране на отношенията в етажната собственост.\n                    \n                    \n                \r\nПо думите му обаче най-голям проблем представляват онези, които отказват да плащат входните си такси. А той е породен от факта, че в много от жилищата живеят нерегламентиран брой хора.\n\r\n\"Не може в едно домакинство да живеят например трима човека, а да твърдят, че са двама. Недопустимо е. Трябва да бъде създаден електронен регистър и в него да влизат всички данни, за да може домоуправителят на един вход да сигнализира при нередности\", допълни още Асенов.", "date": "2019.04.23", "title": "Лоши съседи: Как да се справим с тези, които не си плащат таксите?"}
{"url": "https://www.dnes.bg/stranata/2019/04/23/goliam-pojar-izbuhna-v-uchilishte-v-plovdiv.408427", "text": "Рано тази сутрин голям пожар е избухнал в училище „Климент Охридкски” в Пловдив.\r\nОгънят е овладян и няма пострадали, съобщава bTV.\r\nВ най-лошо състояние са учителската стая и тоалетните, които изгорели напълно.\r\nСигналът за инцидента е подаден малко преди 7 сутринта. По времето, когато пожарът е пламнал, не е имало учебни занятия, а сутринта децата са били върнати.\r\nПричините за инцидента все още се изясняват, но по първоначални данни причината за пожара бил климатик, който се възпламенил.\r\n ", "date": "2019.04.23", "title": "Голям пожар избухна в училище в Пловдив"}
{"url": "https://www.dnes.bg/football/2019/04/23/nov-seks-skandal-izbuhna-v-angliiskiia-futbol.408422", "text": "За пореден секс скандал в английския футбол разкри таблоидът “Сън”. Играчи от Висшата лига и Чемпиъншип (II ниво на футбола на Острова) унижават жени, за да трупат точки по специална схема и да се съревновават в създадена за целта група в WhatsApp, пише \"\".\r\n \r\nНапример в перверзната игра 200 т. се заработват, ако удариш или наплюеш нищо неподозиращата си жертва. 150 т. се полагат на тези, които снимат секс. Също толкова се полагат и за любовна игра на тренировъчната база на клуба. 150 т. прибавяш към актива си и ако правиш секс, когато жена ти е някъде наблизо.\r\n \r\n\"Сън\" твърди, че разполага с кореспонденция в групата, в която се разкриват детайлно извращения на участници в нея чрез снимки и видеа. Изданието не споменава имена на футболисти, които са част от скандалното състезание.\r\n \r\nЗа подобна сексигра, свързана с унижаващо антихуманно отношение към жените, разкри в автобиографията си . Той и негови приятели, сред които бившият кадър на Арсенал и Челси Ашли Коул, си били направили женски вариант на играта монополи.\r\n \r\nСпоред правилата му, ако правиш секс с дадена дама, тя става своеобразно твое притежание. Следващият, който я вкара в леглото си, трябва да плати някакъв вид наем за нейното ползване.\r\n \r\n", "date": "2019.04.23", "title": "Нов секс скандал избухна в английския футбол"}
{"url": "https://www.dnes.bg/notifikacii/2019/04/23/sgrada-se-sruti-v-istanbul-sled-ruhvane-na-podporna-stena.408425", "text": "Четириетажна сграда рухна вчера по обяд в Истанбул. Няма жертви и пострадали. \n\r\nОколо 17:30 следобед започна контролирано разрушаване на друга съседна 5-етажна сграда поради опасения, че тя също може да рухне, предаде БНР.\n\r\nИнцидентът се разигра в квартал \"Кяътхане\". Жилищната постройка беше опразнена, преди да се срути, след като преди това рухна подпорната стена на изкоп за основи на сграда в близост до нея.\n\n\r\nПричина за рухването са води от друга съседна сграда, които са подкопали бетонната стена. Първоначално бяха евакуирани 10 съседни сгради, а впоследствие броят им нарасна на 21.\n\r\nНа мястото на инцидента пристигнаха областният управител, кметът на района и кметът на Истанбулската голяма община. Те съобщиха, че се извършват съответните проучвания на място.\n                \n                \r\nНа 6 февруари тази година 7-етажен блок се срина в района „Картал“ в азиатската част на града. Тогава загинаха 21 души, а 14 бяха спасени. Част от етажите на сградата се оказаха незаконно построени.\n\r\nИстанбул е изграден в хълмист район, а подпочвените води, гъстотата на строителството и други проблеми водят до подобни инциденти.\r\n ", "date": "2019.04.23", "title": "Сграда се срути в Истанбул след рухване на подпорна стена "}
{"url": "https://www.dnes.bg/stranata/2019/04/23/edin-zagina-sled-katastrofa-krai-selo-struino.408430", "text": "Един човек е загинал при катастрофа между два тежкотоварни автомобива в района на село Струйно на пътя Русе – Шумен – Варна, съобщиха от МВР Шумен.\r\nНа място е починал един от водачите, а другият бил откаран в болница.\r\nЕкипи на „Пътна полиция“ регулират движението в района на произшествието и предупреждават шофьорите да се движат с повишено внимание.", "date": "2019.04.23", "title": "Един загина след катастрофа край село Струйно"}
{"url": "https://www.dnes.bg/usa/2019/04/23/trymp-ne-mogat-da-me-otstraniat-chrez-impiichmynt.408408", "text": "Американският президент Доналд Тръмп каза, че неговите противници от Демократическата партия не могат да го отстранят от длъжност чрез процедура за импийчмънт, защото разследването на специалния прокурор Робърт Мълър не е успяло да го обвини в никакво престъпление, предаде ТАСС.\r\n\"Само особено тежки престъпления и правонарушения могат да доведат до импийчмънт\", заяви Тръмп в Туитър.\r\n \"Такива престъпления не е имало (не е имало сговор, не е имало възпрепятстване (на правосъдието), така че не можете да направите импийчмънт\", каза той.\r\nТръмп обвини демократите, че те са извършили престъпления.\r\n\"Ситуацията с лова на вещици най-накрая се преобръща\", заяви той, имайки предвид обвиненията срещу него и негови приближени за предполагаем сговор с Русия. (БТА)", "date": "2019.04.23", "title": "Тръмп: Не могат да ме отстранят чрез импийчмънт!"}
{"url": "https://www.dnes.bg/mish-mash/2019/04/23/pozitivnoto-mislene-ni-pravi-po-zdravi.408196", "text": "Знаете ли, че оптимистите имат по-висока толерантност на физическа и емоционална болка? В продължение на години учените изследват какво е влиянието на оптимизма върху живота ни. Оказва се, че той може да допринесе за по-дълъг живот, по-малко болести, повече лични успехи, да повиши мотивацията ни.\r\nЗащо е важно да сме оптимисти и как това ще помогне на здравето ни, вижте в следващите редове.\r\n\r\nНашите мисли и ниво на оптимизъм са водещи за това как ще подходим в стресови ситуации. Статистически погледнато, хората, които са оптимистично настроени, успяват да се справят по-лесно с безпокойството или депресията, когато се сблъскват с негативни хора или обстоятелства. Това е така, защото оптимизмът е свързан с усещането за неуязвимост. Това повишава самочувствието, че можем да се справим с препятствията.\r\n                    \n                    \n                \r\nОще една добра причина да мислим по-често позитивно е, че това благоприятства здравето на сърцето. Според проучване, публикувано в Psychological Bulletin, оптимизмът може да намали риска от сърдечносъдови заболявания, независимо от теглото, възрастта и навици за тютюнопушене. Въпреки проучването, не забравяйте да водите здравословен начин на живот.\r\n", "date": "2019.04.23", "title": "Позитивното мислене ни прави по-здрави "}
{"url": "https://www.dnes.bg/temida/2019/04/23/moldovecyt-vzrivil-bankomat-iska-po-malka-prisyda.408394", "text": "23-годишният молдовец Евгени Недеалков, взривил банкомати в Пловдив и София и задигнал от тях почти 300 000 лева, призна вината си. Така очаква наказанието му да бъде намалено с една трета. Законът предвижда от 3 до 15 г. лишаване от свобода.\r\nНа подсъдимата скамейка застана единствено Недеалков, тъй като от  съучастника му нямало и следа. Той успял да избяга през границата ни с  Турция още миналото лято. Така за деянието на този етап ще отговаря  засега само молдовецът.\n\r\nЧужденецът беше задържан миналата година се изправи днес пред пловдивския районен съд. Адвокатката му Светлана Паскалева отправи искане за справка дали банките са застраховали парите от разбитите банкомати. Тя настоя да й бъде дадено становище дали задигната сума е възстановена.\n\n\n\r\n                    \n                    \n                Делото е отложено до изготвяне на справките, поискани от защитата на  молдовеца. От задържането му през лятото досега той е под ключ.\r\nДвата обира бяха извършени между 5 и 7 юли м.г. Инцидентът в града на тепетата стана на разсъмване около 4,35 часа на 7-ми. Тогава банкомат в пловдивския район \"Тракия\" беше взривен, а тътенът разбуди квартала. От устройството бяха откраднати почти 215 000 лева. Тежката врата на банкомата излетя на повече от десетина метра. Недеалков и съучастникът му използвали горивно-кислородна смес.\r\nНяколко дни по-рано беше ограбен и банкомат в столичния район \"Люлин\". От него бяха отмъкнати 77 000 лева, припомня \n\r\n ", "date": "2019.04.23", "title": "Молдовецът, взривил банкомат, иска по-малка присъда"}
{"url": "https://www.dnes.bg/index/2019/04/23/roman-polanski-sreshtu-akademiiata-epizod-poreden.408383", "text": "След като миналата година режисьорът Роман Полански бе изхвърлен от организацията на наградите \"Оскар“, днес той е решил да отвърне на удара. Адвокатите на 85-годишният Полански са завели дело срещу Академията с искането той отново да бъде неин пълноправен член, пишат от The Telegraph.\r\nСпоред адвокатите на режисьора, той е бил изгонен \"без предупреждение“ и \"без възможност за отговор“, а цялата ситуация спрямо него е \"несправедлива“.\r\nЕдва няколко часа по-късно Академията отговори на исканията им, а решението й е все още същото – Роман Полански няма да е неин член, а изгонването му е \"честно и справедливо“.\r\nВ последните десетилетия режисьорът е преследван от обвиненията в изнасилване на 13-годишно момиче. През 1978 година той заминава за Франция, след като срещу него са повдигнати обвинения в САЩ. \r\n                \n                Зад гърба на Полански дълго време е адвокатът Харланд Браън, който твърди, че Академията \"нарушава собствените си права и принципи“ с изгонването на клиента му.\r\n\"Изхвърлиха го без да го предупредят, без да му дадат шанс да отговори. Дори не му обясниха защо чак след 40 години и то на същия ден като Бил Косби“, казва Браън.", "date": "2019.04.23", "title": "Роман Полански срещу Академията – епизод пореден"}
{"url": "https://www.dnes.bg/world/2019/04/23/sasht-iskat-da-sprat-finansiraneto-na-hizbula.408411", "text": "Съединените щати обявиха днес награда от 10 милиона долара за информация, която може да доведе до спиране на финансирането на \"Хизбула\", ливанската въоръжена групировка, подкрепяна от Иран, предаде Ройтерс.\r\nСъобщението на Държавния департамент съгласно неговата програма \"Награда за правосъдие\" е израз на растящото безпокойство на Вашингтон от разрастването на ролята на \"Хизбула\" в управлението на Ливан.\r\nРегионалното влияние на групировката се разшири, след като нейни бойци започнаха да участват в конфликтите в Близкия изток, вкл. в Сирия на страната на президента Башар ал Асад.\r\nСАЩ и още много страни смятат \"Хизбула\" за терористична организация.\r\n(БТА)", "date": "2019.04.23", "title": "САЩ искат да спрат финансирането  на \"Хизбула\""}
{"url": "https://www.dnes.bg/balkani/2019/04/23/ekspert-sybitiiata-v-makedoniia-sa-opredeliashti-za-evropa.408412", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Резултатите от преброяването на бюлетините от вчерашния първи тур на президентските избори в Северна Македония сочат, че на балотаж един срещу друг застават кандидатът на управляващата коалиция Стево Пендаровски и кандидатът на ВМРО-ДПМНЕ Гордана Силяновска-Давкова.\n\r\n\"Събитията в Македония са част и от бъдещето на България. Те трайно ще определят както ситуацията на Балканите, така и в Европа. На изборите, които ще се проведат на 5 май, е повече от ясно, че албанците ще бъдат факторът, който ще наклони везните в една или друга посока\", коментира в студиото на \"Денят ON AIR\" председателят на Държавната агенция за българите в чужбина доц. Спас Ташев.\n                    \n                    \n                \r\nПървият кръг от президентските избори премина с най-ниската избирателна активност в сравнение с предходни такива за държавен глава.\n\r\nСпоред доц. Ташев докато Русия активно работела за защитата на собствените си интереси, България не правела нищо по въпроса за постигането на целите си.\n\r\n\"Управляващите трябваше да се замислят, че няма да стигнат доникъде с решаването на историческите въпроси посредством подхода, който са си избрали към югозападната ни съседка\", допълни още той.\n\r\nПред  доц. Ташев подчерта, че въпреки, че през последните години ситуацията в Македония се е променила, към ден днешен няма как да говорим за завръщане към трайни приятелски взаимоотношения.\n\r\nЗа да бъде избран новият държавен глава на Република Северна Македония, ще трябва да гласуват повече от 40% от регистрираните гласоподаватели, т.е. 723 253 избиратели.", "date": "2019.04.23", "title": "Експерт: Събитията в Македония са определящи за Европа"}
{"url": "https://www.dnes.bg/eu/2019/04/23/italiia-ostava-bez-lekari-vzima-si-ot-bylgariia-i-rumyniia.408413", "text": "В Италия лекарите са все по-малко и тръгваме на лов за доктори в Източна Европа – би тревога навръх католическия Великден авторитетният римски всекидневник „Република“, пише Монитор. \n\n\n\r\nВестникът информира, че най-тежко е положението в североизточната област Венето, в чиито болници към момента не достигат 1300 лекари. Ето защо емисари, поощрени от губернатора на Венето Лука Зайя, вече тарашели за дипломирани лечители от Румъния, и по-специално от района на град Тимишоара. Основната причина медицинските власти в областта да се насочат към съседите ни от север била близостта на двата езика.\n\r\nСпоред „Република“ положението с докторите във Венето е наистина драматично и болниците там били принудени да връщат масово на работа пенсионери. Някои от тях били над осемдесет години, като например осемдесет и пет годишния анестезиолог Джампиеро Джирон, който сега работи съвсем пълноценно в престижната венецианска болница „Вила Салус“. Що се отнася до „класацията на недостига“, то тя се оглавява от педиатрите – липсват 227, следват докторите от Бърза помощ – 184-ма, специалистите по вътрешни болести – 92-ма, липсват още 67 рентгенолози, 33-ма ортопеди, 32-ма анестезиолози, 31 психиатри и т.н.\n                    \n                    \n                \r\nРимският всекидневник предвижда, че, що се отнася до лекарите,тъй като до 2025 г. би трябвало да се пенсионират 52 000 тукашни медици. А завършващите всяка година местните университети млади доктори са 6000 – 7000, или иначе казано, ако няма „внос“, в средата на следващото десетилетие на Апенините ще липсват към 15 хиляди доктори, като само отделенията на Бърза помощ ще се нуждаят от 4200 висококвалифицирани специалисти. Ето защо „Република“ предвижда италианският „лов на доктори“ в източноевропейските страни да става все по-интензивен, като се разпростре и в България.", "date": "2019.04.23", "title": "Италия остава без лекари – взима си от България и Румъния"}
{"url": "https://www.dnes.bg/sofia/2019/04/23/koi-chasti-na-sofiia-ostavat-bez-voda-v-sriada.408437", "text": "\"Софийска вода\" временно ще прекъсне водоснабдяването в някои части на столицата, съобщават от дружеството. \n\r\nНа 24 април 2019 г. (сряда), във връзка с изпълнение на инвестиционен проект за подмяна на уличен водопровод на ул. „Света Петка“ кв. „Кремиковци“ , се налага спиране на водоподаването от 09:00 до 21:00 часа на клиентите на „Софийска вода”, живеещи в района на ул. \"Свети Георги Победоносец\", ул. \"Райна Княгиня\", ул. \"Мургаш\", ул. \"Река Елешница\", ул. \"Ралица\", ул. \"Кремиковска\", ул. \"Възраждане\", ул. \"Стефан Караджа\", ул. \"Радивоя\",ул. „Белите брези“, ул. „Стефан Караджа“, ул. „Илинден“, ул. Възраждане“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Белите брези“ пред 146 ЦДГ.\n                    \n                    \n                \r\nСлед възстановяване на водоснабдяването е възможно временно повишаване  мътността на водата.\n\r\nНа 24 април 2019 г. (сряда), във връзка с изпълнение на инвестиционен проект за подмяна на уличен водопровод на бул. „Св. Климент Охридски“ местност „Малинова долина“ Студентски, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\n\r\nбул. „Св. Климент Охридски“ от № 100 до ул. „Георги Кьосеиванов“\n\r\nбул. „Св. Климент Охридски“ от № 67 до № 105\n\r\nул. „Георги Кьосеиванов“, ул. „Евгений Силянов“,ул. 5 та\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Св. Климент Охридски“ ъгъла с ул. 5-та. След възстановяване на водоснабдяването е възможно временно повишаване  мътността на водата.\n\r\nСлед реализацията на тeзи инвестиционнr проектr клиентите на „Софийска вода” живеещи в района ще почувстват значително подобреното качество на предоставяните услуги.\n\r\nНа 24 април 2019 г. (сряда), във връзка с подмяна на спирателни кранове на бул. „Цар Борис III“ жк. „Славия“ се налага спиране на водоподаването от 10:00 до 18:00 часа на клиентите на „Софийска вода”, живеещи в района на\r\nбул. „Цар Борис III“ №128, бл. 1, бл. 2, бл. 3, бл. 4, автогара „Овча купел“, търговски обекти. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Цар Борис III“ №128.\n\r\nНа 24 април 2019 г. (сряда), във връзка с изграждане на уличен водопровод на ул. „Цветница“ жк. „Люлин“ 9 се налага спиране на водоподаването от 09:00 до 21:30 часа на клиентите на „Софийска вода”, живеещи в района на:\n\r\nул. „Луи Пастьор“, ул. „Крим“, ул. „Ветрен“, бул. „Сливница“ \n\r\nбул. „Сливница“ от ул. „Ветрен“ до ул. „Стефан Дуньов“  - четни и нечетни номера\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Сливница“ ъгъла с ул. „Цветница“.\n\r\nНа 24 април 2019 г. (сряда), във връзка с подмяна на сградно водопроводно отклонение на бул. „Ситняково“ кв. „Подуяне“ Слатина, се налага спиране на водоподаването от 09:00 до 17:00 часа на клиентите на „Софийска вода”, живеещи в района на бул. „Ситняково“ бл. 11, ул. „Голаш“ №33, бл. 9, бл. 10. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Голаш“ №31.\n\r\nНа 24 април 2019 г. (сряда), във връзка с подмяна на сградно водопроводно отклонение на ул. 8 кв. „Обеля“, се налага спиране на водоподаването от 09:00 до 16:00 часа на клиентите на „Софийска вода”, живеещи в района на\r\nул. 13-та от ул. 8-ма до ул. 6-та. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 8 ъгъла с ул. 13.\n\r\nНа 24 април 2019 г. (сряда), във връзка с изграждане на сградно водопроводно отклонение на ул. „Момино венче“ кв. „Драгалевци“, се налага спиране на водоподаването от 09:30 до 19:30 часа на клиентите на „Софийска вода”, живеещи в района на:\n\r\nул. „Горска поляна“ от № 43 до ул. „Момино венче“\n\r\nул. „Момино венче“ от № 21 до ул. „Горска поляна“\n\r\nул. „Безименна улица“ до ул. „Момино венче“ № 29.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Момино венче“ ъгъла с ул. „Горска поляна“.\n\r\nНа 24 април 2019 г. (сряда), във връзка с монтаж на спирателни кранове на ул. „Калев бряг“ с. Негован се налага спиране на водоподаването от 09:30 до 19:30 часа на клиентите на „Софийска вода”, живеещи в района на ул. „Езерата“, ул. „Васил Левски“, ул. „Манастирска“, ул. „Борис Найденов“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Калев бряг“ ъгъла с ул. „Стефан Павлов“.\n\r\nНа 24 април 2019 г. (сряда), във връзка с изграждане на сградно водопроводно отклонение на ул. „Евлия Челеби“ кв. „Карпузица“, се налага спиране на водоподаването от 09:00 до 18:00 часа на клиентите на „Софийска вода”, живеещи в района на ул. „Евлия Челеби“ от площад „Сред село“ до ул. „Лазарополе“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Евлия Челеби“ №59.\n\r\nНа 24 април 2019 г. (сряда), във връзка с подмяна на сградно водопроводно отклонение на ул. „Свети Георги Победоносец“ кв. „Кремиковци“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на ул. „Свети Георги Победоносец“ от ул. „Света Петка“ до ул. „Радивоя“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Свети Георги Победоносец“ №41.\n\r\nНа 24 април 2019 г. (сряда), във връзка с подмяна на сградно водопроводно отклонение на ул. „Есперанто“ кв. „Орландовци“, се налага спиране на водоподаването от 09:00 до 19:00 часа на клиентите на „Софийска вода”, живеещи в района на ул. „Есперанто“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Лавандула“ ъгъла с ул. „Есперанто“.\n\r\nНа 24 април 2019 г. (сряда), във връзка с подмяна на сградно водопроводно отклонение на ул. „Ширината“ с. Доброславци, се налага спиране на водоподаването от 09:30 до 14:30 часа на клиентите на „Софийска вода”, живеещи в района на ул. „Ширината“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Ширината“ ъгъла с ул. „Летец“. \n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, отчитат от \"Софийска вода\".\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез .\n\r\n\"Софийска вода\" АД предварително се извинява на своите клиенти за причинените временни неудобства!", "date": "2019.04.23", "title": "Кои части на София остават без вода в сряда?"}
{"url": "https://www.dnes.bg/obshtestvo/2019/04/23/prevozvachi-negoduvat-kato-opitni-zaicheta-sme.408431", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Задълбочава се недоволството на превозвачите срещу тол системата. От автобусния бранш са категорични, че не могат да плащат исканите такси и призоваха да не важат за обществен превоз на пътници. В четвъртък ще се състои среща на различните сдружения на превозвачите, на която се очаква да излязат с обща позиция.\n\r\nПревозвачите продължават да негодуват срещу тол системата. Автобусните превозвачи отсичат, че не могат да плащат исканите такси и призоваха тол системата да не важи, когато става въпрос за превоз на пътници.\n\n\n\r\nПредстои в четвъртък различни сдружения на превозвачите да се срещнат и да излязат с обща позиция. \n                    \n                    \n                \r\n\"Ние още от началото на тази година обявихме, че ще има сериозен проблем с тол системата, тъй като нямахме никаква информация какви са цените, които предстои да бъдат въведени и настояхме автобусният транспорт да остане на винетна система, както в много европейски държави\", посочи пред  Магдалена Милтенова от Асоциацията на българските превозвачи. \n\r\nПо думите ѝ дори 1 стотинка на км пробег ще бъде 100% по-висока от това, което в момента се плаща и със сигурност ще се отрази и на цената на билетите.\n\r\nСпоред нея хората, които изготвят тези системи, ги правят да изглеждат добре за държави като Германия или други европейски държава с много по-високи доходи от България. \n\r\n\"В момента ние сме първата държава в Европа, която ще таксува второкласни и третокласни пътища. Ние се чувстваме като опитни зайчета, върху които се експериментира, а това рефлектира върху крайния потребител\", изрази възмущението си Милтенова.\n\r\nТя допълни, че автобусният бранш е в колапс и има изключително големи проблеми по отношение на нерегламентирания транспорт, липсата на средства за финансиране по европейските фондове и др.\n\r\nМагдалена Милтенова отправи апел към управляващите да не ги използват като \"опитно поле\" за експерименти, които няма да доведат до нищо полезно.\r\n ", "date": "2019.04.23", "title": "Превозвачи негодуват: Като опитни зайчета сме!"}
{"url": "https://www.dnes.bg/football/2019/04/23/bunt-v-iunaited-chujdenci-i-anglichani-se-hvashtat-za-gushite.408423", "text": "В Манчестър Юнайтед назрява сериозно напрежение между английски и чуждестранни играчи, тъй като се смята, че местните са получили по-специално отношение при преговорите и подписването на новите договори, твърди \"Сън\".\r\n \r\nТова е първият вътрешен скандал, който е на път да избухне под ръководството на Оле Гунар Солскяер, който започна феноменално начело на клуба и си заслужи постоянен договор като наставник на \"червените дяволи\", но последните седмици са меко казано катастрофални за отбора.\r\n \r\nТримата английски национали Ашли Йънг, Крис Смолинг и Фил Джоунс вече се разбраха за новите си договори, а испанците Давид Де Хеа и Хуан Мата не успяха да го сторят. Те обаче са съзряли много по-специално отношение към местните играчи при преговорите и това ги е разочаровало остро.\r\n \r\nАндер Ерера вероятно също няма да преподпише, но за него е ясно, че след края на сезона ще премине в ПСЖ като свободен агент.\r\n \r\nМеждувременно пък Луис Антонио Валенсия не получи предложение за нов контракт за разлика от Ашли Йънг, който е на неговата възраст. Това е поредното доказателство, че отношението към местните е наистина по-специално.\r\n \r\nТепърва предстои да се види как Оле Гунар Солскяер ще успее да овладее това напрежение в съблекалнята, което може да повлияе още по-катастрофално на тима за в бъдеще.\r\n \r\n\r\n ", "date": "2019.04.23", "title": "Бунт в Юнайтед: Чужденци и англичани се хващат за гушите"}
{"url": "https://www.dnes.bg/obshtestvo/2019/04/23/angel-kunchev-ne-iska-da-e-deputat-koi-shte-smeni-delian-dobrev.408440", "text": "Държавният здравен инспектор д-р  Ангел Кунчев не иска да е депутат и отказа да замести подалия оставка Делян  Добрев.\r\nПреди него също отказаха да  станат народни  представители Валентин Ангелов - бивш заместник-областен  управител,  и Жечо Станков, който в момента е заместник-министър на   енергетиката, съобщи БНР.\r\nИмето на Добрев беше замесено в скандала \"Апартаментгейт\".\r\nСлед д-р Ангел Кунчев в листата от  29-и Хасковски многомандатен район следват директорът на Националния исторически музей д-р Бони Петрунова и   заместник-председателят на Общински съвет- Хасково Митко Полихронов.\r\n \r\n ", "date": "2019.04.23", "title": "Ангел Кунчев не иска да е депутат, кой ще смени Делян Добрев?"}
{"url": "https://www.dnes.bg/temida/2019/04/23/vylcho-arabadjiev-na-svoboda-platil-500-000-lv-garanciia.408441", "text": "Синът на Ветко и Маринела Арабаджиеви - Вълчо, е вече на свобода, след като е внесъл тези дни гаранцията си от 500 000 лева, съобщава \"\". Това е най-голямата внесена по размер гаранция през последните години, посочиха магистрати.\n\n\n\r\nМярката за неотклонение на Арабаджиев-младши бе променена в началото на април след решение на апелативния спецсъд. Магистратите решиха, че той може да излезе на свобода, след като прекара повече от 6 месеца зад решетките по обвинение в пране на пари на стойност 2,7 милиона евро. \r\nАрабаджиев-младши е един от петимата обвинени по делото срещу майка му и баща му, което се води за пране на пари и данъчни престъпления в Специализираната прокуратура.", "date": "2019.04.23", "title": "Вълчо Арабаджиев на свобода, платил 500 000 лв. гаранция?"}
{"url": "https://www.dnes.bg/index/2019/04/23/luks-vodopad-imenieto-v-bevyrli-hils-ot-koeto-shte-vi-padne-cheneto.408436", "text": "\n\r\nОгромното имение в Бевърли Хилс, което беше продадено за 34 640 000 долара, е с площ 9 акра (36,4 декара). Сградата е с 1325 кв. метра застроена площ и седем спални. Тя е завършена през 2014 г. , като собственици са били бивш израелски военен и съдружници.\n\r\nДомът има 7 спални – 3 на първия етаж и 4 на втория. Мастър бедрума е повече от огромен – почти 300 кв.м., което е два пъти повече от размера на средностатистическо жилище в САЩ, пише „Варайъти“.\n\r\nТаваните са високи близо 8 метра, а акцент в имението е 24-метров водопад, който се управлява от компютър, за който “Варайъти” пише, че ще “ви падне ченето”.\n\r\n                \n                Басейн, палмови дървета, които скриват от любопитни погледи, кино зала и конферентна зала са други екстри в имението.\n\r\nПродажбата на имението е най-голямата сделка за годината с жилищен имот в града.\n\r\nСамоличността на купувача, както обикновено, е замаскирана и все още не е официално потвърдена. Но според списанието има някои следи – първо, изглежда очевидно, че купувачът е чужденец; второ имението е придобито от юридическо лице, свързано с Христо Йорданов Христов; трето, това или e един изтъкнат търговец на оръжие от България, или негов едноименик.\n\r\nПървоначално имението билo оценено за 55 млн. долара, “така че Христов – или който действително е купил този колос – е сключил добра сделка, но разбира се това зависи от гледната точка”, заключава “Варайъти”.\n\r\n ", "date": "2019.04.23", "title": "Лукс, водопад... Имението в Бевърли Хилс, от което ще \"ви падне ченето\" "}
{"url": "https://www.dnes.bg/obshtestvo/2019/04/23/borisov-se-obzaloji-postroim-li-hemus-bvp-nagore-s-10-20.408446", "text": "С построяването на АМ \"Хемус\" БВП на страната ще се вдигне поне с 10-20%. Това се обзаложи премиерът Бойко Борисов, който провери изграждането на близо 10-километровата отсечка между Ябланица и Боаза.\n\n\"Ние сме чували всякакви глупости за \"Хемус\" кой какво правил, но всъщност тя е била направена до Правец, разбирате защо, и въобще няма проекти. Никой никога не е мислил да прави \"Хемус\", коментира Борисов пред журналисти и допълни, че иначе всички говорят за Северозапада и за Северна България.\r\n\"До края на 2022 година мисля, че ще подминем Плевен. Убеден съм, че за 2 години ще се справят и от Белокопитово до Търговище\", каза още премиерът.\r\n                    \n                    \n                По думите му финансовият министър е обезпечил плащанията за строителството, а регионалният действа във връзка с инженерните проекти за следващите лотове на магистралата.\r\nДнес започва изграждането на 134-километровия участък от пътен възел \"Боаза\" до пътя Русе - Велико Търново на магистралата. Той трябва да бъде завършен до 2023 г. За целта правителството отпусна над 1.1 млрд. лева.", "date": "2019.04.23", "title": "Борисов се обзаложи: Построим ли \"Хемус\", БВП нагоре с 10-20%"}
{"url": "https://www.dnes.bg/politika/2019/04/23/manolev-za-kyshtata-za-gosti-poseshtaval-sym-ia-kato-turist.408434", "text": "Тази къща няма как да е моя, по документи ясно се вижда това, отсече вече бившият зам.-министър на икономиката Александър Манолев. Той заяви, че е посещавал къщата за гости край Сандански като турист и има платежни документи за това. \n\r\n\"Като турист съм я посещавал и съм плащал за това. Нали разбирате, че тези документи няма как да се фалшифицират\", посочи той. Манолев посочи още, че семейството му живее в София от 2001 г. \n\r\n\"Не мога да ви кажа дали е проверявана като къща за гости. Тя стартира като съвместен проект между мен и Ана Димитрова. След построяването й пътищата ни се разделиха. Аз съм участвал до голяма степен в изграждането с различни контакти. Аз съм финансирал това момиче със 700 000 лева\", посочи Манолев пред bTV. \n                    \n                    \n                \r\nМанолов обясни, че 15 години преди да влезе в политиката е работил в някои от най-големите международни частни компании в България. \n\r\n\"В някои от тях годишната ми заплата е надвишавала 100 000 лева. Имал съм и частен бизнес, платил съм стотици хиляди левове данъци и това е проверимо\", обясни Манолев.\n\r\nТой отрече твърденията, че е прехвърлил имота на непълнолетно момиче. \"Има отстъпено право на строеж, след като тя е станала на 18 г. Това е било 2013 или 2014 г., когато тя е била на 20 г. тогава\", заяви той.\n\r\nМанолев обясни, че е присъствал на проверка на място от фонд \"Земеделие\". \"Има спечелено европейско финансиране за тази къща. Не мога да кажа дали се е използвала по предназначение. В момента никой не може да посети къщата като турист и тя не функционира като къща за гости. Аз съм си намерил места, като съм звънял на управителката на фирмата\", заяви бившият зам.-министър.\n\r\n ", "date": "2019.04.23", "title": "Манолев за къщата за гости: Посещавал съм я като турист"}
{"url": "https://www.dnes.bg/sofia/2019/04/23/3d-operaciia-vyv-vma-spasi-krak-na-mlad-myj.408438", "text": "Кракът на 30-годишен пациент с Бехтерев беше спасен след уникална за България 3D операция, извършена от ортопедите на ВМА.\r\n4-часовата интервенция е извършена от проф. д-р Неделчо Цачев, ръководител на Катедрата по ортопедия и травматология, и екипа му.\r\nВ крака му бил поставен имплант от ново поколение, който компенсира скъсяването на крайника.\r\nНад 4 месеца е продължила подготовката на екипа за първата подобна операция у нас, разкри проф. Цачев. Заради болестта на Бехтерeв, която е хронично артрозно заболяване, пациентът е „отключил” рядката диагноза ацетабуларен тунелен синдром. При нея, заради увреждането на костта, бедрената глава и шийка буквално навлизат в таза, обяснява ортопедът.\r\n                    \n                    \n                „Кракът се скъсява с няколко сантиметра, движенията силно се ограничават и са много болезнени”, допълва проф. Цачев.\r\nНа пациента не може да се постави класически имплант заради уврежданията вследствие на болестта на Бехтерев.\r\n„Освен това, ако използваме т.нар. циментна става, тя предполага ревизиране след средно 10 години, което не е приемливо при толкова млад пациент”, обяснява професорът. Затова се свързва с колегата си д-р Владислав Райков – ортопед с тясна специалност по 3D предоперативно планиране, защитил докторантура в Швейцария.\r\n„Благодарение на резултатите от скенер, той изработи компютърен модел на костта, който да ни позволи да преценим как най-точно да разположим импланта, за да е успешна реконструкцията”, разказва проф. Цачев.\r\nВиртуалната операция е осъществена успешно на практика от ортопедите на ВМА.\r\n„За 4 часа успяхме да запълним „издълбаното” дъно на ацетабулума с кост на пациента, да позиционираме ставата добре и да компенсираме скъсяването на крака”, разкрива подробности от интервенцията травматологът. „За първи път у нас правим реконструкция с компютърен модел, в чужбина имат опит и досега пациентите трябваше да пътуват за скъпо лечение там. Напредваме бавно, но сигурно – това е хубавото”, оптимист е проф. Цачев.", "date": "2019.04.23", "title": "3D операция във ВМА спаси крак на млад мъж"}
{"url": "https://www.dnes.bg/notifikacii/2019/04/23/nov-silen-zemen-trus-razliulia-filipinite.408448", "text": "Земетресение с магнитуд от 6,3 беше регистрирано днес на остров Самар, в центъра на Филипините, съобщи геофизичният институт на САЩ, цитиран от Франс прес.\n\r\nНовото земетресение беше усетено ден след смъртоносния трус в северната част на архипелага. Днешният трус е бил в местността Тутубиган - на стотина километра южно от епицентъра на вчерашния трус в северната част на Филипините, който беше с магнитуд 6,1.\n\r\nБроят на загиналите от него нарасна до 15 днес, след като през нощта спасителните екипи работиха без почивка, за да достигнат до хора, затрупани под срутил се супермаркет. В отломките на търговския обект бяха открити още тела на загинали, съобщиха властите, цитирани от ДПА.\n\n\r\n                \n                Ед Посадас, говорител на националната служба за справяне с бедствия, каза че 24 души са изчезнали след труса и повечето от тях са били в супермаркета.\n\r\nПо-голямата част от загиналите са от провинция Пампанга, най-силно засегнатият район при вчерашния трус, който предизвика прекъсване на електричеството и пукнатини по пътища и мостове.\n\r\nТрусът разтърси също столицата Манила, където някои сгради се напукаха и получиха и други повреди. След труса една от сградите остана облегната на съседната постройка.\n\r\nПрезидентът на Филипините Родриго Дутерте, който трябваше да посети Пампанга по-късно днес, нареди на всички правителствени агенции и други органи да предприемат всички необходими стъпки, за да помогнат на пострадалите от земетресението, каза говорителят му Салвадор Панело.\n\r\nСлед вчерашното земетресение на остров Лусон са били регистрирани над 400 вторични труса, предаде АФП, цитирана от БТА.\r\n ", "date": "2019.04.23", "title": "Нов силен земен трус разлюля Филипините"}
{"url": "https://www.dnes.bg/temida/2019/04/23/blizkite-na-postradalite-mestan-ima-pari-i-mosht.408433", "text": "Притесняваме се, че може всичко да се потули. Той има пари, има мощ и ще ги подкупи. Вярваме на държавата. Страх ни е от богатите. Това заяви пред Нова Ергюн Мюмюн - близък на семейството на 6-месечното бебе, което загина при катастрофа, причинена от лидера на ДОСТ Лютви Местан. \n\r\nВчера Кърджалийският съд отмени постановление на прокуратурата, с което се отне книжката на Местан. Решението на съда е окончателно и не подлежи на протест или обжалване.\n\n\n\n\n\nСрещу него е повдигнато обвинение за причиняване на смърт по непредпазливост. \n\r\nБлизките на загиналото дете за входирали искане до Върховната касационна прокуратура  да упражни контрол върху следствените органи в Кърджали как се води разследваето и дали всички доказателства се събират адекватно. Според тях има съмнения, че разследването няма да е обективно, а част от фактите могат да бъдат променени. \n                    \n                    \n                \r\n\"Имало е видимост, той не е спрял на СТОП-а, минал е директно на средата на пътя и така е станало произшествието. Местан е виновен, той не знае закона щом не е спрял на знака. Като се огледаш наляво надясно – всичко се вижда”, коментира дядото на починалото бебе Джавдет Сали.\n\r\nПо думите на близки на семейството, Местан не е оказал първа помощ и дори не слязъл от колата си в продължение на половин час. \n\r\nДжавджет Сали сподели и че дъщеря му е в тежко емоционално състояние, не може да стане от леглото и не спира да плаче за бебето си. \n\r\n\"Ако има закони в тази държава, то те трябва да са еднакви за всички нас\" - завърши дядото на починалото дете. \n\r\nПрипомняме, че на 14 април след тежка катастрофа с участието на Лютви Местан, загина 6-месечно бебе, а майката и бащата на детето бяха спасени в болницата. Колата на Местан излязла на главния път от разклонение на с. Загорско и засякла движещ се автомобил, в което е пътувало семейството. Колата изхвърча на 50 метра в близкото дере и се прекатурва няколко пъти.\n\r\n ", "date": "2019.04.23", "title": "Близките на пострадалите: Местан има пари и мощ!"}
{"url": "https://www.dnes.bg/obshtestvo/2019/04/23/perfektniiat-kozunak-e-na-konci-inache-e-keks.408450", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Дни преди Великден козунакът е сред най-търсените продукти за празничната трапеза. А тези, които нямат време да пазаруват, вече могат да си поръчат козунак и по интернет. Каква е обаче тайната за вкусен козунак и какви ще са цените тази година?\r\nСветлана Българанова, която е собственик на столична пекарна, обясни, че  традиционният козунак със стафиди и бадеми си остава предпочитан от повечето хора. Перфектният козунак е на конци, иначе е кекс, обясни един от майсторите й.\r\n\"Рецептата, по която ги приготвяме, включва всички задължителни  съставки. Предлагаме и вариант с качествен белгийски шоколад. Тайната на  приготвянето е в продуктите - те трябва да са хубави, без консерванти,  без добавени оцветители. Цената не бива да е за сметка на качеството\",  добави още Българанова.\r\n                    \n                    \n                Относно цената тя обясни, че тази година при тях няма да има промяна спрямо миналата година.\r\n\"Решихме да приемаме заявки и по телефона, и онлайн, тъй като смятаме, че това определено би улеснило много граждани\", сподели пред  Българанова.", "date": "2019.04.23", "title": "Перфектният козунак е на конци, иначе е кекс"}
{"url": "https://www.dnes.bg/evroizbori-19/2019/04/23/simeonov-shte-blagodari-za-dvama-trima-evrodeputati.408460", "text": "\nИмаме пълна мобилизация за предстоящите европейски избори. Това заяви лидерът на НФСБ Валери Симеонов след регистрацията на листата на коалиция \"Патриоти за Валери Симеонов\" в ЦИК за европейските избори, съобщи Фокус. Водач на листата е самият лидер Симеонов. \n\r\n\"Естествено, че се борим за присъствие в Европейския парламент. Ако народът каже 2-ма, 3-ма ще бъдем благодарни\", коментира Симеонов.\r\nНа четърто място в листата пък бил българин от ромски произход, по думите на Валери Симеонов.\r\nНа въпроса дали разделението на \"Обединени патриоти\" няма да навреди на общата кауза, бившият вицепремиер заяви, че вината за това не е в НФСБ.\n                    \n                    \n                \r\n\"Питайте тези, заради които се явяваме поотделно\", каза Симеонов.\n\r\n\"Ние сме в тази коалиция, просто защото това беше единствената работеща коалиция за 44-то Народно събрание. Хората са гласували за Народното събрание и за управляващи. В случая става въпрос за гласуване за представители в ЕП\", допълни Валери Симеонов. \n\r\nПреди време стана ясно, че трите формации в \"Обединени патриоти\" - \"Атака\", ВМРО и НФСБ, ще се явят самостоятелно на предстоящите избори.\n\nЛидерът на Атака Волен Сидеров пък обяви, че НФСБ е била партията, която е предопределила явяването поотделно, като е заявила, че категорично няма да се яви с \"Атака\".\r\nПо темата \"Апартаментгейт\" Симеонов беше категоричен, че няма да се занимава с \"дребни сметки\".\r\n\"Мисля и аз, и колегите сме над тези неща. Казал съм си мнението за този скандал, не бих желал да го коментирам и хиперболизирам. Резултатите ще покажат.\"\n\r\nНа въпрос дали при слаб резултат на управляващите на предстоящите избори, ще има нужда от предстрочни парламентарни избори, Симеонов коментира, че трябва да се прави разлика между двата вида вот.\n\r\n\"Нашето разбиране е, че парламентарните избори имат една цел - управление на държавата. Европейските са присъствие в ЕП. Това са различни избори. Не би трябвало да се прави пряка връзка между тях\", обясни Симеонов.", "date": "2019.04.23", "title": "Симеонов ще благодари за двама-трима евродепутати"}
{"url": "https://www.dnes.bg/notifikacii/2019/04/23/sestrata-na-kim-pristigna-v-rusiia-predi-sreshtata-s-putin.408461", "text": "Сестрата на севернокорейския лидер Ким Чен Ун - Ким Йо Чен, която заема поста първи заместник-завеждащ отдела за пропаганда и агитация в ЦК на Корейската трудова партия, е пристигнала вчера във Владивосток за подготовка на срещата между лидерите на Русия и Северна Корея. Това съобщи днес южнокорейският в.\"Чосон илбо\", предаде ТАСС.\n\n\r\nСутринта на 22 април Ким Йо Чен излетя от Пхенян за Владивосток, пристигайки в Русия преди Ким Чен Ун, за да завърши последните приготовления за срещата на върха, пише изданието, като се позовава на собствени източници. \n\r\nСпоред вестника тя вече се е срещнала с намиращия се там заместник-председател на Държавния съвет на КНДР Ким Чхан Сон.\n                \n                \r\nВече бе съобщено, че той е посетил кампуса на Далекоизточния федерален университет, където според южнокорейски медии на 25 април ще се състои срещата и където ще отседнат севернокорейският лидер и членовете на делегацията му. Ким Чхан Сон е бил забелязан на жп гарата във Владивосток, където, както се очаква, Ким Чен Ун ще пристигне с влак утре, 24 април, допълва южнокорейският вестник, цитиран от БТА.\r\n ", "date": "2019.04.23", "title": "Сестрата на Ким пристигна в Русия преди срещата с Путин"}
{"url": "https://www.dnes.bg/usa/2019/04/23/praznichno-pravosydie-velikdensko-zaiche-razdava-iumruci-na-nasilnik.408468", "text": "\r\nМъж, облечен в костюм на Великденския заек, се намеси в бой във Флорида, съобщава Daily Mail.\r\nНеобичайната сцена била заснета и качена в социалните мрежи.\r\nНа видеото се вижда как пухкавия бял заек се намесва в спора на мъж и жена на улица в центъра на Орландо в събота вечерта. Костюмираният се опитал да разтърве двойката, но впоследствие се сбил с мъжа, раздавайки яростни пухкави крошета.\r\nИмето на мъжа, облечен в костюма на заек, било Антоан Макдоналд. Той настоял, че е нямал избор, освен да се притече на помощ на жената, след като видял агресивното поведение на нейния придружител.\r\n                    \n                    \n                \"Отидох там, за да се опитам да ги разтърва, но той се покатери върху нея и я удари, така че смених тактиката\", обясни пред полицията Макдоналд.\r\nСвидетели споделят, че видели мъжът да заплюва жената, точно преди Макдоналд да се притече на помощ.", "date": "2019.04.23", "title": "Празнично правосъдие: Великденско зайче раздава юмруци на насилник"}
{"url": "https://www.dnes.bg/obshtestvo/2019/04/23/probvat-da-ni-hlyznat-po-praznicite-s-falshivi-namaleniia-i-stoki.408432", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБроени дни преди Великден и следващият го Гергьовден, пазарът е залят от фалшиви намаления, съмнителни хранителни продукти и измамни екскурзии. Именно затова потребителите трябва да пазаруват с повишено внимание.\n\r\nВ \"България сутрин\" председателят на Комисията за защита на потребителите Димитър Маргаритов заяви, че около празниците търговците започват да хитруват, тъй като искат да се възползват от пониженото внимание на хората. Той допълни, че КЗП, заедно с Агенцията по храните, са засилили проверките по големите търговски вериги, пазарите и тържищата.\n\r\n\"Хората трябва да бъдат бдителни, когато пазаруват, защото по празниците рисковете се повишават. Настроението на потребителите е приповдигнато и се притъпява вниманието им към това, което се предлага като намаления и промоции. Търговците се възползват от това понижено внимание и опитват да хитруват и брандират стоки по специфичен начин. По празниците ще следим за обявяването на цените, етикетирането на стоките\", каза Маргаритов.\n                    \n                    \n                \r\nПредседателят на Комисията също така допълни, че често се случва потребителят да бъде заблуден, че купува българско агнешко месо, а то всъщност да е внос. Маргаритов предупреди, че всички етикети на хранителните стоки трябва да са на български.\n\r\n\"Заедно с колегите от Агенцията по храните виждаме, че се правят опити да бъдат неглижирани новите регламенти по отношение на обозначаването на стоките - предимно с печатите за произхода на агнешкото месо. Често ни представят агнешко за българско, а то е внос. Всеки би трябвало да разполага с документи за произхода на стоките, които предлага. Имаме дежурни екипи по празниците. Хората могат да подават жалби и екипите ни ще откликнат, ако има проблеми\", .\r\n ", "date": "2019.04.23", "title": "Пробват да ни хлъзнат по празниците с фалшиви намаления и стоки"}
{"url": "https://www.dnes.bg/balkani/2019/04/23/zastreliaha-izvesten-bosnenski-srybski-biznesmen.408479", "text": "Известен босненски сръбски бизнесмен и неговият бодигард са били убити при престрелка в Баня Лука, съобщиха местни медии, цитирани от ДПА.\r\nПри инцидента е бил убит и един от двамата нападатели.\r\nБизнесменът Славиша Крунич е бил нападнат в колата си на черен път близо до семейната му къща северно от Баня Лука снощи.\r\nНападателите са били въоръжени с автоматични оръжия. Убитият при престрелката нападател е с богато криминално досие.\r\nДругият заподозрян е идентифициран от полицията и се издирва. При нападението сериозно е пострадал и шофьорът на биснесмена.\r\nКрунич е собственик на няколко компании, включително охранителна фирма, фирма за IT услуги и хардуер, както и верига пекарни.\r\nПреди няколко години той се оплака публично, че се намира под натиск от страна на личност от политическата сцена, която настоявала да й продаде бизнеса си, пише БТА.\r\n ", "date": "2019.04.23", "title": "Застреляха известен босненски сръбски бизнесмен "}
{"url": "https://www.dnes.bg/sofia/2019/04/23/piiana-shofiorka-se-zabi-v-stylb-na-stolichen-bulevard.408485", "text": "Шофьорка се качи зад волана с впечатляващите 3,4 промила алкохол и както може да се очаква след толкова чашки - удари автомобила си в стълб на голям столичен булевард, съобщава bTV. \r\nЗа щастие, при инцидента няма пострадали.\r\nКатастрофата е станала преди обяд на бул. „Цар Борис” III на пешеходния светофар с ул. „Нишава”.\r\nДрегерът отчел над 3,4 промила алкохол на жената, сочи първоначална информация. По автомобила са нанесени значителни материални щети.\r\nПризовават се шофьорите да карат с повишено внимание заради дъжда и мокрите пътни настилки.", "date": "2019.04.23", "title": "Пияна шофьорка се заби в стълб на столичен булевард"}
{"url": "https://www.dnes.bg/evroizbori-19/2019/04/23/dps-zalaga-na-mladite-predstavi-listata-bez-peevski.408494", "text": "\n\"Ние залагаме на младите\" е слоганът на кампанията на ДПС за евроизборите.\r\nВодач на листата е председателят на партията Мустафа Карадайъ, след него са депутатът Делян Пеевски, лидерът на Младежкото ДПС и евродепутат Илхан Кючюк, евродепутатът Искра Михайлова и зам.-изпълнителният директор на Държавен фонд \"Земеделие\" Атидже Алиева-Вели.\r\nНа следващите места са Севим Мусак, Станислав Анастасов (министър на околната среда и водите в кабинета \"Орешарски\"), Сюлейман Сюлейман, Антоанета Асенова, Гюлфие Парушева, Петър Чобанов (министър на финансите в кабинета \"Орешарски\"), Сюзан Мехмедова, Синан Пехливанов, Танер Кабилов, Сунай Якуб, Ертен Анисова и Цветан Енчев.\r\n                    \n                    \n                На представянето в столичен хотел всеки един от тях каза годините си и областите на професионалните си интереси. Единствен Делян Пеевски не присъства в залата. Той беше представен от водещите на събитието като \"утвърден политик и авторитет сред избирателите на ДПС\", предаде БТА.\r\nЛидерът на движението Мустафа Карадайъ беше посрещнат в залата с бурни аплодисменти и скандирания \"ДПС\".\r\n\"Ние залагаме на младите. Винаги в ДПС младежите са имали глас, място за идеи, инициативи, понякога дори изпреварващи и винаги с достойно представителство. Младежкото е вградено в темелите на ДПС. Този модел тръгва от нашия почетен председател Ахмед Доган\", заяви Карадайъ.\r\nПредседателят определи листата на движението като най-младата, най-добрата и печеливша. \"Те знаят и могат. Те са отговорни и активни политици, не само в партията. Те могат да реформират Европейския съюз. Те са това, което националистите и популистите никога не могат да бъдат. Те са и експерти, и дипломати, и политици, и основни носители на европейските ценности\", отбеляза председателят на партията.\r\nПо думите му представителите на ДПС в европарламента ще са основни двигатели на реформите в ЕС, двигатели на възраждането на основополагащи идеи и ценности на съюза. \"Заедно ще направим Европа по-силна и по-единна. Нашата листа гарантира победа\", каза още Карадайъ.\r\nНа представянето присъства и певецът Орхан Мурад, който получи смарт устройство за незрящи като подарък от ДПС по идея на почетния председател на движението Ахмед Доган.", "date": "2019.04.23", "title": "ДПС \"залага на младите\", представи листата без Пеевски"}
{"url": "https://www.dnes.bg/sofia/2019/04/23/patrulka-v-zeleni-ploshti-chaka-nedobrosyvestnite-shofiori.408449", "text": "Ако паркирате в зелените площи на София ви грози глоба, но това явно не важи за органите на реда, дебнещи автомобилисти за неспазване на ограниченията за скорост, става ясно от публикация на гневни граждани във Facebook. \n\n\r\nПатрулната кола съвсем спокойно е паркирала в зелените площи на булевард \"Проф. Марко Семов\", всявайки респект сред преминаващите столичани. До колко е редно този вид паркиране, питат се ползвателите на социалната мрежа?\r\nЕто и няколко от коментарите: \"А не може ли Столична община да ги глоби за спиране в тревните площи?\".\r\n\"Ако някой минава от там да прати снимка на автомобила с регистрационният номер.\".\r\n\"Нали виждаш, че може. Както може да си карат и в насрещното на магистрали и главни пътища и си остават безнаказани, нищо, че създават предпоставка за ПТП с маневрите си.\"\r\n ", "date": "2019.04.23", "title": "Патрулка в зелени площи... чака \"недобросъвестните\" шофьори"}
{"url": "https://www.dnes.bg/temida/2019/04/23/mestan-iska-v-chujbina-objalva-zabranata-da-napuska-stranata.408500", "text": "Лидерът на ДОСТ Лютви Местан, след като си върна шофьорската книжа, сега е обжалвал чрез адвоката си наложената му мярка за неотклонение \"гаранция\" от 10 000 лв. и забраната да напуска страната. Това съобщават от пресцентъра на Апелативна прокуратура Пловдив. \n\n Жалбите против постановление на разследващ орган от Окръжен следствен отдел в Окръжна прокуратура - Кърджали са внесени днес в Окръжен съд - Кърджали за разглеждане заедно с материалите по делото.\r\nМестан е привлечен като обвиняем по разследването за катастрофата край село Зогорско, при което почина 6-месечно бебе и пострада семейството на пеленачето. \r\nЛютви Местан за втори път обжалва паричната си гаранция, след като Окръжният съд веднъж вече я отмени, а прокуратурата я наложи повторно на 19 април.\r\n ", "date": "2019.04.23", "title": "Местан иска в чужбина, обжалва забраната да напуска страната "}
{"url": "https://www.dnes.bg/sofia/2019/04/23/roditel-1-i-roditel-2-se-poiavi-v-blanka-na-stolichna-obshtina.408487", "text": "Формулировката \"Родител 1\" и \"Родител 2\" се появи в електронна  бланка на Столична община вместо традиционните майка и баща. С нея се кандидатства в детските градини в София.\r\nПо този повод председателят на \"Патриоти за София\" в СОС и член на ръководството на ВМРО – Българско национално движение, Карлос Контрера предупреждава: \"Столична община да не прави опити да налага джендър идеологията!\"\r\n\"Какви са тези \"Родител 1“ и \"Родител 2“, някакви биороботи може би?! Вероятно някакви аморфни образувания на вида Homo sapiens\", възмущава се още Контрера в своята официална Facebook страница относно опита на \"Московска 33“ да налага джендърството.\n\n\n\n                    \n                    \n                \r\nКонтрера изтъкна, че многократно са изпращани сигнали до него относно системата на СО при кандидатстване за прием в детските градини. Неприятно и ненужно е да налагаш по този начин идеята за 20 пола и хомофобията. И то от институцията, която разполага с най-големия бюджет след Народното събрание.\n\r\nЕто и пълният текст на Контрера:\n\r\nКакви са тези \"Родител 1“ и \"Родител 2“, някакви биороботи може би?! Вероятно някакви аморфни образувания на вида Homo sapiens? Толкова ли беше трудно вместо родител да се изпише баща, майка или вместо \"Родител 1 и 2\" да се изпише Родител - баща, Родител - майка.  \r\n\r\n", "date": "2019.04.23", "title": "\"Родител 1\" и \"Родител 2\" се появи в бланка на Столична община"}
{"url": "https://www.dnes.bg/obshtestvo/2019/04/23/bylgarinyt-iadosan-ot-apartamentgeit-no-viarva-tuka-e-taka.408451", "text": "Министри, политици, съдии... Скандалите с апартаментите на властта се превърнаха в основна тема в българското общество в последния месец и доведоха до няколко оставки. Темата обаче остава актуална само месец преди изборите за европарламент, които ще се проведат на 26 май. \n\n\nПрекалява ли се с този скандал, или разкритията тепърва започват? И как българинът оценява случаите с евтините апартаменти? Това екипът на Dnes.bg попита своите читатели в традиционната ни анкета, в която участваха 3076 души.\n\r\nНад половината от тях – цели 53% отчитат, че случващото се е крайно недопустимо и това налага да има мащабна проверка на всички политици. На фона на тях едва 8% от запитаните смятат, че темата се преекспонира излишно, защото в крайна сметка при една имотна сделка е важно двете страни на каква цена ще се споразумеят.\n                    \n                    \n                \r\nПрави впечатление и сериозният процент на хората – 21%, които са убедени, че няма нищо ново в случващото се, защото политици и заемащи ръководни постове винаги се облагодетелстват в тази посока.\n\r\n12% от запитаните пък смятат, че скандалът е просто част от предизборната кампания и не случайно е възникнал точно сега – по-малко от 2 месеца преди евровота.\n\r\nВисоките цени на имотите и твърдението, че има имотен балон, също намира отражение в анкетата. 4% от анкетираните вярват, че апартаментите за политиците са на реална цена, а за обикновените хора са по-скъпи заради \"балон\" в сделките с имоти. 2% пък добавят, че не се вълнуват особено от проблема, но не биха се отказали ако имат възможност да си закупят и те евтин апартамент.\r\n ", "date": "2019.04.23", "title": "Българинът ядосан от \"Апартаментгейт\", но вярва: Тука е така"}
{"url": "https://www.dnes.bg/stranata/2019/04/23/vlak-pregazi-72-godishna-jena-pochina-na-miasto.408497", "text": "72-годишна жена загина, след като беше прегазена от влак край село Черна гора, съобщава Дарик. Полицията получила сигнал за инцидента на 22 април.\r\nТрагичният инцидент се е състоял на около един километър западно от жп гарата на село Черна Гора, Община Братя Даскалови.\r\nВъзрастната жена е починала на място вследствие на удара.\r\nОбразувано е досъдебно производство.", "date": "2019.04.23", "title": "Влак прегази 72-годишна жена, почина на място"}
