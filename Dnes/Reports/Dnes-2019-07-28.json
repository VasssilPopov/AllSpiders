{"url": "https://www.dnes.bg/stranata/2019/07/28/tir-i-tri-koli-se-udariha-krai-dragoman-edin-chovek-zagina.417829", "text": "\n\r\nМъж загина при тежка кататрофа межуд ТИР и три леки коли край Драгоман. \r\n\r\nВ мястото на района има километрично задръстване, предаде репортер на Dnes.bg. Задръстването започва веднага след ГКПП \"Калотина\".\r\n\r\nПо информация на МВР инцидентът е станал около 15:10 часа край Драгоман. Към мястото на инцидента са насочени полицейски екипи. \r\n\r\nПо първоначална информация загиналия е шофьорът на камиона. \r\n\r\nЗапочва оглед на местопроизшествието. Пътят Драгоман-Калотина е временно затворен за движение на моторни превозни средства и в двете посоки.", "date": "2019.07.28", "title": "ТИР и три коли се удариха край Драгоман, един човек загина"}
{"url": "https://www.dnes.bg/notifikacii/2019/07/28/papata-s-priziv-byrzi-deistviia-za-da-ne-umirat-migranti.417824", "text": "Папа Франциск призова правителствата за бързи и решителни действия, за да не умират повече мигранти в морето, предаде Асошиейтед прес.\r\n\r\nФранциск сведе глава в мълчалива молитва за мигрантите, наброяващи вероятно 150 души, които загинаха миналата седмица в Средиземно море при потъването на трафикантски плавателни съдове край бреговете на Либия. \r\n\r\nТой прикани вярващите на площад \"Свети Петър\" да се помолят с него за жертвите и техните семейства, предаде БТА.\r\n\r\nПризивът му към международната общност бе отправен часове след като кораб на италианската брегова охрана с около 130 спасени мигранти на борда пристигна в Сицилия. Италия обаче не позволява на мигрантите да слязат, докато други страни не се съгласят да ги приемат.", "date": "2019.07.28", "title": "Папата с призив: Бързи действия, за да не умират мигранти!"}
{"url": "https://www.dnes.bg/stranata/2019/07/28/vnimatelno-utre-shte-vali-jylt-kod-za-grymotevici-v-11-oblasti.417826", "text": "Жълт код за дъжд с гръмотевици е в сила за 11 области на страната за 29 юли, сочи справка на сайта на НИМХ. \r\n\r\nПредупреждението е в сила за областите: Видин, Монтана, Враца, Плевен, Велико Търново, Русе, Габрово, Ловеч, София област и град и Перник.\n\r\n\r\nВ тези райони се очакват краткотрайни интензивни валежи и гръмотевични бури. Възможни са градушки.", "date": "2019.07.28", "title": "Внимателно утре: Ще вали, жълт код за гръмотевици в 11 области"}
{"url": "https://www.dnes.bg/index/2019/07/28/bosnenskiiat-hylk-kolashinac-i-iozil-se-sbili-s-napadatelite-si.417821", "text": "\r\nСякаш участват в сцена от гангстерски филм, и съотборникът му от \"\" , изведнъж се оказват преследвани. \n\r\nДвама въоръжени мъже на мотор се доближили до \"Mercedes\"-а, в който футболистите се возели и заплашили Колашинац и Йозил с нож. \n\r\nФутболистите бяха нападнати по-рано тази седмица, а сега германският Welt публикува подробности за инцидента. \n\r\nЙозил заключил колата, защото съпругата му Амине била вътре, и излязъл, а Колашинац започнал да се отбранява срещу нападателите. На кадри от инцидента се вижда, че футболистът дори удря един от нападателите.\n\r\n                \r\n                \r\n                \r\nИменно заради тези крошета интернет му даде прякора \"\". \r\n\n\r\nМаскираните мъже обаче не се отказали толкова лесно. Йозил подгонил единия, а Колашинац успял да влезе в колата и да качи съотборника си малко по-късно. \n\r\nПоследвало преследване по улиците на Лондон. Над километър и половина крадците не се отказали. \n\r\nВсичко приключило пред турския ресторант \"Ликия\", където Йозил бил чест гост. \n\r\nСобственикът на ресторанта Ясмин Чичек разказва пред \"Билд\", че Йозил й се обадил и му обяснил, че е преследван. Футболистът бил притеснен и помолил собственичката на \"Ликия\" да сигнализира полицията. \n\r\nТя и екипа на заведението излезли навън и успели да отблъснат нападателите. \n\r\n\"Когато Месут пристигна с колата много хора излязоха от ресторанта, даже служителите ни. Имаше повече от 10 човека. Когато нападателите видяха хората избягаха\", обяснява Ясмин. \n\r\nДруг свидетел споделя, че футболистът на Арсенал изглеждал шокиран. \n\r\n\"Изглеждаше сякаш тича за живота си\", споделя Азука А. пред Daily Mail. \n\r\nЦелта на маскираните мъже обаче е бил не Йозил, а Сеад Колашинац, който наскоро си е купил скъп часовник. Негов съсед разказва пред BBC, че футболистът вече на няколко пъти е бил атакуван. \n\r\n ", "date": "2019.07.28", "title": "Босненският хълк: Колашинац и Йозил се сбили с нападателите си"}
{"url": "https://www.dnes.bg/sofia/2019/07/28/mandja-striit-e-v-istoriiata-studentski-grad-stava-semeen-kvartal.417825", "text": "Емблематичната за Студентски град \"Манджа стрийт\" беше закрита заради строежът на нова сграда в началото на месеца. Будките за бързо хранене, които работеха денонощно са вече в историята, мястото е заградено и почва строеж. \n\r\nНа мястото, където преди властваха дюнери и палачинки ще се построи частно общежитие с подземни гаражи.\n\r\n“Това е решение на собствениците на терена. Явно е дошло времето тези стари нелицеприятни помещения да бъдат заменени с нещо друго”, казва Димитър Дилчев, кметът на района, пред \"\".\n\r\n\n                    \n                    \n                \r\n                \r\n                \r\n                \r\nЗаради новото строителство вече не е рядкост по улиците на Студентски град да се видят семейства с малки деца и майки с колички. Причината е, че много от завършилите студенти са свикнали с квартала и предпочитат да продължат да живеят в него, а в един момент стават семейни и децата им растат сред младите учещи. Кварталът разполага с множество денонощни заведения и магазини от всички големи вериги.\n\r\nИма детска ясла и две детски градини, като към едната се изгражда пристройка и ще се разшири от тази есен. Все още няма училище, но от общината имат идея и набелязан парцел, на който да се построи.\n\r\n“Във всеки блок виждам семейства с малки деца, но в Студентски град все още предимно се търсят имоти с цел инвестиция”, казва брокерът Петър Бонев. Той се занимава с продажби и отдаване под наем на апартаменти от 5 години и наблюдава силен интерес към наемите в квартала. Цените на едностаен апартамент са между 500 и 600 лв. на месец, а подажбите на кв. м започват от 1200 евро и растат според локацията. \n\r\nВ следващите 10 г. кварталът ще става все по-семеен, но и все по-студентски. От общината се опитват да върнат предназначението му на място за учене. Пилотният проект за изграждане на миникампусите на територията на Студентски град е вече готов. Предстои да бъде финализиран и на техническа фаза до два месеца, а при първа финансова възможност ще започне изграждането на първия от 12-те кампуса. Средствата за него ще бъдат отпуснати от Министерството на образованието.\n\r\n“За изграждането на тези кампуси работим от февруари 2008 г. Тогава започнахме да мислим как да се запази незастроена площта около учебните заведения”, казва Дилчев и добавя, че на територията на кампусите обаче попадат над 250 дка частни земи. Първият предвижда в него да влязат 4 блока, които са на Минно-геоложкия и на Техническия университет. Те ще бъдат заградени в обща територия с велоалеи, градинки, паркинг и пропускателна бариера с охрана. Ще има и двуетажен паркинг с капацитет от 140 места.\n\r\nТози тип малки кампуси в Студентски град биха решили множество проблеми на квартала, който с годините започна да губи своята функционалност. Ще се контролира достъпът до общежитията с бариера и охрана, ще се предпазят зелените площи и ще се ограничи шумът, защото заведенията ще останат извън загражденията. \n\r\nСпоред Дилчев дискотеките в Студентски град са намалели за последните 15 г. “Не е това, което бяха преди време, и смятам, че и те като Манджа стрийт ще позатихнат”, казва още той.\n\r\nКрай на властването на дискотеките \n\r\nСпокойствие ще има и по големите улици в квартала. Идеята е бул. “8 декември” между Студентския парк и зала “Христо Ботев” да стане пешеходна зона. Подобно на “Витошка” да е приятно място за разходка със заведения и магазини. Според кмета тя ще стане факт, когато започне изграждането на кампусите.\n\r\nСпрямо последното преброяване към 2011 г. жителите на район “Студентски” наброяват 71 961 души. Населението му представлява 6% от това на столицата и го нарежда на пето място сред най-населените в София. Въпреки разрастването си, Студентски град заради временната адресна регистрация на студентите се води квартал от малък тип, а в действителност средно в него живеят близо 100 хил. души\n\r\nЗаради новите жилищни сгради обитателите на студентския квартал ще продължат да растат, а с това и трафикът по тесните му улици.\n\r\nЧесто в пикови часове се получават задръствания. Все по-голям е проблемът с паркирането в квартала. Могат да се видят коли качени по тротоари, или паркирани в разкаляни междублокови пространства. По тази причина в началото на годината по молба на студенти от район “Студентски” намериха алтернативно решение на проблема. За да не спират колите в междублоковите пространства, бяха поставени огромни камъни, които пречат на автомобилите, но предпазват зелените площи.\n\r\nИма идея за зониране на квартала, която съществува от над 3 години, разказва Дилчев. Предложението е тя да не бъде нито познатата синя, нито зелена зона, а в друг цвят и с преференции, като например колите да могат да престояват до 6 часа заради лекциите на студентите. “Това, което предлагам, е, макар че студентите не плащат данъци в София, да се направи промяна в наредбата и те да имат възможност да закупуват винетен стикер за паркиране в зони до периода на настанителната им заповед”, казва Дилчев и добавя, че рано или късно зона в квартала ще се появи.\r\n ", "date": "2019.07.28", "title": "\"Манджа стрийт\" е в историята: Студентски град става семеен квартал"}
{"url": "https://www.dnes.bg/notifikacii/2019/07/28/rohani-kym-london-zadyrjaneto-na-tanker-shte-e-pagubno.417827", "text": "Задържането на ирански танкер от Великобритания край бреговете на Гибралтар е незаконно и ще бъде пагубно за Лондон, каза днес президентът на Иран Хасан Рохани, цитиран на официалния уебсайт на президентството, предаде Ройтерс.\n\r\nБританските сили задържаха ирански петролен танкер в началото на юли по обвинение, че нарушава санкциите срещу Сирия. На 19 юли ирански командоси задържаха танкер под британски флаг в Ормузкия проток - най-важния воден път за транспортиране на петрол.\n\n\n\r\nВ отговор Великобритания предложи да бъде създадена европейска военноморска мисия за гарантиране на безопасното преминаване през него.\n\r\n\"Присъствието на чуждестранни сили не само няма да помогне за сигурността на региона, но и ще бъде основен фактор за напрежение\", каза Рохани. Той подчерта, че Иран и Оман имат главната отговорност за гарантиране на сигурността на Ормузкия проток.\r\n                \r\n                \r\n                \r\n\"Корените на тези нелицеприятни събития и напрежението в региона днес са в едностранното изтегляне на Америка\" от ядреното споразумение, сключено през 2015 г., каза Рохани.\n\r\nБритански кораб пристигна в Персийския залив, за да засили защитата на петролни танкери и други кораби, каза британското министерство на отбраната, цитирано от ДПА.\n\r\nЕскадреният миноносец \"Дънкан\" ще осигурява \"безопасното преминаване на плаващите под британски флаг кораби\" през Ормузкия проток, каза министерството.\n\r\n\"Въпреки че продължаваме да опитваме да постигнем дипломатическо решение, което ще направи това възможно отново без съпровождане с военни кораби, Кралският военноморски флот ще продължи да предоставя гаранция на британските кораби\", каза министърът на отбраната Бен Уолъс.", "date": "2019.07.28", "title": "Рохани към Лондон: Задържането на танкер ще е пагубно!"}
{"url": "https://www.dnes.bg/notifikacii/2019/07/28/tornado-v-italiia-mylnii-v-sloveniia-jertvi-na-loshoto-vreme.417828", "text": "Лошо време взе жертви в Италия и Словения.\r\n\r\nТорнадо близо до римското летище Фиумичино буквално вдигна колата на 27-годишна жена, която загина, предава БТА.\r\n\r\nВ град Алто-Адидже, норвежка бегачка почина, ударена от светкавица по време на състезание в алпийския регион Южен Тирол.\r\n\r\nВ Словения 71-годишен мъж загина, ударен от мълния.\r\n\r\nЧервен код за гръмотевични бури, валежи и силен вятър действа в Хърватия.\r\n ", "date": "2019.07.28", "title": "Торнадо в Италия, мълнии в Словения: Жертви на лошото време"}
{"url": "https://www.dnes.bg/cars/2019/07/28/renault-captur-vleze-v-top-3-po-prodajbi-v-evropa.417808", "text": "Компактният кросоувър Renault Captur успя да се нареди сред най-продаваните нови автомобили на европейския пазар за юни. Френският модел е лидер в сегмента SUV и е на трето място в общото класиране, съобщава JATO Dynamics.\n\r\nЛюбопитното е, че Captur си остава доста популярен сред клиентите, въпреки че сегашното му поколение е към края на жизнения си цикъл. Новата генерация на модела ще бъде представена през септември, а продажбите ще стартират до края на годината.\n\r\nЛидер по продажби в Европа си остава Volkswagen Golf, който през юни е купен от 37 569 човека (спад с 13,6% в сравнение със същия период на 2018 г.). На втора позиция е Renault Clio - 35 972 (-9,9%), а на трето се нарежда Renault Captur - 28 186 (+5,2%). \n                    \n                    \n                \r\n                \r\n                \r\n                \r\nВ първата петица за този месец влизат още Volkswagen Polo - 24 005 единици (-32.1%) и  Dacia Sandero - 23 150 бройки (+4,5%).\n\r\nТоп 10 на най-популярните модели в Европа за юни допълват Dacia Duster (21 663 бройки, +10,8%), Opel/Vauxhall Corsa (20 932, -6,8%), Ford Fiesta (20 922, -18,5%), Peugeot 208 (20 907, -4,3%) и Volkswagen Tiguan (20 603, -17,5%).\r\n", "date": "2019.07.28", "title": "Renault Captur влезе в Топ 3 по продажби в Европа"}
{"url": "https://www.dnes.bg/world/2019/07/28/70-otmeneni-poleta-ot-barselona-zaradi-stachka.417831", "text": "73 полета са отменени в неделя заради протест на наземния персонал на испанската авиокомпания „Иберия“ в Барселона, предава ТАСС.\r\n\r\nВ същото време испанските власти призоваха компанията да поддържа поне минимално ниво на работа. Според профсъюзи, стачката в Барселона е породена от изключително натовареното работно време и „липсата на диалог с ръководителите на компанията“.\r\n\r\nМеждународното летище в Барселона е второто по големина в Испания след това в Мадрид. През 2018 г. е приело рекорден брой пътници – 50,1 млн. са използвали услугите на съоръжението, което е с 6,1% повече отколкото 2017 г. \r\n ", "date": "2019.07.28", "title": "70 отменени полета от Барселона заради стачка"}
{"url": "https://www.dnes.bg/stranata/2019/07/28/katastrofata-krai-gorica-vze-oshte-edna-jertva.417834", "text": "35-годишен мъж, постарадал при катастрофата по пътя Варна-Бургас, е починал в болницата, съобщи МВР.\r\nТой е шофирал лекия автомобил, който се удари в камион.\n\r\n\r\nИнцидентът стана днес, около 10:15 часа, на пътя Варна-Бургас. \r\n\r\nВ района на село Горица лек автомобил \"Опел\" с чужда регистрация се удари в камион. На място загинаха 32-годишна жена и дете от лекия автомобил. \r\n\r\nПо случая е образувано досъдебно производство, изясняват се причините и обстоятелствата, довели до инцидента.\r\n\r\n\r\n ", "date": "2019.07.28", "title": " Катастрофата край Горица взе още една жертва "}
{"url": "https://www.dnes.bg/notifikacii/2019/07/28/gumeni-kurshumi-i-sylzotvoren-gaz-sreshtu-protestirashti-v-hongkong.417832", "text": "Полицията в Хонконг използва сълзотворен газ и гумени куршуми, за да разпръсне демонстрантите, събрали се в района на Бюрото за връзки с Китай, предаде Франс прес. Днес десетки продемократични протестиращи излязоха по улиците на мегаполиса въпреки забраната на властите, пише БТА.\n\r\nДо сблъсъци на протестиращите със силите на реда се стигна в в края на следобеда. Напрежението в района на Бюрото за връзки с Китай ескалира, когато група от около 200 демонстранти не реагира на призива на силите на реда да прекрати протеста си там и да се разпръсне.\n\n\n\n\n\r\nТогава полицията използва сълзотворен газ и каучукови куршуми, за да разгони протестиращите. Те отвърнаха със залп от камъни и тухли, но полицията щурмува и ги изтласка с палки. \r\n                \r\n                \r\n                \r\nРепортери на Франс прес казват, че са били извършени много арести, а двама журналисти и най-малко един демонстрант са били ранени.\n\r\nПаралелно с това много по-голяма група демонстранти отиде в търговския квартал Козуей бей. Протестиращите издигнаха барикади и блокираха главна пътна артерия там, а магазините и моловете затвориха врати.\n\r\nДемонстрациите срещу пропекинското правителство на Хонконг навлизат в осма седмица.", "date": "2019.07.28", "title": "Гумени куршуми и сълзотворен газ срещу протестиращи в Хонгконг"}
{"url": "https://www.dnes.bg/index/2019/07/28/toi-idva-proval-na-rumynskata-policiia-da-spasi-15-godishno-momiche.417830", "text": "\n\n\r\nРумънският национален шеф на полицията и още двама души са били уволнени, след като на властите им отне 19 часа да се отзоват на спешните повиквания на отвлечетно 15-годишно момиче, което е все още в неизвестност и най-вероятно е мъртво. \n\r\nСлучаят предизвика масово недоволство в страната. Стотици се събраха в петък пред къщата на заподозрения за протест. Президентът и министър-председателят на страната призоваха за разследване на спешните служби и наказания за отговорните, пише New York Times.\n\r\n15-годишната Александра се е обадила на телефон 112 три пъти в четвъртък вечерта и е сигнализирала, че е отвлечена от мъж, който я е качил на стоп. Момичето се прибирало към дома си от близък град. \r\n                \r\n                \r\n                \r\n\"Той идва, той идва\", били последните думи на момичето, преди разговорът да бъде прекъснат, заяви шефът на полицията Йоан Буда пред репортери. \n\r\nЕдва 19 часа по-късно полицията е претътсила жилището на предполагаемия извършител в град Каракал. Предполага се, че там е била държана и 15-годишната жертва. Полицията е открила части от човешки кости в контейнер в жилището, както и дрехи и бижута, но не и тяло. \n\r\nВластите арестуваха 66-годишния механик Джордже Динка в събота по подозрение за отвличане на непълнолетно момиче и изнсилване. Очаква се арестът му да бъде удължен до 30 дни. 66-годишният румънец е признал фактите, заяви днес неговият адвокат. \n\r\nВътрешният министър на Румъния Николае Мога заяви в петък, че е уволнил Йоан Буда, както и още двама души, заради случая. \n\r\nВластите обясниха, че полциията първоначално се затруднила да локализира откъде се обажда Александра. Когато обаче пристигнали в жилището на заподозрения, трябвало да чакат заповед за претърсване, което ги забавило с още няколко часа преди да влязат в сградата. \n\r\nПолицията твърди, че не са можели да влязат в сградата преди 6 сутринта в петък, под надзора на прокуратурата. Уволненият полицейски шеф обаче призна, че полицаите са можели да действат и по друг начин. \n\r\nВъв Facebook чичото на жертвата написа, че неговата племенница може би е била убита, \"докато полиция и разследващи \"охраняват\" престъпника\" и че ако това е така, то тя на практика е убита от държавата, на която се е доверила, обаждайки се на телефон 112. \n\r\nМнозина свързаха инцидента и с изчезването на друга тийнейджърка от района, която е в неизвестност от април месец. 18-годишното момиче е изчезнало при подобни обстоятелства. \n\r\nАдвокат Александру Богдан обаче признал, че обажданията на момичетата към тел. 112 са направени от телефона на клиента му. \n\r\n\"Доколкото виждам, да, обажданията са от неговия телефон\", признава Богдан и допълва, че клиентът му не е обяснил този факт. \n\r\nВ петък вечер стотици хора се събраха пред дома на Динка, с искане за справедливост и наказание за отговорните в забавянето на полицията. \n\r\nПрезидентът Клаус Йоханис заяви, че е \"дълбоко натъжен от трагедията\" и е възмутен от факта, че заради \"малфункции\", отговорните власти са се провалили да спасят живота на тийнейджърка, която е загинала при драматични обстоятелства. Той добави, че ще поиска пълно разседване на това как всички институции са реагирали при случая. \n\r\nПремиерът Виорика Дънчила заяви, че обмисля да предложи референдум, който да поиска по-строги наказания за престъпления като убийство, изнасилване и педофилия. \r\n ", "date": "2019.07.28", "title": "Той идва... Провал на румънската полиция да спаси 15-годишно момиче"}
{"url": "https://www.dnes.bg/cars/2019/07/28/sabotaj-ot-citroen-za-nacistite-samo-s-shteka-za-maslo.417833", "text": "През тази година Citroen чества своята стогодишнина и това е повод да се припомнят най-различни страници от славната история на френската марка. За една от най-мрачните напомня Алесандро Ренесис в DriveTribe.\n\r\nПо време на Втората световна война и колаборационисткото правителство във Виши големите индустриални компании във Франция са принудени да работят за германската армия. Citroen не е изключение - фирмата прави за вермахта транспортни камиони като Т45, пише .\n\r\nНо шефът на Citroen Пиер-Жюл Буланже не е склонен да помага на онези, които смята за окупатори на родината му.\n\r\nБуланже, който е участвал в Първата световна война като авиофотограф и е награден за службата си с Ордена на почетния легион, измисля прост, но гениален план, за да саботира германците.\n                    \n                    \n                \r\n                \r\n                \r\n                \r\nПод дълбока тайна той нарежда на монтьорите си просто да преместят маркера за маслото малко по-долу на щеката, така че камионите непрекъснато да карат с недостатъчно масло, без германците да могат да го разберат. Това, разбира се, скоро води до блокирали двигатели.\n\r\nБуланже дори не се преструва, че сътрудници - през целия период на окупацията той категорично отказва да се срещне с Фердинанд Порше, бащата на германската автоиндустрия, и настоява да общува с германци само чрез посредници, никога лично. \n\r\nСлед войната са разсекретени списъците на Гестапо с \"врагове на Райха\", които при евентуално съюзническо нашествие във Франция е трябвало незабавно да бъдат арестувани. Буланже е сред първите имена.\n\r\nМениджърът, чиято кариера тръгва от Michelin, има и друг огромен принос към Citroen - той замисля проекта за \"много малък автомобил\" - tres petit voiture, или TPV - който по-късно се превръща в легендарния 2CV. Буланже остава начело на компанията до смъртта си в катастрофа през 1950.", "date": "2019.07.28", "title": "Саботаж от Citroen за нацистите – само с щека за масло"}
{"url": "https://www.dnes.bg/index/2019/07/28/pricheskata-pokazva-haraktera-vi.417710", "text": "Изборът на прическа винаги е персонален. Много жени следят тенденциите и винаги се стремят да са в крак с тях. Други просто харесват определени неща и не се интересуват модерно ли е или не. Трети пък подражават на своите идоли и понякога се подстригват като тях. Е, има и случаи, в които фризьорът предлага нещо ново, но накрая клиентът не е доволен от резултата.\r\n \r\nПрическата, която носите, разкрива доста неща за самите вас. Така например жените, които експериментират с дължините и цветовете, обичат предизвикателствата в живота и не ги е страх да рискуват. Други пък залагат на сигурното, подобно на много хора в живота.\r\n \r\nЕто какво „говорят“ няколко ежедневни прически за вашия характер:\r\n \r\n\r\n \r\nМного жени си връзват косата на опашка, за да не си личи, че е мазна, но има и такива, които са прекалено заети и предпочитат кичурите да не им се пречкат пред очите. Смята се, че дамите, които носят косата си по този начин са амбициозни и фокусирани върху отговорностите си на работното място. Те не пропускат дребните детайли и може да се каже, че са толкова големи перфекционисти, че това понякога дразни и шефовете им.\r\n \r\nКакво още \"говори\" косата ви за вас, четете в ", "date": "2019.07.28", "title": "Прическата показва характера ви"}
{"url": "https://www.dnes.bg/notifikacii/2019/07/28/ludakyt-verstapen-pobedi-hamiltyn-v-germaniia.417835", "text": "Холандецът Макс Верстапен с \"Ред Бул\" спечели Гран при на Германия на пистата \"Хокенхайм\", 11-и кръг от сезона във Формула 1. Надпреварата бе невероятно интересна, като предложи страхотни обрати, много влизания в бокса, отпадания и най-вече изпреварвания. Втори завърши местният любимец Себастиан Фетел от тима на \"Ферари\", който стартира от последната 20-а позиция, а трети изненадващо остана руснакът Даниил Квят с \"Торо Росо\", съобщи \n\r\nСветовният шампион Люис Хамилтън направи серия от грешки във втората половина от 64-те обиколки и в крайна сметка завърши 11-и, а съотборникът му Валтери Ботас отпадна девет обиколки преди края. Същата съдба споходи и другият пилот на \"Ферари\" Шарл Льоклер, който отпадна в 29-ата обиколка.\r\n                \r\n                \r\n                \r\nСъстезанието започна с изключително влажна писта, което създаваше проблеми на пилотите буквално от старта. Първи пострадали бяха двата болида на \"Ред Бул\", които не успяха да потеглят навреме и това позволи на конкурентите им в челото да им спечелят по няколко позиции.\n\r\nКолоната бе поведена от пилотите на \"Мерцедес\" Люис Хамилтън и Валтери Ботас, а местният любимец Себастиан Фетел с \"Ферари\", който тръгна от последната 20-а позиция, бързо спечели 6 места и се изкачи до 14-о място. В третата обиколка Серхио Перес от \"Рейсинг Пойнт\" се удари в предпазната стена при завой номер 11 и Фетел се възползва максимално от това, влизайки първи в бокса, с което успя впоследствие да спечели още няколко позиции и да се върне в челната десетка.\n\r\nПистата започна да изсъхва към 20-ата обиколка и пилотите започнаха да влизат в бокса за втори път. Повече отбори игнорираха прогнозата за повторно завръщане на дъжда и заложиха на \"софт\" гумите. Единствен от лидерите Макс Верстапен избра \"интермедиет\" гумите, което в първите няколко обиколки след това не му донесе никаква печалба, но десетина по-късно се отплати.\n\r\nНа пистата отново заваля и от това пострадаха най-много най-бързият пилот - Шарл Льоклер с \"Ферари\" и лидерът Хамилтън. Двамата се удариха последователно на последния завой, като за монегасеца това бе фатално и той отпадна в 29-ата обиколка. Веднага след него, на същото място, се удари и Хамилтън, но британецът преминавайки през шикана, успя със счупено крило да достигне до бокса.\n\r\nВлизането на световния шампион, който само минути по-рано имаше комфортен аванс от над 30 секунди пред втория Валтери Ботас, хванаха неподготвени механиците в щаба му и те се нуждаеха от близо 50 секунди, за да възстановят щети по колата му. Огромната суматоха на пистата позволи на Верстапен да излезе начело и във втората половина на състезанието всичко интересно се случваше зад него. Междувременно Хамилтън получи наказание, а инцидентите по пистата буквално не спираха.\n\r\nОт състезанието отпадна Нико Хюлкенберг, който в един момент се движеше втори, след това в 54-тата обиколка Хамилтън се завъртя и едва остана на пистата, но се свлече до последното 15-о място сред останалите. Обиколка след него съотборникът му Валтери Ботас буквално изхвърча от пистата, превръщайки домашното състезание на \"Мерцедес\" в абсолютен кошмар за тима и директора му Тото Волф. Съотборниците в \"Хаас-Ферари\" Ромен Грожан и Кевин Магнусен пък се блъснаха един в друг десет обиколки преди финала, но успяха да останат на пистата.\n\r\nПроблемите на Хамилтън продължаваха и той завърши състезанието с цели 6 влизания в бокса, а в последните 5 обиколки борбата за последните две места на подиума след Верстапен се водеше между руснака Даниил Квят, Себастиан Фетел, Ланс Щрол и Карлос Сайнц.\n\r\nПреимуществото обаче определено бе на страната на пилота на \"Ферари\", който в последните три обиколки с лекота размина конкурентите си и в крайна сметка успя да се придвижи до второто място, макар че стартира от последната 20-а позиция. Трети финишира Квят с \"Торо Росо\", а в челната шестица се наредиха още Ланс Щрол (\"Рейсинг Пойнт\"), Карлос Сайнц (\"МакЛарън\" ) и Алекс Албон (\"Торо Росо\").\n\r\n", "date": "2019.07.28", "title": "Лудакът Верстапен победи Хамилтън в Германия"}
{"url": "https://www.dnes.bg/obshtestvo/2019/07/28/dyrjavata-harchi-po-25-mln-lv-na-den-za-obshtestveni-porychki.417810", "text": "Рекордните над 25 млн. лева дневно харчи държавата за обществени поръчки от началото на годината до 27 юли, съобщава БНТ, като се позовава на данни на Агенцията по обществените поръчки. \n\r\nСъщевременно се запазва тенденцията половината от всички жалби срещу процедури на държавната и местната власт да бъдат основателни. Друга една четвърт от поръчките се оказват незаконни в последствие. \n\r\nОт началото на тази година до края на юли държавната и местната власт са сключили над 11 300 договора на обща стойност 5,12 млрд. лева. На ден това означава, че държавата вече харчи с рекордните за последните пет години 25 300 000 лева.\n\r\nОт началото на годината до 27 юли са обявени общо 6601 поръчки, като 1/6 от тях се финансира с евросредства. Най-много пари тази година държавата отделя за строителство, следват доставките и услугите. Възложителите с най-много поръчки пък са общините.\n                    \n                    \n                \r\n                \r\n                \r\n                \r\nСпоред Десислава Стойкова, юрисконсулт в Националното сдружение на общините, общините са основните бенефициенти по европейските програми. С европарите те успяват да осигурят една част от своите средства за инфраструктура, екология, социални и културни дейности. \n\r\nПроблем, с който все по-често се сблъска местната власт, остава обжалването, като дори една жалба може да забави процеса с година.", "date": "2019.07.28", "title": "Държавата харчи по 25 млн. лв. на ден за обществени поръчки"}
{"url": "https://www.dnes.bg/stranata/2019/07/28/jena-i-dete-zaginaha-pri-katastrofa-na-pytia-varna-burgas.417813", "text": "Жена и дете загинаха при тежка катастрофа на пътя Варна - Бургас, съобщиха от полицията. \r\n\r\nИнцидентът е станал около 10,15 часа в района на с. Горица, където са се сблъскали лека кола с чуждестранна регистрация и камион. \r\n\r\nЖената и детето, пътници в автомобила, са загинали на място. Шофьорът е в тежко състояние.\r\n\r\nВ момента на местопроизшествието се изясняват причините за катастрофата. Движението по пътя Варна - Бургас е временно отклонено и в двете посоки.\r\n ", "date": "2019.07.28", "title": "Жена и дете загинаха при катастрофа на пътя Варна - Бургас"}
{"url": "https://www.dnes.bg/index/2019/07/28/kakvo-triabva-da-znaiat-kralskite-deca.417705", "text": "Със сигурност сте израснали в семейство, което е имало определени правила. От това да си оправяте леглото всяка сутрин до миенето на чиниите, всеки родител се опитва да възпитава детето си още от малко.\r\n \r\nБританското кралско семейство също не се различава много от обикновените. Освен че живеят в голям дворец и са наследници на една цяла държава, членовете му също трябва да се съобразяват с няколко различни ограничения и правила.\r\n \r\nНай-малките наследници трябва още в ранна детска възраст да научат най-важните неща, с които да се представят пред обществото. Повечето от тях дори не са известни на широката публика, но кралските деца ги знаят много добре.\r\n \r\nИнтересното е, че тези ограничения трябва да се спазват, дори когато напуснат двореца и заживеят самостоятелно. Докато някои родители поставят правила, за да предпазят децата си, то дворецът има някои много интересни забрани.\r\n \r\nЕто какво трябва и какво не трябва да правят кралските наследници, според етикета.\r\n \r\n\r\n \r\nКогато си член на кралското семейство, няма как да не привличаш огромно внимание. С това идват и привилегиите, и многото подаръци. Когато принц Джордж беше едва на 18 месеца, той получи седем пъти повече дарове от кралицата. Според доклад от двореца, той е успял да събере 774 подаръка само за една година.\r\n \r\nЗа съжаление на малкия принц, етикетът не позволява да задържи играчките. Кралското семейство има строги правила относно това какво може да бъде оставено в двореца.\r\n \r\nСпоред официалния им сайт, ако подаръкът е от непознат на семейството човек, могат да приемат от него само цветя, книги, които са директно подарени от автора и не са със спорна тематика. Също така са позволени малки предмети, които струват до 150 паунда.\r\n \r\nТова правило е с цел кралското семейство да не се чувства и да не изглежда длъжно на дарителя.\r\n \r\nОще новини за звезди, четете в  ", "date": "2019.07.28", "title": "Какво трябва да знаят кралските деца"}
{"url": "https://www.dnes.bg/stranata/2019/07/28/prodajbata-na-e-vinetki-shte-byde-zatrudnena-sled-17-ch-utre.417811", "text": "Между 17.00 ч. и 23.00 ч. в понеделник, 29 юли, са планирани дейности по внедряване на актуализации на електронната система за събиране на пътни такси на база време и на база изминато разстояние. \r\n\r\nПоради тази причина е възможно да възникнат частични забавяния и прекъсвания, които биха могли да затруднят продажбите на електронни винетки, съобщават от Агенция \"Пътна инфраструктура\".\r\n\r\nОт АПИ препоръчват водачите внимателно да планират пътуването си по републиканската пътна мрежа и да купят електронната си винетка своевременно, за да избегнат риска от проблеми с покупката по време на планираните актуализации.\r\n\r\nПланираното внедряване на софтуерните актуализации е част от подготовката за въвеждане в експлоатация на тол системата.", "date": "2019.07.28", "title": "Продажбата на е-винетки ще бъде затруднена след 17 ч. утре"}
{"url": "https://www.dnes.bg/politika/2019/07/28/ninova-blagodari-za-buzludja-dadohte-nadejda-za-promiana.417817", "text": "Лидерът на БСП Корнелия Нинова благодари на симпатизантите на партията, които присъстваха на съботния събор на Бузлуджа. \n\n\"Благодаря  на десетките хиляди социалисти  и симпатизанти, които вчера дойдоха  на Бузлуджа. Вие сте истински, искрени, силни. \r\n\r\nВашата вяра, енергия  и усмивки дават на много българи надежда за промяна\", написа председателят на НС на БСП във Facebook.", "date": "2019.07.28", "title": "Нинова благодари за Бузлуджа: Дадохте надежда за промяна"}
{"url": "https://www.dnes.bg/obshtestvo/2019/07/28/pochina-politologyt-aleks-aleksiev.417818", "text": "Почина политологът Алекс Алексиев, председател на Центъра за Балкански и Черноморски изследвания, съобщава \"Фокус\".\r\n\r\nАлексиев е роден през 1941 година и е син на писателя и карикатурист Райко Алексиев, чиято ретроспективна изложба наскоро беше открита в Софийска градска художествена галерия. \r\n\r\nАлекс Алексиев е внук на Никола Алексиев, дългогодишен активист на ВМРО от Солун. \r\n\r\nПрез последните години експертът бе председател на Центъра за балкански и черноморски изследвания, редовен коментатор и анализатор на политическите процеси у нас. \r\n\r\nВ началото на демокрацията той бе и съветник на премиера Филип Димитров. \r\n\r\nПоклон пред паметта му!", "date": "2019.07.28", "title": "Почина политологът Алекс Алексиев"}
{"url": "https://www.dnes.bg/stranata/2019/07/28/tiineidjyr-zagina-sled-opit-za-selfi-v-primorsko.417815", "text": "17-годишен младеж загина при опит да си направи селфи от висока сграда в Приморско, съобщават от Областната дирекция на МВР в Бургас.\r\nТрагичният инцидент е станал тази нощ около 1.05 часа на изоставен строеж. Той се намира на улица \"Съединение\" в близост до Младежкия международен център (ММЦ).\r\nМладежът е паднал в асансьорна шахта от близо 20 метра височина и е загинал на място.\n\r\nДве момчета се качили на изоставения строеж, като след инцидента второто момче, също на 17 години, подава сигнал в полицията, която отцепила местопроизшествието и извършила първоначален оглед. Тялото на младежа е откарано за аутопсия в отделение \"Съдебна медицина\" при УМБАЛ - Бургас.\r\n                    \n                    \n                \r\n                \r\n                \r\n                17-годишният очевидец обяснил, че заедно със свои приятели наели квартира в Приморско за лятната ваканция. Решили импулсивно да направят панорамни снимки, като не преценили риска и въпреки обезопасяването на недовършения строеж, проникнали в сградата и се изкачили до последния й етаж.\r\nПо случая е образувано досъдебно производство. Работата продължава от служители на Районно управление - Приморско.", "date": "2019.07.28", "title": "Тийнейджър загина след опит за селфи в Приморско"}
{"url": "https://www.dnes.bg/sofia/2019/07/28/cherna-ranna-utrin-v-sofiia-dvama-zaginaha-na-pytia-za-2-chasa.417816", "text": "Два пътни инцидента със загинали станаха рано тази сутрин в София само за 2 часа, съобщава БНР.\r\n\r\nПървата катастрофа е станала около 4 часа на столичния булевард „Сливница“. Там мъж на 29 години е загинал, като е ударил с автомобила си уличен стълб. Полицията изяснява причините за катастрофата.\r\n\r\nВторият инцидент е станал около 6,20 ч в района на Владая. Там 21-годишен перничанин е загинал на място след като е загубил управление над автомобила си и е паднал в дере до пътя. В момента движението в района е затруднено заради работата на аварийните екипи.\r\n\r\nОт МВР още веднъж напомнят на водачите да шофират внимателно и да спазват правилата за движение по пътищата.", "date": "2019.07.28", "title": "Черна ранна утрин в София: Двама загинаха на пътя за 2 часа"}
{"url": "https://www.dnes.bg/health/2019/07/28/nai-bogatite-na-hranosmilatelni-enzimi-hrani.417678", "text": "Храносмилането е сложен процес, който изисква прецизен баланс на ензимите, които отговарят за разграждането на отделните хранителни вещества. Когато някой от ензимите не е в достатъчно количество, настъпват смущения, неразположения, подуване, газове, диария, запек и затруднения в усвояването на отделните микронутриенти.\r\n\r\n \r\nЗа да подпомогнем синтеза на ензимите, е добре да наблегнем на някои храни, които съдържат в себе си естествени храносмилателни ензими. Ето кои са те.\r\n \r\n\r\n \r\nБананите съдържат ензимите амилаза и малтаза. Те участват в разграждането и усвояването на сложните въглехидрати. По този начин те се разпадат на по-лесно усвояеми прости захари. Освен това бананите са и много богати на калий и фибри, които също подпомагат храносмилането.\r\n \r\n\r\n \r\nФерментиралата напитка съдържа ензимите липаза, лактаза и протеаза, които участват в разграждането съответно на мазнини, млечни и месни протеини.\r\n \r\n\r\n \r\nАвокадото съдържа липаза, която прави усвояването на мазнините по-лесно, тъй като ги разгражда до по-малки молекули. Полезните мазнини в авокадото намаляват локалните възпаления в тъканите и подобряват метаболитните процеси.\r\n\r\n", "date": "2019.07.28", "title": "Най-богатите на храносмилателни ензими храни"}
{"url": "https://www.dnes.bg/stranata/2019/07/28/vodnoto-kolelo-nai-evtiniiat-atrakcion-na-plaja-v-slynchev-briag.417814", "text": "Най-евтиният атракцион на плажа в \"Слънчев бряг\" и този сезон остава водното колело. 30-минутна разходка за четирима струва 15.00 лева, а за един час компанията плаща 20.00 лв., показва проверка на БТА.\n\r\nНа ивицата в най-големия ни курорт се предлага и сърфиране с \"рингове\", \"банани\" и надуваеми дивани. Разходката върху такова надуваемо съоръжение, теглено от моторна лодка, струва по 20.00 лева на човек.\n\r\nНай-новата атракция на плажа е съоръжение с формата на огромен октопод. Атракционът се изстрелва на няколко метра и \"лети\" във въздуха, а след това се приводнява с въртеливи движения. Прилича на познатите \"банани\" и \"рингове\", но е доста по-екстремно, обясни Кирил Спасов, управител на ивицата в курорта.\n                    \n                    \n                \r\n                \r\n                \r\n                \r\n\"Октоподът\" събира едновременно до шестима туристи, но може да се ползва и от по-малко. Ако се наеме от двама, цената на забавлението е 50.00 лева, компания от 3-ма заплащат 70.00 лева, а за четирима таксата е по 20 лева на човек. Разходката с атракциона продължава 10 минути.\n\r\nДругият нов атракцион е бънджи-сфера. Туристите влизат в нея и се \"изстрелват\" във въздуха на 60 метра височина. Цената на удоволствието е 25.00 лева. \n\r\nНай-екстремното преживяване остава парасейлингът, който може да се ползва едновременно от двама. За десет минутен полет с парашут над вълните се заплаща по 90.00 лв. Туристите могат да \"запечатат\" полета си с фотоси и видео. \n\r\nДжет на плажа в Слънчев бряг може да се наеме за 15 минути срещу 80.00 лева, а за 20 минути цената е 90 лева. Най-дългата разходка с джет продължава 30 минути и струва 130 лв.\r\n ", "date": "2019.07.28", "title": "Водното колело - най-евтиният атракцион на плажа в Слънчев бряг"}
{"url": "https://www.dnes.bg/obshtestvo/2019/07/28/iztichaneto-na-danni-ot-nap-po-strashno-ot-digitalen-chernobil.417812", "text": "Рискове от злоупотреби вследствие на изтичането на данни от НАП има, тъй като са изтекли комбинации от данни. Когато става дума за голяма група от хора с персонализиран подход, могат да се случат непредвидими ситуации. \n\r\nОколо това мнение се обединиха Георги Шарков, ръководител на Лаборатория по киберсигурност в София Тех Парк, бивш национален координатор по киберсигурност, и IТ експертът Борис Колев, в предаването \"Брюксел 1\" по телевизия Bulgaria ON AIR. \n\n\n\"Това не е дигитален Чернобил, бих казал, че е по-страшно от Чернобил, тъй като ние не знаем кога и какво ще се случи с тези данни,\" заяви Шарков по повод констатациите на IT-експерти, че изтичането на лични данни на почти цялото активно население на страната е дигитален Чернобил.\n                    \n                    \n                \r\n                \r\n                \r\n                \r\n\"Всичко това е ясен знак, че имаме много ниска превенция, превантивни действия и киберхигиена от страна на организации, фирми, които събират, използват и комуникират с данни\", заяви Шарков. \"По отношение на последствията мисля, че тепърва ще виждаме изобретателност в използването на тези данни,\" каза Шарков в разговор с водещата Милена Милотинова.\n\r\nЛинкът с данните се е разпространявал свободно и между 15 000 и 20 000 души имат копие от тези данни, на мнение е Борис Колев. Според него обаче проникването в системата на НАП и разпространението на данни са две отделни неща и става въпрос за различни действия.\n\r\n\"Архивът с изтеклите данни до миналия ден беше в интернет. Имаше го в торент сайтове, имаше 20-30 Фейсбук групи, в които се разпространяваше свободно, заедно с паролата за архива. Аз съм сигурен, че едно 15-20 хил. души имат в момента копие от тези данни, просто защото се разпространяваха свободно. Част от тези Фейсбук групи са с по 20-30 хил. души вътре т.е. има огромен брой хора, които ги пазят някъде тези копия просто от любопитство. Това не означава, че тези хора са лоши или имат някакви лоши подбуди, а просто от любопитство - я да видим какво има вътре. Много хора са си ги свалили, за да видят дали тях самите ги има вътре\", обясни IT-експертът.\n\r\nСпоред експертите е необходима масова кампания за повишаване на киберхигиената, както и смяна на паролите и личните карти на засегнатите от изтичането българи.\n\r\n\"Най-вероятно няма да сме само ние, които ще се самосанкционираме\", каза още Шарков по отношение на глобата, която Комисията за защита на личните данни ще наложи на НАП и изрази мнение, че е възможно България да бъде първата, наказана от Европейския съюз за изтичане на данни. ", "date": "2019.07.28", "title": "Изтичането на данни от НАП – по-страшно от дигитален \"Чернобил\""}
{"url": "https://www.dnes.bg/stranata/2019/07/28/koli-goriat-na-magistrala-trakiia-na-izhoda-ot-burgas.417823", "text": "Коли горят на 357 км на автомагистрала \"Tракия“ на изход от Бургас в посока София, съобщиха от ОДМВР-Бургас.\r\n\r\nЕкипи на пожарната вече са на мястото на инцидента. \r\n\r\nПо време на движение водачът на автомобила е установил техническа неизправност.\r\n\r\nКъм момента няма информация за пострадали. \r\n\r\nВ района се е облазувала километрична опашка от автомобили.", "date": "2019.07.28", "title": "Коли горят на магистрала \"Тракия\" на изхода от Бургас "}
{"url": "https://www.dnes.bg/obshtestvo/2019/07/28/sedmicata-zapochva-sys-zahlajdane-na-mesta-shte-prevali.417819", "text": "Чувствително захлаждане ни очаква в началото на седмицата,  на НИМХ.\n\r\nПрез следващото денонощие през страната ще премине студен атмосферен фронт. Главно над Западна и Централна България ще се развива мощна купесто-дъждовна облачност и на много места ще има краткотрайни, временно интензивни валежи и гръмотевични бури. Очакват се градушки. \n\r\nНад Източна България - през нощта ще бъде предимно ясно, а утре - ще преобладава слънчево време, след пладне с временни увеличения на облачността, но само на отделни места там ще превали и прегърми. Вятърът ще се ориентира от северозапад, в Източна България - от североизток и с него ще прониква хладен въздух. \n                    \n                    \n                \r\n                \r\n                \r\n                \r\nТемпературите ще се понижат, но все още в Горнотракийската низина и в крайните югозападни райони ще е горещо. Преобладаващите максимални температури ще бъдат в широк интервал - от 26-27 градуса в Северозападна България и по високите полета - до 34-36 градуса на места в Югоизточна България.\n\r\nНад Черноморието ще преобладава слънчево време, след обяд с временни увеличения на облачността, но вероятността за валежи е много малка. Вятърът ще се ориентира от североизток и след обяд ще е до умерен. Максимални температури на въздуха: 28-30 градуса. Температурата на морската вода е 26-27 градуса. Вълнението на морето ще бъде 2-3 бала.\n\r\nНад планините ще се развива мощна купесто-дъждовна облачност и на много места ще има краткотрайни, временно интензивни валежи и гръмотевични бури. Вятърът ще се ориентира от запад-северозапад, най-късно по билата и ще бъде предимно умерен, по върховете временно и силен. \n\r\nМаксимална температура на височина 1200 метра около 21 градуса, на 2000 метра - около 14 градуса.", "date": "2019.07.28", "title": "Седмицата започва със захлаждане, на места ще превали"}
{"url": "https://www.dnes.bg/stranata/2019/07/28/poroite-v-tyrnovsko-nanesli-shteti-za-4-5-mln-leva.417820", "text": "Междуведомствената експертна комисия към областния управител на Велико Търново оцени на 4 милиона и 500 хиляди лева щетите от последните проливни дъждове в общините Велико Търново, Горна Оряховица и Стражица, съобщава БНР.\r\n\r\nВ община Велико Търново щетите върху уличната мрежа в няколко села и общинския път между Русаля и Дичин са оценени на близо 2 милиона лева.\r\n\r\nВ община Горна Оряховица исканията са за 2 милиона лева и са за възстановяване на отнесени улици и за почистване на Александровския мост на републикански път в село Първомайци.\r\n\r\nВ община Стражица щетите от последните порои са за половин милион лева и са нанесени върху улиците в селата Камен и Нова Върбовка и на детската градина и училището в село Камен.\r\n\r\nИсканията за неотложните ремонти са изпратени до правителствената комисия по бедствия и аварии.", "date": "2019.07.28", "title": "Пороите в Търновско нанесли щети за 4,5 млн. лева"}
{"url": "https://www.dnes.bg/rusia/2019/07/28/dalech-ot-bezredicite-v-moskva-putin-na-voennomorski-parad.417822", "text": "\nРуският президент Владимир Путин поведе голям военноморски парад ден след полицейското насилие по време на антиправителствени протести в Москва, където бяха задържани над 1000 души, съобщиха Асошиейтед прес и БТА.\n\r\nДържавният глава на Русия се качи на борда на един от плавателните съдове, участващи в парада във Финския залив край Санкт Петербург.\n\n\r\nТова е най-голямата подобна проява от години. В нея участват 43 кораба и подводници и 4000 военнослужещи.\n\r\nПутин прекарва уикенда далеч от Москва, където близо 1400 души бяха задържани вчера от полицията, употребила сила срещу продемократични демонстранти.\n                    \n                    \n                \r\n                \r\n                \r\n                \r\n\"Нашият военноморски флот уверено обезпечава сигурността на страната, нейните национални интереси и е способен да даде достоен отпор на всеки агресор\", каза Путин на парада в честна Деня на военноморския флот, предаде ТАСС.\n\r\n\"Родината винаги е помнила и ще помни подвизите на руските моряци\", заяви той.\n\r\n\"Не само ще запазим тази висота, но и ще стигнем по-далеч - ще изградим . . . уникален по своите възможности флот, флот на силна, суверенна държава\", добави Путин.", "date": "2019.07.28", "title": "Далеч от безредиците в Москва: Путин на военноморски парад"}
{"url": "https://www.dnes.bg/index/2019/07/28/futbolyt-e-mashina-za-pari-no-struvat-li-si-futbolnite-akcii.417795", "text": "Това са суми, които знаят само една посока - нагоре. За 222 млн. евро френският футболен шампион ПСЖ си гарантира услугите на бразилския национал Наймар. Сега президентът на ПСЖ Насер Ал-Хелайфи иска да вземе поне тази сума от продажбата на играча, желаещ да смени клуба. Твърди се, че Ал-Хелайфи казал на своите посредници, че не иска да се освободи от Неймар за по-малко от 300 млн. евро.\n\r\n\"Парите не вкарват голове\", заяви отдавна германската легендата Ото Рехагел. Но днес тази мъдрост изглежда остаряла. Играта на зеления терен се превърна в монополи за милиони, което кара клубовете все по-често да търсят нови източници на приходи.\n\r\nВ Германия в момента \"Унтерхахинг\" напира към фондовата борса. Но също така и клубът от Бундеслигата \"Херта\", под ръководството на новия си инвеститор Ларс Виндхорст, в средносрочен план обмисля подобна стъпка. Унтерхахинг (трета лига) възнамерява да набере свеж капитал още този месец на фондовия пазар, за да успее за две или три години да се изкачи във втората дивизия.\r\r\n                \r\n                \r\n                При промоция футболистите биха могли да разчитат да значително повече пари. В момента клубът получава около 1 млн. евро под формата на приходите от телевизионни права, а във втора лига сумата би била около 10 млн. евро, пише в свой анализ Handelsblatt.\n\r\nПриходите от зрителите и спонсорските договори също ще се удвоят. Инвеститорите можеха да запишат акции до 26 юли на фиксирана цена от 8,10 евро всяка. В края на юли следва да се осъществи и листването на Мюнхенската фондова борса.\r\nПри Херта обсъжданията все още са на много по-ранен етап. Новият основен акционер Ларс Виндхорст не крие идеята си да вкара футболния клуб от Бундеслигата в средносрочен план на фондовия пазар, както наскоро писа Manager-Magazin. Спорният инвеститор наскоро влезе в столичния клуб срещи 125 милиона евро, като първоначално придоби 37,5 процента. По-рано в клуба влезе и финансовият инвеститор KKR.\n\r\nВиндхорст може по-късно да увеличи дела си до 49,9%. Но за да създаде печеливш изход за своите инвеститори, той ще се нуждае от силно поскъпване на Херта през следващите три до пет години. Въпреки това нито Унтерхахинг, нито Херта са сред топ европейските клубове.\n\r\n Какъв потенциал имат книжата, които често привличат по-специално феновете? Един поглед към тенденциите при малкото листвани футболни клубове е повече от красноречив.\n\r\nДосега на фондовия пазар са листнати предимно големите и богатите на традиции клубове: Ювентус, Манчестър Юнайтед, Арсенал, Аякс Амстердам или Борусия Дортмунд, единственият германски футболен клуб на борсата.\n\r\nКато цяло в Европа има повече от 20 борсово листнати футболни клуба, които са отделили своето професионално подразделение и са го прехвърлили на акционерно дружество.\n\r\nДействително футболът сега е бизнес за милиони долари, който следва строгите икономически закони. Приходите на 20-те най-големи европейски клуба, с изключение на приходите от трансфери, са се увеличили средно с почти 8% през последните десет години - повече от два пъти по-бързо от ръста на глобалната икономика.\n\r\nТака победителят от Шампионската лига в три поредни години Реал Мадрид измести тази година Манчестър Юнайтед от върха на клубовете с най-високи приходи. Испанците са генерирали през миналия сезон, според консултантската фирма Deloitte, 750,9 млн. евро и по този показател са най-големият футболен клуб в Европа - пред кръвния враг Барселона (690,4 млн. евро). Манчестър Юнайтед (666 млн. евро) падна на трето място. Най-добрият германски клуб е на четвърто място: Байерн е генерирал приходи за 629,2 милиона евро.\r\n", "date": "2019.07.28", "title": "Футболът е машина за пари! Но струват ли си футболните акции? "}
{"url": "https://www.dnes.bg/sofia/2019/07/28/bitkata-za-sofiia-zapochna-fandykova-sreshtu-manolova-li-e-izboryt.417794", "text": "Надпреварата за София започна и в явна кампания са вече Йорданка Фандъкова и Мая Манолова. Това мнение изрази политологът Димитър Ганев в предаването \"Опорни хора\" по телевизия Bulgaria ON AIR.\n\r\n\"Въпреки че не са ни обявили официално кандидатурата си, те вече се състезават. Битката за столицата ще е интересна и показателна за управлението“, посочи още той. По думите на Ганев в надпреварата ще видим още ярки кандидати. \n\n\n\n\"Прочистването в двете големи партии ще видим с какъв знак ще бъде. Очертава се интересен вот\", прогнозира политологът.\n\r\nПредстои да видим, дали Мая Манолова ще бъде добър кмет. Но аз не вярвам, че може да спечели битката за София, заяви от своя страна журналистката Валерия Велева. Тя бе категорична, че със сигурност кандидатът на ГЕРБ за изборите ще бъде настоящия столичен кмет Йорданка Фандъкова. \n                    \n                    \n                \r\n                \r\n                \r\n                \r\n\"Ако БСП продължава в тази линия - на противопоставяне с вътрешната опозиция и чистка - това ще изиграе на Нинова лоша шега\", смята още Велева.\n\r\nГостите в студиото коментираха и най-наболялата тема в последната седмица – изтичането на лични данни на милиони българи. \n\r\nИма опасност от злоупотреби, след изтеклите данни от НАП! Не може да се надяваме на добросъвестността на банковия служител, или пък на нотариуса. Тепърва ще гледаме \"опарени\" хора, прогнозира Димитър Ганев.\n\r\n\"За да не се стига до това, съветът ми е незабавни законови промени! Такива, които ще гарантират сигурността ни. Убеден съм, обвинението ще намери достатъчно доказателства по този случай!\", завърши още политологът.", "date": "2019.07.28", "title": "Битката за София започна: Фандъкова срещу Манолова ли е изборът?"}
{"url": "https://www.dnes.bg/rusia/2019/07/28/nad-1000-arestuvani-pri-protesti-v-moskva.417796", "text": "Московската полиция обяви, че над 1000 души са били арестувани в руската столица за участие в неразрешени от властите протести в събота, предадоха световните агенции.\r\n\r\nДемонстрантите протестираха срещу изключването на опозиционни кандидати от участие в местни избори в Москва.\r\n\r\nПолицията също така претърси редакцията на телевизия \"Дожд\", която отразяваше протестите, предава БТА.\r\n\r\nСпоред органите на реда при протестите са били арестувани 1074 души. Преди тях бяха задържани няколко опозиционери, включително Иля Яшин, Любов Собол и Иван Жданов. По-късно те бяха освободени, но след това бяха отново задържани.", "date": "2019.07.28", "title": "Над 1000 арестувани при протести в Москва"}
{"url": "https://www.dnes.bg/notifikacii/2019/07/28/sluchaino-li-korab-na-kndr-navleze-v-iujnokoreiski-vodi.417797", "text": "Севернокорейски кораб с трима души на борда навлезе в южнокорейски води и беше изтеглен до пристанище, предаде Франс прес, цитирайки агенция Йонхап.\r\n\r\nДървеният кораб премина снощи съществуващата морска граница между двете страни, съобщи генералният щаб на южнокорейската армия. Корабът и пътуващите в него са били отведени във военно пристанище и се води следствие.\r\n\r\nЗасега не е известно дали пътуващите в кораба са бежанци или са пресекли случайно границата.", "date": "2019.07.28", "title": "Случайно ли? Кораб на КНДР навлезе в южнокорейски води"}
{"url": "https://www.dnes.bg/sport/2019/07/28/arda-s-istoricheska-pyrva-pobeda-v-elita.417798", "text": "Арда постигна историческата си първа победа в елита на българския футбол, след като в домакинския си мач в Пловдив надигра с 3:1 Берое.\r\n\r\nЗаралии вкараха първи на стадион “Локомотив” в парка Лаута чрез Зоран Йосипович в 14-та минута, но още до почивката Румян Ховсепян (33) изравни. Малко след това Никита Баранов бе изгонен за втори жълт картон и остави съотборниците си от Берое с човек по-малко.\r\n\r\nВъпреки това след почивката заралии пропуснаха няколко отлични положения, с които спокойно можеха да вземат мача в своя полза. За сметка на това в последните минути резервата Елиша Сам реализира два пъти и донесе победата за Арда. С този успех тимът от Кърджали временно е на 3-то място в класирането с 5 точки от три мача, докато Берое е 7-ми след само 3.\r\n\r\n", "date": "2019.07.28", "title": "Арда с историческа първа победа в елитa"}
{"url": "https://www.dnes.bg/stranata/2019/07/28/jega-ni-chaka-v-nedelia-sledobed-obache-na-mesta-shte-prevali.417799", "text": "Слънчево и горещо ще бъде времето в неделния ден над страната, показва прогнозата за времето на НИМХ.\n\r\nОколо и след обяд обаче в западната половина от страната ще се развива купеста и купесто-дъждовна облачност. Ще има краткотрайни валежи от дъжд, придружени с гръмотевици и временно усилване на вятъра. На места явленията ще интензивни, като има условия и за градушки. \n\r\nЩе е горещо с максимални температури между 33° и 38°.\n\r\nПо Черноморието също ще бъде слънчево. Ще продължи да духа слаб до умерен вятър от изток-югоизток. Максималните температури ще са между 27° и 30°. Температурата на морската вода е 26°-27°. Вълнението на морето ще бъде 2-3 бала.\r\n                    \n                    \n                \r\n                \r\n                \r\n                Заради горещото време е обявен жълт код в 19 области в страната. \n\r\nИма обявен и висок индект за пожароопасност в областите Плевен и Русе, сочат от  НИМХ. Екстремалният индекс означава, че са възможни бързо разпространяващи се много силни пожари с въвличане на дървесните корони и че пожарите са трудни за овладяване. \n\r\nЗа останалите територии на областта важи оранжев индекс, който означава, че опасността от пожари е много голяма.", "date": "2019.07.28", "title": "Жега ни чака в неделя, следобед обаче на места ще превали"}
{"url": "https://www.dnes.bg/kino/2019/07/28/prelysteni-i-izostaveni-v-oblacite-na-sils-mariia.416275", "text": "Жулиет Бинош може да гледаме в поредното смело превъплъщение на екрана в \"Облаците на Силс Мария\". Под режисурата на Оливие Асаяс, актрисата влиза в образа на кинодвезда Мария Ендерс, запътила се за Цюрих, където ще й дадат награда за цялостно творчество от драматурга, открил таланта й преди време.\r\nНейното пътуване е време за равносметка, за която й съдейства асистентката й Валентина (Кристен Стюарт).\n\r\nБинош и Стюарт изразяват емоции, близки на самите тях. Героинята на Бинош ще й се наложи да преодолее силното си его, трудно приемащо новото време и поколението на следващите актриси.\r\nТака Мария се съгласява да участва в постановката \"Змията на Малоя“ от Вилхем Мелхиор, в която някога е играла прелъстителката, а вече й дават ролята на изоставената.  Нейната \"наследничка\" на сцената изиграва героинята на Клои Грейс-Мориц.\r\n                    \n                    \n                \r\n                \r\n                \r\n                Асаяс изследва отблизо емоциите, които пренареждат баланса на главната героиня. Реакциите й провокират нови настроения и в спътницата й Валентина. И докато репетициите на постановката се състоят в самотна вила в Алпите, двете успяват да преосмислят суетата и приоритетите си, покрай репликите от пиесата, заобикалящата ги природа и случващото се около тях.\r\nБинош прави едно от най-достоверните си и ярки превъплъщения, приемайки образа твърде лично. Участва в историята и като сценарист, сякаш за да се изправи пред собствените си демони, срещаща в професията на актриса.\r\nГледайте \"Облаците на Силс Мария\" на 28 юли от 22.30 часа по телевизия.", "date": "2019.07.28", "title": "Прелъстени и изоставени в \"Облаците на Силс Мария\""}
{"url": "https://www.dnes.bg/balkani/2019/07/28/izpolzvaha-sylzotvoren-gaz-sreshtu-siriiski-migranti-v-istanbul.417800", "text": "Турската полиция използва сълзотворен газ, за да разпръсне протестна демонстрация на сирийски мигранти срещу решението на властите в Истанбул да депортират от града нелегално пребиваващите сирийски граждани. Има и арестувани, съобщава БТА.\n\r\nГрупа сирийци в Истанбул се включиха в демонстрация, организирана по инициатива на организации на сирийските мигранти, която се състоя в квартала Фатих в Истанбул.\n\r\nУчастниците носеха в ръце плакати с надписи на арабски език и арабски знамена. Сирийците се опитаха да огласят прокламация до властите, в която се настоява да бъдат спрени мерките на властите за депортиране на сирийските мигранти от Истанбул.\n\r\nНо полицията не разреши на демонстрантите да огласят прокламацията и използва сълзотворен газ срещу тях. Стигна се и до сблъсъци между сирийците и полицията. \n                    \n                    \n                \r\n                \r\n                \r\n                \r\nПрез това време група турски граждани протестираха срещу сирийците, само намесата на полицията успя да предотврати евентуален ръкопашен бой между двете групи.\n\r\nВластите в Истанбул дадоха срок до 20 август нелегално пребиваващите в мегаполиса сирийски мигранти да бъдат депортирани обратно в областите, където са регистрирани и в лагерите. А други, които са без адресни регистрации или са с криминални прояви, се екстрадират обратно в Сирия.\n\r\nРешението на турските власти предизвика големи протести и напрежение сред сирийците. Турският министър на вътрешните работи Сюлейман Сойлу предупреди, че няма да позволят съпротива и демонстрации срещу решението на турските власти.", "date": "2019.07.28", "title": "Използваха сълзотворен газ срещу сирийски мигранти в Истанбул"}
{"url": "https://www.dnes.bg/cars/2019/07/28/tova-li-e-rabotata-mechta-2800-evro-za-da-tyrsite-ferrari-i-lamborghini.417801", "text": "Британска компания за търговия с луксозни стоки е обявила свободна позиция за нещо, което силно се доближава до работата-мечта. Сайтът HushHush си търси агент, който да обикаля Обединените арабски емирства и други съседни страни в региона, да издирва изоставени суперколи, да тества състоянието им и да ги продава, \r\nПредлаганата заплата е 30 000 британски лири годишно, или 33 320 евро - което прави по 2770 евро на месец. Отделно агентът ще получава и процент от всички сделки, реализирани чрез сайта.\r\nДубай, Абу Даби и останалите емирства са едни от най-наситените със суперавтомобили места в света, като много от тях бързо омръзват на собствениците си и биват буквално зарязвани. Други са нарочно изоставени от банкрутирали в кризата бизнесмени, които предпочитат да захвърлят колите, вместо да плащат огромните глоби при забавени вноски за тях.\n                    \n                    \n                \r\n                \r\n                \r\n                \r\nОфертата на HushHush включва предоставено от работодателя жилище в Дубай, както и допълнителни средства за режийни разходи и пътувания. От кандидатите не се изисква предишен опит, но те трябва да са навършили 21 години и да имат редовно свидетелство за управление.\n\r\n\"Правилният кандидат трябва да има много познания за суперавтомобилите, колко редки са те и каква е приблизителната им пазарна стойност. Освен това се нуждае от уменията да проследява собственици и лизингови компании, за да може да придобива автомобилите от наше име\", се казва в обявата. Владеенето на арабски и толерантността към горещ климат не са посочени, но явно се подразбират.\r\nНаскоро Drivetribe докладва за огромния брой изоставени суперавтомобили в Дубай - от калибъра на Ferrari, Lamborghini и Koenigsegg. Техните собственици са побегнали от страната, за да избегнат суровите последствия от банкрут в нея. В емирствата непогасяването на лизингови вноски или други кредити се смята за престъпление, а липсата на закон за банкрута лишава длъжниците от всякаква правна защита.\r\n", "date": "2019.07.28", "title": "Това ли е работата мечта? 2800 евро за да търсите Ferrari и Lamborghini"}
{"url": "https://www.dnes.bg/stranata/2019/07/28/16-godishen-zagina-pri-tejka-katastrofa-krai-pazardjik.417804", "text": "16-годишно момче загина, а жена е тежко ранена при катастрофа между микробус и лек автомобил на пътя Пазарджик-Пловдив в района на моста на р. Луда Яна, съобщава \"Фокус\".\r\n\r\nПо първоначална информация лекият автомобил е навлязъл в насрещното движение и се е ударил в микробуса, който е превозвал работници. \r\n\r\nВследствие на удара е загинало 16-годишно момче, а жена е ранена тежко. Тя е откарана в болница. \r\n\r\nВ лекия автомобил са пътували младежи, които са се прибирали от Пловдив. Временно пътят е затворен и се използват обходни маршрути през селата Огняново и Мало Конаре. \r\n ", "date": "2019.07.28", "title": "16-годишен загина при тежка катастрофа край Пазарджик"}
{"url": "https://www.dnes.bg/index/2019/07/28/miusiulmanite-v-germaniia-se-strahuvat-za-jivota-si-no-zashto.417803", "text": "Серия от бомбени заплахи срещу джамии разтревожи мюсюлманите в цяла Германия. Представители на ислямските съюзи в страната призовават за повече закрила от властите. Според тях, държавата не взема достатъчно мерки, пише в свой материал .\r\nНа Нурхат Сойкан ѝ е дошло до гуша. След като през юли бяха отправени заплахи за бомбени атентати срещу джамиите в Изерлон, Вилинген-Швенинген и Мюнхен, както и срещу централната джамия на турско-ислямското сдружение \"Дитиб\", през последните дни  се получиха бомбени заплахи и срещу джамиите в Дуисбург, Манхайм и Майнц.\n\r\n49-годишната юристка Нурхат Сойкан е говорител на Координационния съвет на мюсюлманите (КСМ) в Германия. Основаното през 2007 г. сдружение обединява четирите най-големи ислямски организации в Германия - Централният съвет на мюсюлманите в Германия, Турско-ислямския съюз по религиозните въпроси \"ДИТИБ\", Ислямския съвет на Германия и Обединението на ислямските културни центрове.\r\n                \r\n                \r\n                \r\nЗа Сойкан подновните заплахи са достатъчно основание за спешен призив към германските власти: \"Мюсюлманите изпитват голяма несигурност. Държавата е длъжна да предприеме мерки за изграждане на доверие\", заяви Сойкан. Федералната република е отговорна за това всички хора да могат да упражняват религията си без страх и насилие: \"Нашето общо съжителство е застрашено, а с това и демокрацията. Това е неприемливо\", смята юристката.\r\nПредседателят на Координационния съвет на мюсюлманите Айман Мазек също не крие притесненията си от проявите на насилие спрямо мюсюлмани. За него е ясно, че ислямофобията и анти-мюсюлманските настроения са се увеличили драстично. \"Почти всяка седмица има атаки и осквернявания на джамии”, казва той.\r\nУвеличава се и агресията срещу хора: \"От 2017 година, когато започна да се води статистика за ислямофобските нападения срещу хора и институции, атаките, водещи до телесни повреди, са нараснали .\"Вредите са много по-тежки, а броят на необявените случаи вероятно е много по-голям, тъй като полицията и съдебната система все още не са достатъчно чувствителни по тази тема\". Освен това много мюсюлмани не подават оплаквания в полицията.\n\r\n\r\nОфициалните данни подкрепят тезите на Мазек. Според Германското министерство на вътрешните работи през 2017 г. са регистрирани общо 1075 престъпления, класифицирани като ислямофобски. Нападенията над джамии са 239. Засега още няма официални данни за 2018 година. Въпреки това от изнесените предварителни числа се вижда, че през 2018 г. броят на жертвите се е увеличил  - до септември миналата година ранените при ислямофобски атаки са 40 души. През 2017 г., за същия период, те са 27, а за цялата година - общо 32.\n\r\nДокъде стигат резервите на обществото спрямо мюсюлманите, показва и традиционното изследване на фондация \"Фридрих Еберт\", което се провежда от 2006 г. насам. Една от целите му е да провери разпространението на десните екстремистки нагласи в Германия. Наред с това се сравняват и предразсъдъците спрямо различните групи от населението. Резултатите сочат, че почти всеки пети участник в анкетата дава негативна оценка за мюсюлманите.\r\n\n\r\nПредвид тези числа едва ли е изненадващо, че някои джамии сами са започнали да вземат мерки срещу заплахите, обяснява Мазек. В някои общности са въведени допълнителни проверки на безопасността, подобрен е контактът с полицията, както и осведомеността на гражданското общество, така че да се предотврати игнорирането на престъпленията.\n\r\nВъпреки всички тези мерки, едно нещо е ясно: понастоящем няма постоянна полицейска защита за джамиите. Министърът на вътрешните работи Хорст Зеехофер заяви по този въпрос следното: \"Религиозните институции могат да представляват цели за терористични нападения. Ако има доказателства за опасност, защитата ще бъде засилена.\"\n\r\nВъпреки това на фона на неотдавнашните бомбени заплахи Нурхан Сойкут не е доволна от тези изявления: \"Заплахата е подценена, а призивите ни за повече защита на джамиите не бяха изпълнени\". За щастие, бомбените заплахи не се осъществиха. Въпреки това, при сегашните обстоятелства мюсюлманите изпитват известни притеснения, когато посещават джамиите.\r\n   ", "date": "2019.07.28", "title": "Мюсюлманите в Германия се страхуват за живота си. Но защо?"}
{"url": "https://www.dnes.bg/za-da-se-razbirame/2019/07/28/stopankite-na-kotki-sa-nai-dobrite-syprugi-zashto.417683", "text": "Особена стигма витае около жените, които живеят с котките си. Говори се, че ако си необвързана дълго време, със сигурност ще си остарееш с десетте си котки някой ден. Хората смятат, че тези жени са толкова неспособни да създадат връзка с мъж, че предпочитат да живеят в дом, пълен с котки, отколкото да ходят по срещи. Мъжете пък се плашат от странностите на тези жени.\r\nНо стопанките на котки са страхотни хора, които всъщност са способни да дарят цялата си любов и всеотдайност на един мъж и от тях стават едни от най-добрите съпруги след това. Вижте защо.\r\n \r\n\r\n \r\nЖените, които отглеждат котки или просто ги обожават обикновено имат огромно сърце. Те имат толкова много любов за раздаване, че обикновено една котка не им стига, затова гледат по няколко.\r\n \r\n\r\n \r\nЛюбителките на котки знаят добре колко е важно да не задушават партньора си. Досущ като своите мъркащи любимци, които ще те одраскат без да се замислят, ако навлезеш прекалено в личното им пространство, така и техните стопанки знаят колко важно е личното пространство и дават свобода на своите партньори.\r\n \r\n\r\n \r\nАко търсите някой, който не се страхува от дългосрочно обвързване, жените, които обичат и гледат котки са много подходящи. Те знаят добре какво щастие може да донесе стабилността в отношенията и плановете, които една двойка прави заедно.\r\n\r\n", "date": "2019.07.28", "title": "Стопанките на котки са най-добрите съпруги. Защо?"}
{"url": "https://www.dnes.bg/stranata/2019/07/28/leko-zemetresenie-krai-burgas-horata-ne-go-usetiha.417805", "text": "Земетресение с магнитут 2.2 по скалата на Рихтер е регистрирано тази сутрин край Бургас, съобщава „Фокус“, като се позовава на Националния институт по Геофизика, Геодезия и География (НИГГГ) към БАН. \r\n\r\nЗеметресението е регистрирано в 07.39 часа. \r\n\r\nТрусът не е бил сериозен, не е усетен и няма нанесени щети.", "date": "2019.07.28", "title": "Леко земетресение край Бургас, хората не го усетиха"}
{"url": "https://www.dnes.bg/world/2019/07/28/osvobodiha-dva-blokirani-v-braziliia-iranski-koraba.417802", "text": "Двата ирански търговски кораба, блокирани в Бразилия от началото на миналия месец, вдигнаха котва, предаде Франс прес, като цитира съобщение на властите.\r\n\r\nПреди няколко дни Върховният съд на страната нареди на държавната петролна компания Петробраз да достави гориво на двата кораба, задържани в Бразилия, поради опасения от американски санкции. Предприятието обясни решението си да не им доставя гориво с аргумента, че компанията \"Сапид шипинг\", която е собственик на корабите, е включена в американски санкционен списък. \r\n\r\nСпоред Петробраз, ако достави гориво на корабите, рискува да бъде включена в същия списък.\r\n\r\nИран заплаши, че ще спре вноса на бразилска царевица и други продукти, ако Петробраз не достави гориво на корабите, задържани в Паранагуа. Вчера държавната петролна компания потвърди, че е доставила гориво, съобщава БТА.", "date": "2019.07.28", "title": "Освободиха два блокирани в Бразилия ирански кораба "}
{"url": "https://www.dnes.bg/sport/2019/07/28/grisho-sreshtu-kovaren-protivnik-na-starta-v-los-kabos.417806", "text": "Григор Димитров допусна разочароваща загуба на старта на турнира в Атланта, но пред него вече стои нов турнир – този в Лос Кабос, Мексико. В първи кръг най-добрият ни тенисист ще играе срещу Стийв Джонсън.\n\r\nТова ще бъде седми мач между двамата, като към момента българинът води с 4:2 победи. Три от успехите на Григор идват именно на твърди кортове, като това са и последните им двубои – в Синсинати и Пекин през 2016 г., и в Бризбейн година по-късно.\n\r\nВ момента Джонсън е на 93-а позиция в света а балансът му за 2019 г. е 10 победи и 17 загуби.\n\r\nПри евентуална победа Димитров ще срещне Гуйдо Пея или квалификант, а на четвъртфинал най-високо класирания му противник би бил Кристиан Гарин. В половината на първата ни ракета са още Михаил Кукушкин и Диего Шварцман.\n                    \n                    \n                \r\n                \r\n                \r\n                \r\nЛидер на другата половина е Фабио Фонини, който ще започне директно от втори кръг.\r\n\n\r\n ", "date": "2019.07.28", "title": "Гришо срещу коварен противник на старта в Лос Кабос"}
{"url": "https://www.dnes.bg/notifikacii/2019/07/28/katastrofa-40-000-litra-petrol-se-razliaha-krai-chili.417809", "text": "Около 40 000 литра петрол се изля край Чили след инцидент при терминал на минна компания на патагонския остров Гуарельо, съобщиха властите, цитирани от Франс прес.\r\n\r\nРазливът е станал в зона, известна с чистотата на водата си и с богатата си екосистема, в най-южните части на Чили. В същия района работи Тихоокеанската минна компания (CAP) - една от най-големите в страната.\r\n\r\nВоенни кораби от чилийския флот бяха изпратени, за да помогнат за ограничаване на щетите. С тях пътува и екип от специалисти в борбата със замърсяването.\r\n\r\nМестните власти започнаха разследване на причините за инцидента, съобщава БТА.", "date": "2019.07.28", "title": "Катастрофа! 40 000 литра петрол се разляха край Чили"}
{"url": "https://www.dnes.bg/index/2019/07/28/koi-podpali-raihstaga-poiaviha-se-novi-symneniia-za-oficialnata-versiia.417807", "text": "Новооткрити показания хвърлят съмнение върху официалната версия за подпалването на Райхстага през 1933 г., което се използва от Адолф Хитлер за установяване на диктатура в Германия. Това пише \"Дойче веле\" като подчертава, че откритието подлага на съмнение заключението на съда, че 24-годишен холандски комунист е драснал клечката на германския парламент.\r\nПалежът се използва от нацистите за разгром на комунистическата партия и утвърждаването на власт на \r\nХитлер. Холандецът Мартинус ван дер Любе е осъден и обесен заради палежа, в който съобвиняеми са и трима българи: Георги Димитров, Благой Попов и Васил Танев. \nВ открити в Хановерсия съд показания на Ханс-Мартин Ленингс, член на паравоенните формирования на нацистите SA, се твърди, че той и групата му са закарали Ван дер Любе до сградата на германския парламент. Когато стигнали там от нея вече излизали кълба дим и се носел мирис на изгоряло, пише “Дойче веле”.\r\r\n                \r\n                \r\n                Ленингс, който умира през 1962 г., свидетелства, че паравоенните от SA са протестирали срещу ареста на Ван дер Любе, защото са знаели, че той не е виновен.\r\n\"Защото бяхме убедени, че Ван дер Любе не би могъл да е извършител, защото ние видяхме, че Райхстагът вече гори, когато го оставихме там”, казва той в показанията.\r\nПо-късно повечето хора, които са знаели нещо за инцидента, са били екзекутирани. Ленингс е предупреден и бяха в тогавашна Чехословакия. Той записва показанията в съда през 1955 г по собствено желание, за да се използват, ако процесът за палежа на Райхстага някога бъде възобновен.\r\nИзследователите са разделени за това кой е причинил пожара на Райхстага. Някой смятат, че Ван дер Любе е действал сам, други твърдят, че висши фигури от нацистката партия са го поръчали, за да послужи за повод да унищожат опонентите си. Райхстагът е запален само месец след идването на Хитлер на власт.\r\nТримата българи, дейци на Коминтерна, обвинени за съучастничество в подпалването на пожара са арестувани, заедно с Ернст Торглер, който е лидер на парламентарната група на Германската компартия. Благодарение на международната антифашистка общност четиримата са оправдани на Лайпцигския процес.\r\nБългарите искат политическо убежище и заминават за Москва, а Торглер е освободен, след като се отказва от участие в политическия живот. Единственият признат за виновен от съда - Ван дер Любе, е екзекутиран.", "date": "2019.07.28", "title": "Кой подпали Райхстага? Появиха се нови съмнения за официалната версия"}
