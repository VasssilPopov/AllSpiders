{"url": "https://www.dnes.bg/index/2019/11/24/namushkanata-vyv-vlaka-izvadila-noja-za-da-se-zashtiti-ot-agresivniia-myj.430639", "text": "Младата жена, която беше намушкана с нож от 21-годишен мъж във влак, пътуващ от Пловдив към морската ни столица, била притеснявана от мъжа и извадила ножа, за да се защити. \n\r\nПострадалата е с прободни рани в областта на главата, гръдния кош и бедрото. \n\n\r\nИнцидентът се е случил около 2:00 часа тази нощ. Момичето е било отведено в болница в Стара Загора в критично състояние. Към момента ситуацията е овладяна и жената е без опасност за живота.\n\r\nСпоред информация на bTV момчето притеснявало неколкократно момичето. След като тя успяла да го прогони веднъж, последвал втори опит. Нападателят връхлетял в купето и се държал агресивно, което довело до изваждането на нож от страна на жената.\n                \n                \n                \r\nИзвършителят успява да я обезоръжи и нанася прободни рани.\n\r\nЕдна от тях е изключително опасна и се намира в областта на гръдния кош, под мишницата.\n\r\nСлучайноминаващ пътник започва да гони нападателя. Тъй като влакът се намирал на метри от ЖП гара Стара Загора, намалил скоростта, а 21-годишният пловдивчанин скочил от него.\n\r\nСлед него скочил и третият пътник, който успял да го задържи, преди намесата на полицията.\n\r\nПробите за алкохол и упойващи вещества на нападателя са отрицателни. Не е криминално проявен. В момента той се намира в психиатричната болница в Раднево.\n\r\nНяма информация дали момичето има престъпно минало.\n\r\nПредстои да бъде извършена операция на пострадалата, тъй като две срязани сухожилия.", "date": "2019.11.24", "title": "Намушканата във влака извадила ножа, за да се защити от агресивния мъж"}
{"url": "https://www.dnes.bg/sofia/2019/11/24/chasti-ot-sofiia-ostavat-na-suho-v-ponedelnik.430636", "text": "\"Софийска вода\" временно ще прекъсне водоснабдяването в някои части на столицата утре, съобщиха от дружеството.\r\n\r\nОттам уточняват, че във връзка с подмяната на сградно водопроводно отклонение до бл. 43 в ж.к. \"Лев Толстой\", от 9.00 до 21.00 ч. без вода ще са клиентите на \"Софийска вода\", живеещи в района ж.к. \"Лев Толстой\", ж.к. \"Надежда\" 2 - в района между улиците \"Дравски бой\", ул. \"Ген. Никола Жеков\", бул. \"Рожен\", бул. \"Ломско шосе\", ул. \"Република\" и ул. \"Йордан Хаджиконстантинов - Джинот\".\r\n\r\nОт 23.00 ч. утре до 5.00 ч. във вторник без вода ще са и клиентите на дружеството, живеещи в района на ж.к. \"Красно село\".\r\n\r\nЗасегнатите от прекъсването на водата могат да получат повече информация от телефонния център на \"Софийска вода\" АД с номер 0800 121.", "date": "2019.11.24", "title": "Части от София остават на сухо в понеделник"}
{"url": "https://www.dnes.bg/world/2019/11/24/proteje-na-papata-s-obvinenie-za-seksualno-posegatelstvo.430637", "text": "Аржентинският епископ Густаво Санчета, близък на папа Франциск, ще се върне доброволно в родината си във връзка с обвинения в сексуално посегателство, предаде БТА.\n\r\nЕпископът ще замине във вторник и ще сътрудничи изцяло на властите, съобщи неговият защитник Хавиер Белда Иниеста пред църковните власти.\n\r\nСанчета е обвинен официално в \"продължителен сексуален тормоз при утежняващи вината обстоятелства\", на който според прокуратурата са били подложени двама семинаристи. Ако бъде осъден, той може да получи присъда до 10 години затвор.\n\r\nЕпископът отрича обвиненията.\n\r\nТози случай е особено важен за папа Франциск. Папата е бил информиран за обвиненията срещу бившето му протеже през 2015 г., две години преди Санчета да се оттегли от поста епископ на аржентинския град Оран.\n                    \n                    \n                \n                \n                \n                \r\nПрез 2017 г. папа Франциск му позволи да се оттегли \"по здравословни причини\", но след няколко месеца го назначи на висок пост във Ватикана.\n\r\nВ телевизионно интервю по-рано тази година папата каза, че е питал Санчета за първоначалното обвинение, включително за голи селфита на телефона на епископа, и приел даденото обяснение, че телефонът е бил хакнат.\n\r\nБелда Иниеста подчерта, че съдиите са отхвърлили искането на аржентинската прокуратура за издаване на международна заповед за арест. Той подчерта, че според епископа целта на действията на прокурорите е единствено да бъде установена истината.", "date": "2019.11.24", "title": "Протеже на папата с обвинение за сексуално посегателство"}
{"url": "https://www.dnes.bg/stranata/2019/11/24/magistralite-i-pyrvoklasnite-pytishta-smyrtonosnite-otsechki-v-stranata.430638", "text": "Над 70 са смъртоносните отсечки в страната, показват нови данни на Агенцията за пътна безопасност.\n\r\nС най-много катастрофи са магистралите и първокласните пътища, сочат данните на пътната полиция за 2019 г.\n\r\nВисоката скорост е основната причина за стотиците инциденти по аутобаните. Катастрофите по първокласните пътища са най-вече заради неправилно изпреварване.\n\r\nТрите магистрали – „Тракия”, „Хемус” и „Струма” в участъка от Перник до Кулата са трасетата с най-много пътни инциденти от началото на 2019-та година до момента.\n\r\nНай-много са катастрофите на „Тракия” – над 82 021 загинали и 230 ранени, по данни на пътната полиция, цитирани от bTV.\n                    \n                    \n                \n                \n                \n                \r\nНа второ място по аварийност е „Хемус” с близо 400 катастрофи, 11 загинали и 82 ранени.\n\r\nСтотици инциденти са регистрирани и по първокласните пътища като най-смъртоносен е път Е 79 – от Видин до Кулата. Над 540 са катастрофите в тази отсечка, 21 са загиналите и над 200 ранените. В черната статистика е и пътят Русе – Велико Търново – Маказа с 455 катастрофи с 21 загинали и над 200 ранени.\n\r\n\"Анализът за възникналите ПТП на магистралите основно е несъобразената скорост, неспазване на дистанция и неправилно изпреварване. Това са трите основни причини за произшествията там. По първокласните пътища – един от основните показатели, който може да се изведе и напоследък се наблюдава все по-често, това е навлизане в насрещната лента от водачи на МПС, при които възниква челен, страничен удар и там щетите са сериозни”, обясни Петър Соколов, от отдел „Пътна полиция”, ГДНП.\n\r\nОт пътната полиция предупреждават шофьорите да подготвят автомобилите си за зимата с подходящи гуми, да си проверят фаровете, чистачките и спирачките. А на пътя да внимават много заради рискове от аквапланинг и черен лед – фактори, които правят колата неуправляема.", "date": "2019.11.24", "title": "Магистралите и първокласните пътища - смъртоносните отсечки в страната "}
{"url": "https://www.dnes.bg/crime/2019/11/24/verijna-katastrofa-s-pet-koli-krai-kazanlyk.430640", "text": "Верижна катастрофа с пет автомобила е станана на пътя Казанлък – Стара Загора. Сигналът за пътното произшествие е подаден около 12.30 часа в неделя. Това съобщиха от МВР, цитирано от \"Фокус\".\r\n\r\nИма данни само за една леко пострадала жена. \r\n\r\nЗа кратко е бил затворен пътят, като е имало обходен маршрут през село Пряпорец.\r\n ", "date": "2019.11.24", "title": "Верижна катастрофа с пет коли край Казанлък "}
{"url": "https://www.dnes.bg/muzika/2019/11/24/biografichna-lenta-za-maikyl-djeksyn-shte-izleze-na-ekran.430641", "text": "Продуцентът на филма \"Бохемска рапсодия\" Греъм Кинг работи над нова биографична лента за Майкъл Джексън, съобщи Контактмюзик.\r\n\r\nКинг е получил разрешение от наследниците на починалия крал на поп музиката да бъде заснет филм за живота му. За целта продуцентът е получил достъп до музиката на Джако. \r\n\r\nДжон Лоугън се е заел с написването на сценария за компанията \"Джи Кей филмс\" на Греъм Кинг. \r\n\r\nЗасега обаче нито едно филмово студио не се е ангажирало с проекта. \r\n\r\nФилмът ще проследи живота на Майкъл Джексън, от периода, предхождащ прославянето му като член на групата \"Джексън файв\", до смъртта му през юни 2009 г. на 50-годишна възраст. \r\n\r\nОчаква се новият филм да фокусира вниманието и върху отправените срещу Майкъл Джексън обвинения в педофилия, макар че семейството му ги отхвърли. ", "date": "2019.11.24", "title": "Биографична лента за Майкъл Джексън ще излезе на екран"}
{"url": "https://www.dnes.bg/world/2019/11/24/lesbiiki-geiove-biseksualni-pystro-shestvie-v-delhi.430642", "text": "Над хиляда членове на общността ЛГБТ и техни поддръжници манифестираха днес по улиците на Делхи, за да отбележат сексуалното разнообразие в Индия, предаде Асошиейтед прес.\r\n\r\nИздигнали флагове в цветовете на дъгата, балони и транспаранти и танцуващи по ритъма на барабани, демонстрантите поискаха самоопределение за всеки пол, което да бъде признавано от властите. \r\n\r\nПодготвян сега законопроект предвижда транссексуалните да се регистрират и след това да представят доказателства за извършена операция за смяна на пола. \r\n\r\nСпоред протестиращите законопроектът противоречи на ключово решение на Върховния съд на Индия от миналата година, отменящо нормата от колониално време, според която еднополовият секс се наказва с до 10 години затвор.\r\n\r\nЛГБТ е общност на лесбийски, гейове, бисексуални и транссексуални. /БТА/\r\n\r\n ", "date": "2019.11.24", "title": "Лесбийки, гейове, бисексуални... пъстро шествие в Делхи"}
{"url": "https://www.dnes.bg/world/2019/11/24/nova-tehnologiia-moje-da-zameni-boleznenite-biopsii.430643", "text": "Израелски изследователи са разработили нова технология за тъканни проби, която може да замени болезнените и рискови биопсии, пише БТА. \n\r\nНоваторският подход е базиран върху метода на електропорация.\n\r\nЛечението на рака обикновено започва с тъканна биопсия, което може да доведе до локални поражения, кървене, възпаление и стрес, както и да повиши риска от метастази. Друг недостатък на тази медицинска процедура, че взетите по този начин проби са локални и не осигуряват подробна карта на целия тумор.\n\r\nНовият метод спестява тези негативни последствия, използвайки електрическо поле за увеличаване на пропускливостта на клетъчната мембрана. За целите на изследването учените са използвали електропорация за извличане на протеини и РНК от нормални човешки тъкани, включително чернодробни, както и от модел на чернодробен рак при мишки.\n                    \n                    \n                \n                \n                \n                \r\nИзследователите са установили, че молекулярните профили на тъканните проби са надеждни и точни. За разлика от биопсиите, новият метод не уврежда тъканите и може да установи наличието на тумор в орган, дори точното му местонахождение да е неизвестно.", "date": "2019.11.24", "title": "Нова технология може да замени болезнените биопсии"}
{"url": "https://www.dnes.bg/world/2019/11/24/prolivnite-valeji-navodniha-otnovo-veneciia.430644", "text": "В няколко региона на Северна Италия и днес продължиха проливните валежи, които започнаха преди около две седмици, предаде Франс прес, цитирана от БТА.\r\nДесет дни след безпрецедентното наводнение във Венеция в града тази сутрин нивото на водата отново се покачи. То достигна 130 см над морското равнище. Въпреки това повишаването е далеч под рекордните 187 см над морското равнище, които бяха регистрирани на 12 ноември и причиниха едно от най-сериозните наводнения в историята на града.\n\r\nВ италианската област Пиемонте също имаше силни валежи, като най-сериозно бе положението в района на Алесандрия (южно от Торино), където бе наредена евакуацията на 200 души, 600 души останаха откъснати от света заради наводнения, а една жена е в неизвестност.\n                    \n                    \n                \n                \n                \n                \r\nОбласт Лигурия също бе сполетяна от наводнения, заради които бе затворена магистралата между Генуа и разположения близо до границата с Франция град Вентимиля.\n\r\nНа север, в област Вале д'Аоста, бяха евакуирани 500 души след затварянето на няколко пътни артерии в региона заради опасност от лавини.\n\r\nПроливните валежи доведоха до сериозни наводнения във Френската ривиера, вследствие на които двама души загинаха, а няколко са в неизвестност, предадоха Франс прес и Асошиейтед прес. Наводненията изкорениха дървета и причиниха спиране на електрозахранването на хиляди домове.\n\r\nЛетището на Ница за кратко спря да работи, реки излязоха от коритата си и сирени се задействаха днес в градове, разположени на средиземноморския бряг. Френските медии разпространиха кадри как автомобили плават по наводнени улици.\n\r\nКораб спаси трима души от удавяне край бреговете на град Льо Мюи, но потъна преди да достигне сушата и един от спасените загина, съобщиха властите на департамента Вар. Друг човек бе намерен мъртъв в автомобил в град Кабас.\n\r\nКметът на Ница Кристиан Естрози заяви, че властите издирват двама души, които са в неизвестност.\n\r\nНационалната метеорологична служба на Франция обяви, че регионът на Ривиерата за 24 часа е поел количество валежи, еквивалентно на средното количество валежи за два месеца.", "date": "2019.11.24", "title": "Проливните валежи наводниха отново Венеция"}
{"url": "https://www.dnes.bg/muzika/2019/11/24/28-godini-ot-smyrtta-na-legendarniia-fredi-merkiuri.430645", "text": "28 години от смъртта на легендарния Фреди Меркюри се навършват днед.\n\r\nГениалният водещ вокалист на рок групата Queen почина на 45 г. през 1991 г. в Лондон вследствие усложнения от СПИН. Един ден преди смъртта си Меркюри, с рождено име Фарук Булсара, потвърждава, че е болен, предаде daiknews. \n\r\n\"Няма да бъда просто звезда, а ще се превърна в легенда. Дори и да нямам пукнато пени, ще ходя като персийски принц и никой няма да може да ме спре\". Тези думи на самия Фреди го описват перфектно.\n\r\nФреди Меркюри е британец. Роден е на 5 септември 1946 г. в Стоун Таун, Занзибар (тогава британска колония). Израства в Индия. През 1959 г. семейството му се установява във Великобритания.\n                    \n                    \n                \n                \n                \n                \r\nОсновава Queen през 1970 г. заедно с Брайън Мей и Роджър Тейлър.\n\r\nПрез 1992 г. Меркюри е награден посмъртно за изключителен принос към британската музика, а на стадион \"Уембли\" в Лондон се провежда почетен концерт.\n\r\nПоследните кадри на Фреди са увековечени в клипа към „These are the days of our lives\" - песента, с която знаменитият вокалист казва сбогом на света. Клипът е заснет през месец май 1991 година. Тогава Фреди не може да вдигне стъклена чаша с една ръка.\n\r\nТой е въведен в Залата на славата на рокендрола през 2001 г., Залата на славата за автори на песни през 2003 г. и британската музикална зала на славата през 2004 г.\n\r\nПрез 2002 г. е поставен под номер 58 в анкетата на Би Би Си на 100-те най-велики британци.\n\r\nФреди Меркюри е избран за най-добър певец на всички времена в анкета от 2005 г., организирана от Blender и MTV2. 18-и е в списъка на сп. Rolling Stone за 100-те най-велики певци на всички времена и е описан от AllMusic като „един от най-великите рок изпълнители“.\r\n ", "date": "2019.11.24", "title": "28 години от смъртта на легендарния Фреди Меркюри"}
{"url": "https://www.dnes.bg/obshtestvo/2019/11/24/pochina-kompozitoryt-aleksandyr-mihailov.430646", "text": "Популярният композитор Александър Михайлов напусна този свят на 71-годишна възраст след боледуване. Това съобщиха негови близки, цитирани от БТА.\r\n\r\nТой е автор на оперна, симфонична, камерна, хорова, филмова, театрална и забавна музика. Има много записи за Българското национално радио, както и издадени аудиокасети и компактдискове. Със свои творби участва в прегледи за нова българска музика. Занимавал сее  с организирането на редица филмови и музикални фестивали.\r\n\r\nКомпозиторът е роден на 17 април 1948 г. в Новохоперск, Русия. Възпитаник е на музикалното Санкт-Петербургското училище \"Николай Андреевич Римски-Корсаков\", а след това и на държавната консерватория \"Николай Андреевич Римски-Корсаков\". Там той завършва специалност „Композиция” през 1975 година.\r\n ", "date": "2019.11.24", "title": "Почина композиторът Александър Михайлов "}
{"url": "https://www.dnes.bg/blizak-iztok/2019/11/24/zadava-li-se-arabska-prolet-2-0-blizkiia-iztok-otnovo-izrigva.430633", "text": "Близкия изток изригва отново, като гневните младежи са начело на демонстрациите в Египет, Ливан, Ирак и Иран. Всъщност протестите достигат много по-далеч: Хонконг и Чили също протестират. Ако не друго, политическите елити по света спят малко по-неспокойно, пише американското издание American Conservative в материал, предава \"Фокус\".\n\r\nПрез 2011 г. популярното недоволство обхвана арабския свят, но само Тунис изглежда като успех от далече. Сирия и Либия бяха обхванати от опустошителните граждански войни. Египет се оказва управляван от още по-брутален деспот. Сунитското кралско семейство на Бахрейн разчита на саудитските военни, за да осигури подчинението на шиитското мнозинство. Останалите кралства в Персийския залив купуваха политически мир, увеличавайки плащанията за благополучието на своето зависимо население. Нито една страна в региона не изглежда особено стабилна.\n                    \n                    \n                \n                \n                \n                \r\nНай-забележителните, макар и най-малко отбелязани демонстрации, може да са тези в Египет. През септември няколко хиляди души излязоха на улиците в Кайро и половина дузина други градове, изискващи отстраняването на президента Абдел Фатах ал Сиси. Режимът арестува около 4 300 протестиращи. За тях администрацията на Тръмп не каза нищо, тъй като президентът Доналд Тръмп харесва бруталния нов фараон.\n\n\n\n\n\r\nСиси е затворил и измъчвал повече хора от предшественика си и закри НПО, които наблюдаваха нарушенията на човешките права от Кайро. Но въпреки увереността, че ще бъдат изправени пред дълги години затвор, демонстрантите се противопоставиха на режима му. Смелостта им показа неговата крехкост. Хората са ядосани от продължаващата липса на икономически растеж и работни места. Корупцията бушува непрекъснато: Сиси представлява застиналата търговска класа, зависима от държавните услуги. Освен това той засили широкия контрол на въоръжените служби над икономиката, което превърна войниците в привилегирована класа. Той вече не прави никакви усилия за политическа либерализация, като смаза целия политически активизъм , а не само този на „Мюсюлмански братя“.\n\r\nВ краткосрочен план той едва ли ще бъде отстранен. Въпреки това дългосрочното му оцеляване е по-малко сигурно, тъй като той е широко мразен и разглеждан като уязвим. Дори военните са поставили дистанция между тях и президента; той трябваше да арестува и сплашва офицерите, за да им попречи да тръгнат срещу него. Предполагаемите му приятели може да се окажат най-опасните му врагове.\n\r\nЛиванските демонстранти, започнали с протест срещу нови данъци, предизвикват най-обърканата и може би най-малко ефективната политическа система в региона. Единственият близкоизточен народ с предимно християнска култура, Ливан е управляван от необичайно сектантско правителство. Президентът е маронит християнин, премиерът е сунит, а парламентарният лидер е шиит. Религията стана дотолкова въпрос на политиката, колкото и на вярата. По време на 15-годишната гражданска война съюзите се усукват и изместват. Доскоро президентството беше празно близо две години, когато християнски военачалник, подкрепен от Хизбула, се бори с християнски военачалник, подкрепен от сунитите. В крайна сметка последният триумфира.\n\r\nВ такава система компетентността и ефективността имат значение. Ливан през 2015 г. беше в разгара на криза. Сектантската политика блокира използването на депата за отпадъци, причинявайки натрупване на боклук в целия Бейрут и извън него. Нередовното електроснабдяване е проблем от скоро. Страната е затрупана с бежанци. Добрите работни места са малко и младите ливанци заминават в чужбина в търсене на работа.\n\r\nСтотици хиляди хора от много партии, скандираха „всички, означава всички“ трябва да се оттеглят и „ние сме народната революция, вие сте гражданската война.“ Шийските демонстранти дори се насочиха срещу „Хизбулла“, ядосани заради участие в конфликта в Сирия, подкрепата за правителството и съучастието в корупцията. Правителството предложи отстъпки, а премиерът и няколко други членове на кабинета подадоха оставка. Кризата обаче не затихва.\n\r\nИнтересите, които се възползват от настоящата корумпирана система, остават силни. Това включва външни играчи, по-специално Иран и Сирия. Преди гражданската война Ливан е бил либерален оазис и търговска безопасна зона. Обаче този конфликт, при който бяха убити стотици хиляди, продължава да виси като призрак. Сектантството кара някои ливанци да отказват да обвиняват „своите” представители. Протестиращите се стремят да преодолеят подобни разделения, но населението остава малко, разделено и уплашено.\n\r\nНай-големият последен провал на Вашингтон беше инвазията в Ирак. Очакваният преход се превърна в кървава сектантска гражданска война. Стотици хиляди загинаха. Създадоха са „Ал Кайда“ и „Ислямска държава“. Иран получи контрол върху съседната страна. САЩ даде възможност за сектантско шиитско управление, което разпали сунитско въстание и насърчи обезсърченото малцинство да разчита на радикални групировки като „Ислямска държава“ за своята защита.\n\r\nПо-ранните протести в Ирак илюстрираха значителната пропаст между обществеността и елитите. Сега икономическите проблеми предизвикаха нов кръг на недоволство. Некомпетентността на правителството и корупцията са довели до лоши, дори несъществуващи обществени услуги, като чиста вода и надеждно електричество. Сектантският контрол върху министерствата ги превърна в източници на религиозно влияние и заетост. Както и другаде в Близкия изток, работните места за младите са оскъдни.\n\r\nИ накрая, преназначаването, което означаваше понижение, на популярен служител за борба с тероризма, който предизвиква подкрепяните от Иран милиции, допълнително засили протестите. До голяма степен шиитските протестиращи критикуваха сектантското управление и външното влияние върху Багдад. Бе атакувано иранско консулство на юг. Въпреки това, антагонизмът е по-широк от това.\n\r\nАдминистрацията на Тръмп е доволна, че Техеран е мишената, но демонстрантите са ядосани и на Вашингтон. Според независимият анализатор Ахмед Туау, „протестите са срещу всякакъв чуждестранен интервенционизъм в Ирак, независимо дали той е ирански, американски или саудитски“. Нарастващият иракски национализъм не е приятел на САЩ. Някои протестиращи скандират „Не на Америка, не на Иран.“ Когато умереният шиитски клирик аятола Али ал-Систани предупреди, че демонстрациите„ могат да станат арена за борба между някои международни и регионални сили ”, той имаше предвид и Америка, и Иран.\n\r\nНещо повече, най-важният политически представител на иракския национализъм е радикалният ислямски духовник Муктада ал Садр, чийто блок получи най-много гласове на последните избори и чиито милиции атакуваха американските сили по време на окупацията. През май Садр организира демонстрации, призовавайки правителството да се пази от всякакви конфликти между САЩ и Иран. Ако премиерът Адел Абдул-Махди падне, неговият наследник, независимо от отношението му към Техеран, е малко вероятно да бъде приятел на Вашингтон. Джефри Мартини и Ариана Табатабай от корпорация Rand предупреждават, че възраждането на „иракския национализъм оставя способността на САЩ да действат в тази страна също толкова застрашена, колкото протестите атакуват присъствието на Иран“.\n\r\nРазбира се, отчаяно е необходима задълбочена реформа. Въпреки това протестиращите са изправени пред трудна борба. Правителството отговори със сила; проиранският парламентарен блок остава най-силният му привърженик и подкрепяните от Иран милиции подкрепят силите за сигурност. След като първоначално отхвърли исканията на протестиращите и поиска протестите да се прекратят, премиерът призна легитимността им и предложи оставката си - след като бъде постигнато съгласие за приемник, което може да се окаже невъзможно и което той добре знае. Не е ясно, дали демонстрантите представляват мнозинство. В крайна сметка хората с право на глас избраха народните представители, които одобриха настоящото правителство.\n\r\nПоследният кръг от демонстрации в Иран, които засегнаха 100 града, започна с повишаване на цените на горивата. Администрацията на Тръмп смята, че санкциите са успели да създадат огромни икономически затруднения, за които ще бъдат обвинени властите в Техеран. Въпреки че протестиращите са ядосани на управляващите в Иран, това не означава, че те споделят гледната точка на администрацията на Тръмп. Делът на населението, което подкрепя преговорите със Запада за ядрената му програма, намаля, когато американските санкции се разшириха. Очевидно администрацията, която твърди, че стои с хората, докато ги обеднява и гладува, се оказа по-убедителна.\n\r\nРежимът очевидно се чувства заплашен; затова последва изключването на интернет, за да се предотврати координацията на опозицията. Засега протестите обаче са по-малки от тези от преди две години. Както и да е, въпреки триумфализма на Вашингтон, вярата, че сривът ще доведе до либерална, демократична система, отразява триумфа на надеждата за опит. Протестиращите, които разпространиха отворено писмо, обричащо „иранския сектантски режим, който подкрепя всички корумпирани политици, престъпници и убийци в нашето корумпирано правителство“, не би трябвало да се разглеждат светския западен режим като най-добрата алтернатива. Нито пък по-традиционното селско население.\n\r\nЗасега протестите остават просто предвестници за бъдещи трансформации. Всъщност градските вълнения, макар и важни доказателства за недоволство, могат да бъдат подвеждащ показател за популярните настроения. Западът е склонен да обърне непропорционално внимание на мненията на жители на градове с английски език, които са либерално настроени. Но те не са единствените хора в Иран Селското население е по-традиционно, религиозно и консервативно. Нещо повече, има значение кой излиза на улицата. Въпреки последните разрушителни вълнения, Близкият Изток все още изглежда далеч от демократично възраждане.\n\r\nРегионът отново се оказва трайно нестабилен, дори без нова груба американска намеса. Дано, популярният стремеж към демокрация и просперитет приключи по-добре този път. Въпреки това, никой не трябва да има илюзии за вероятността националистическите арабски настроения да съвпадат с проамериканските и особено с про-административните настроения. Вашингтон трябва да внимава какво желае. Новите демократични, националистически режими може да са по-малко склонни да толерират бъдещи американски намеси.", "date": "2019.11.24", "title": "Задава ли се Арабска пролет 2.0? Близкия изток отново изригва"}
{"url": "https://www.dnes.bg/crime/2019/11/24/momche-hvyrlia-kamyni-po-uchilishte-kato-po-chudo-niama-postradali.430647", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Все още не е задържано момчето, което замеря с камъни и като по чудо не рани деца от 119-то училище в София. Вандалската проява беше заснета от видеокамерите на учебното заведение, а за случая сигнализира директорът на школото.\n\r\nВ следобедните часове в петък 119-то училище е пълно с деца. Техен връстник преминава по улицата и замерва учебното заведение с камъни. За малко не са пострадали първокласници.\n\r\n\"В петък, когато учебният процес е в разгара си, неизвестен хвърля 2 камъка\", разказа за  директорът на учебното заведение Диян Стаматов. \n                    \n                    \n                \n                \n                \n                \r\nИнцидентът като по чудо се разминава само с материални щети. Вандалският акт е заснет от видеокамерите на училището. Не е ясно обаче дали младежът е от 119-то и дали става въпрос за нерешен спор между него и други деца или преподаватели. \n\r\n\"Няма логика да е ученик от училището\", допълни Стаматов.\n\r\nСигналът за вандализма е подаден в 1 РУ. Работата по случая продължава. \r\n ", "date": "2019.11.24", "title": "Момче хвърля камъни по училище, като по чудо няма пострадали"}
{"url": "https://www.dnes.bg/akoshtete-vqrvaite/2019/11/24/kucheshki-vremena-labradoryt-maks-shofira-blizo-chas-po-nevolia.430635", "text": "\r\nКуче \"шофира\" по неволя автомобил в продължение на час. Куриозната случка е от американския щат Флорида, а четириногото вероятно без да иска е бутнало скоростния лост и е задействало задната скорост, заради което колата е потеглила, предава Sky News.\n\r\nЛабрадорът Макс се оказал заключен в колата в американския град Порт Сейнт Луси в щата Флорида, пише \"Фокус\". \n\r\nСобственичката на кучето за малко е напуснала автомобила, след като направила грешен завой и го заключила. Малко по-късно тя е забелязала, че колата се движи, след като кучето бутнало скоростния лост и някак подкарало автомобила.\n                    \n                    \n                \n                \n                \n                \r\nКолата се въртяла в кръг и ударила пощенска кутия и кофа за боклук. Междувременно полицията, пристигнала на местопроизшествието се чудила как да отвори и да спре автомобила.\n\r\nСобственичката предала ключовете на полицаите, но понеже автомобилът бил в движение, те не могли да го отключат. Дистанционното отключване не работило, заради изхабена батерия. В крайна сметка автомобилът бил спрян, без никой да пострада, включително кучето, което излязло от колата доволно и махащо с опашка.\n\r\n„То се справяше доста добре, преди да удари пощенската кутия. По-добър шофьор е от много други, които съм виждала“, коментира съсед, свидетел на инцидента.\n\r\nСобственичката на Макс е обещала да поправи пощенската кутия.", "date": "2019.11.24", "title": "Кучешки времена: Лабрадорът Макс \"шофира\" близо час по неволя"}
{"url": "https://www.dnes.bg/world/2019/11/24/biznesmen-kupi-cilindyr-na-hitler-za-izraelska-fondaciia.430648", "text": "Ливански бизнесмен, който работи в Швейцария, ще предостави на израелска фондация цилиндър и други вещи, принадлежали на германския лидер Адолф Хитлер, предаде Франс прес.\n\r\nВещите бяха купени от Абдула Шатила на търг, организиран в сряда от германската аукционна къща \"Херман Хисторика\". \n\r\nНа търга Шатила даде около 545 000 евро за десет вещи, сред които бе и цилиндърът на Хитлер, табакерата на фюрера, пишещата му машина и луксозно издание на книгата му \"Моята борба\", принадлежало на високопоставения нацист Херман Гьоринг.\n\r\nБизнесменът, натрупал състояние от търговия с диаманти и недвижими имоти в Женева, заяви пред швейцарското издание \"Матен диманш\", че е купил вещите, за да не бъдат използвани за неонацистка пропаганда.\n                    \n                    \n                \n                \n                \n                \r\n\"Крайнодесният популизъм и антисемитизмът се засилват в цяла Европа и по света. Не искам тези вещи да се озоват в лоши ръце и да бъдат използвани от хора с недостойни намерения\", изтъкна Шатила пред \"Матен диманш\".\r\nШатила ще предостави вещите на израелската асоциация \"Керен Хайесод\". \"Ще им дам вещите, които ще бъдат изложени в музей\", каза той.\n\r\nАбдула Шатила е роден през 1974 г. в Бейрут в семейство на християни бижутери. Той е сред 300-те най-богати хора в Швейцария, отбелязва Франс прес. /БТА/\r\n ", "date": "2019.11.24", "title": "Бизнесмен купи цилиндър на Хитлер за израелска фондация"}
{"url": "https://www.dnes.bg/world/2019/11/24/da-sbyrkash-tiulen-s-udavnik-i-tova-se-sluchva.430649", "text": "Тюлен, плуващ жизнерадостно в река Елба, бе взет попогрешка за давещ се човек в германския град Хамбург, съобщи \r\nднес германската полиция, цитирана от ДПА.\r\n\r\nТюленът бил забелязан от жител на Хамбург, тичащ за здраве край речния бряг, който го взел за давещ се човек и веднага се обърнал за помощ към пожарната служба. \r\n\r\nТя изпратила лодки, хеликоптер и гмуркачи, но спасителите не успели да намерят предполагаемия пострадал. Вместо това забелязали тюлен, който радостно плувал във водите на Елба. \r\n\r\n ", "date": "2019.11.24", "title": "Да сбъркаш тюлен с удавник? И това се случва "}
{"url": "https://www.dnes.bg/world/2019/11/24/germaniia-repatrira-ot-siriia-jena-zapodozriana-za-chlen-na-id.430632", "text": "Германска гражданка, заподозряна в членство в \"Ислямска държава\" (ИД), беше върната в страната си от Сирия през Ирак заедно с трите си деца и едно американче, за което се е грижела, предаде ДПА.\n\r\nТова е първият случай, в който германските власти прилагат процедурата за връщане в Германия на граждани, пребивавали на територията на джихадисткия халифат. Има и други такива заподозрени, които ще бъдат съдени в Германия, но те са се прибрали сами или са били депортирани от трети страни.\n\n\n\r\nГрупата е пристигнала снощи на франкфуртското летище с полет от Ербил, Ирак. Преди това те са пребивавали в Северна Сирия, съобщи германската федерална полиция. Случаят ще бъде поет от властите в провинция Хесен, пише БТА.\n                    \n                    \n                \n                \n                \n                \r\nТрийсетгодишната жена е разследвана за членство в терористична организация и пренебрегване на деца, каза говорител на прокуратурата във Франкфурт. Още не е издадена заповед за нейния арест.\n\r\nДоскоро семейството е живяло в затворническия лагер в Ал Хол, Северна Сирия, където са пребивавали десетки хиля хора, вкл. бойци от ИД и техни роднини. Засега не е ясно каква е връзката между жената и двегодишното момиче с американско гражданство, посочи ДПА.", "date": "2019.11.24", "title": "Германия репатрира от Сирия жена, заподозряна за член на ИД"}
{"url": "https://www.dnes.bg/stranata/2019/11/24/vodniiat-rejim-v-pernik-zaradi-mnogo-losho-upravlenie.430650", "text": "Водната криза в Перник е в резултат на много лошо управление на всички нива. Това заяви пред bTV Евдокия Манева, бивш министър на околната среда и водите в периода 1997-2001 г. и зам.-министър в три правителство. По думите ѝ институциите са проявили безхаберие – от ресорните министерства до кмета. \n\n\r\n\"Това означава липса на контрол, ниска квалификация на работещите, партийна намеса в кадровата политика и ниска култура на нашето население по отношение на ползване на този ресурс\", коментира Манева.\n\r\nБившият еко министър посочи, че всички отговорни са мълчали за проблема с водата. Тя каза още, че сушата не е виновник за ситуацията. Манева заяви, че всеки българин годишно разполага средно с 9 хил. куб. м. вода, което е добър показател, критично е когато тази цифра е под 5 хил. \n                    \n                    \n                \n                \n                \n                \r\n\"В Перник много добре са знаели за какво става дума. Кметът си е мълчал, мълчали са хората от Общинския съвет\" – не само управляващите, но и опозицията, мълчал е областният управител – тя е тази (б.р. Ирена Соколова), която всяка година трябва да подготвя доклад за състоянието на язовира, но прекият виновник са ВиК\", заяви експертът. \n\r\nСпоред Манева виновник за кризата с водата няма да се намери заради колективната безотговорност. Експертът коментира, че сега ситуацията няма да повтори водния режим в града през 1993 г., когато перничани са ползвали ресурса по график цели две години.\n\r\n\"Синоптиците вещаят снежна зима, аз съм сигурна, че в района на Перник има и други водоизточници, просто трябва да се намери решение как да се използват\", допълни тя.", "date": "2019.11.24", "title": "Водният режим в Перник заради много лошо управление "}
{"url": "https://www.dnes.bg/world/2019/11/24/umria-posledniiat-sumatranski-nosorog-v-malaiziia.430651", "text": "В Малайзия вече няма суматрански носорози, след като последният екземпляр от вида там умря от рак, съобщи Асошиейтед прес, цитирана от БТА.\n\r\nВластите в щата Сабах на остров Борнео оповестиха, че е умряла 25-годишната самка Иман. Тя имала ракови образувания в матката от залавянето й през март 2014 г.\n\r\nВестта за смъртта й идва 6 месеца след тази за кончинта на единствения мъжки екземпляр от вида в щата Сабах. \n\r\nДруга самка умря в плен в същия щат през 2017 г. Усилията за развъждане на носорози бяха напразни, но властите взеха клетки от представители на вида за евентуалната им репродукция. \"Макар да знаем, че това може да се случи скоро, сме натъжени от вестта за смъртта на Иман\", отбелезяха местни експерти. \n                    \n                    \n                \n                \n                \n                \r\nСуматранският носорог - най-малкият от 5-те вида носорози, някога се е срещал дори в Индия, но популацията му драстично намаляла вследстие на обезлесяването и бракониерството. От Световния фонд за природата смятат, че са останали едва около 80 екземпляра от вида, повечето от които в природата на остров Суматра и индонезийската част на остров Борнео. \n\r\nОт Международния съюз за защита на природата отбелязаха, че суматранският, черният и яванският носорог са критично застрашени видове. Едва около 24 500 носорози живеят в природата, а други 1250 - в плен. \n\r\nНосорозите са убивани заради рогата им, които съдържат кератин, сходен с този в човешкия косъм и нокът, и са използвани в традиционната медицина в райони в Азия.", "date": "2019.11.24", "title": "Умря последният суматрански носорог в Малайзия"}
{"url": "https://www.dnes.bg/balkani/2019/11/24/zemetresenie-s-magnitud-4-5-razliulia-centralna-turciia.430652", "text": "Регистрирано е земетресение с магнитуд 4,5 в Централна Турция, предаде \"Фокус\".\r\n\r\nТрусът е станал в 16:33 часа местно време на 80 километра северно от град Адана на дълбочина два километра.\r\n\r\nЗеметресението е усетено силно в северната част на провинциите Адана и Османие. \r\n\r\nЗасега не се съобщава за пострадали хора и нанесени материални щети.\r\n ", "date": "2019.11.24", "title": "Земетресение с магнитуд 4,5 разлюля Централна Турция "}
{"url": "https://www.dnes.bg/world/2019/11/24/boris-djonsyn-obeshta-brexit-bez-poveche-otstrochki.430653", "text": "Британският премиер Борис Джонсън обеща днес, че ще има Брекзит без повече отсрочки и заяви в предизборния манифест на Консервативната си партия, че ще внесе споразумението за излизане на Обединеното кралство от ЕС в парламента преди Коледа.\n\r\nПо-малко от три седмици преди британците да бъдат призовани да гласуват на парламентарните избори, насрочени за 12 декември, управляващите консерватори и опозиционната Лейбъристка партия се опитват да спечелят гласоподавателите с различни виждания за бъдещето на страната, но и едните, и другите обещават да увеличат разходите, отбелязва Ройтерс.\n\r\nМанифестът на Джонсън цели да открои разликата с програмата на лейбъристите, които искат да вдигнат данъците за богатите и бизнеса. Сегашният премиер обеща да не увеличава налозите, ако консерваторите спечелят вота.\n                    \n                    \n                \n                \n                \n                \r\nЩе съгласуваме ново търговско споразумение през идната година и то ще бъде такова, че да засили позициите на страната ни, и няма да удължаваме преходния период след декември 2020 година, каза Джонсън днес в Телфорд, графство Шропшър.\n\r\nПри пристигането си в Телфорд Джонсън бе приветстван от привърженици, които скандираха: \"Борис\", но малко по-встрани протестиращи викаха: \"Лъжец, лъжец\".\n\r\nЕдинствената възможност да има Брекзит е Консервативната партия да бъде в парламента, се посочва още в предизборната програма, представена от Джонсън. В нея се допълва, че при победа на консерваторите на изборите през декември споразумението за \"развод\" с ЕС ще бъде внесено в парламента до края на годината, а до 31 януари 2020 година страната ще напусне Евросъюза.\n\r\nЛидерът на консерваторите обещава на британците да превърне Обединеното кралство в \"най-доброто място на света\" - с по-сигурни улици и по-чист въздух, ако те му осигурят мнозинство и отстранят съперника му Джеръми Корбин, лидера на Лейбъристката партия, съобщи АФП.\n\r\nСлед Брекзита ние ще станем свидетели на приливна вълна от инвестиции в страната, заяви Джонсън. След Брекзита ще можем да насочим сърцата и умовете си към приоритетите на британския народ, подчерта той. \r\nСпоред проучване на общественото мнение, публикувано от в. \"Индипендът\" на страницата му в Туитър, подкрепата за Консервативната партия е 41 на сто, а за лейбъристите - 30 на сто, съобщи Ройтерс. /БТА/", "date": "2019.11.24", "title": "Борис Джонсън обеща Brexit без повече отстрочки"}
{"url": "https://www.dnes.bg/usa/2019/11/24/miliarderyt-maikyl-blumbyrg-shte-se-bori-za-prezident.430654", "text": "Милиардерът и бивш кмет на Ню Йорк Майкъл Блумбърг днес официално влезе в надпреварата за определяне на кандидат-президент на Демократическа партия за изборите догодина, предаде БТА като цитира Ройтерс.\r\n\r\nТака с Блумбърг се увеличава и без това вече голямата група от кандидати за номинацията на демократите за претенденти за президентския пост. Решението на 77-годишния Блумбърг е в пълно противоречие с думите му от март, че не възнамерява да участва в предизборната надпревара, отбелязва Ройтерс.\r\n\r\nБлумбърг каза, че е взел това решение, за да победи Доналд Тръмп. \r\n\r\n\"Не можем да си позволим още четири години безразсъдни и неетични действия на президента Тръмп\", категоричен бе бившият кмет на Ню Йорк. \r\n ", "date": "2019.11.24", "title": "Милиардерът Майкъл Блумбърг ще се бори за президент"}
{"url": "https://www.dnes.bg/football/2019/11/24/levski-udari-s-2-0-carsko-selo-na-gerena.430659", "text": "Левски удари с 2:0 Царско село на \"Герена\" и отново си върна второто място, където от известно време се беше настанил Локо Пловдив.\r\n\r\n\"Сините\" вече имат 38 точки, докато \"смърфовете\" са с две по-малко. Лидер продължава да е Лудогорец с 45 точки. Головете за Левски забиха Найджъл Робърта и Станислав Иванов през първото полувреме.\r\n\r\nМомчетата на Петър Хубчев изцяло доминираха и контролираха действията на терена, като не дадоха почти никакви шансове на гостите, които определено разочароваха.\r\n\r\nТака Левски заслужено си взе победата и се върна на второто място. \r\nОще за мача четете в ", "date": "2019.11.24", "title": "\"Левски\" удари с 2:0 Царско село на \"Герена\""}
{"url": "https://www.dnes.bg/stranata/2019/11/24/sedmicata-zapochva-s-oblaci-i-dyjd-gradusite-do-16-c.430656", "text": "Атмосферното налягане ще се понижи и ще е по-ниско от средното за месеца. През нощта облачността ще е значителна, но ще е почти без валежи. Почти тихо. Минималните температури ще са предимно между 3 и 8 градуса, прогнозират синоптиците от НИМХ. \n\r\nУтре, под влияние на преминаващ южно от страната средиземноморски циклон, ще бъде предимно облачно и следобед на много места ще има валежи от дъжд. Значителни ще са количествата в южните и планинските райони от страната. \n\r\nПрез нощта срещу вторник валежите ще продължат. Вятърът ще бъде предимно от изток, умерен, в източните райони - временно силен. Максималните температури ще са между 9 и 14 градуса.\n\r\nПо Черноморието ще преобладава облачно време. Следобед по южното крайбрежие ще има валежи от дъжд, които ще продължат и през нощта срещу вторник. Ще духа умерен източен вятър. Максималните температури ще са между 13 и 16 градуса. Температурата на морската вода е 16-17 градуса. Вълнението на морето ще бъде 2-3 бала.\n                    \n                    \n                \n                \n                \n                \r\nВ планините ще бъде облачно, ветровито и с валежи от сняг. Под около 1700 метра надморска височина валежите ще са от дъжд. Ще духа умерен и силен югоизточен вятър. Максималната температура на височина 1200 метра ще е около 8 градуса, на 2000 метра - около 2 градуса.\n\r\nИ във вторник ще преобладава облачно време. На много места в страната ще има валежи от дъжд, значителни по количество през нощта срещу вторник в южните, а през деня - на места в източните райони. Покрай Дунав ще преръмява, а от югозапад ще започне процес на спиране на валежите и разкъсване на облачността. В районите с надморска височина над 1300-1400 метра ще вали сняг. В източната половина от страната вятърът ще бъде от североизток, по Черноморието, привечер, от север - предимно умерен. Преобладаващите температури ще са: минимални - между 4 и 9 градуса, максимални - между 8 и 13 градуса. \n\r\nВ сряда вятърът ще отслабне, по-късно ще се ориентира от югозапад. Облачността ще се разкъса и ще намалее. \n\r\nДневните температури ще се повишат, сутрешните ще се понижат, в отделни райони - до 0 градуса и до минус 1 градус. Ще е без валежи. \r\n ", "date": "2019.11.24", "title": "Седмицата започва с облаци и дъжд, градусите до 16 °C"}
{"url": "https://www.dnes.bg/world/2019/11/24/vzriviha-kola-na-oon-v-kabul-zagina-chujdenec.430657", "text": "При взривяване днес на автомобил на ООН в афганистанската столица Кабул загина най-малко един чуждестранен гражданин, предаде Асошиейтед прес.\r\n\r\nПетима души, сред които двама афганистански служители на ООН, са ранени при нападението, заяви Насрат Рахими, говорител на афганистанското вътрешно министерство. На автомобила са нанесени сериозни щети. Той е бил взривен на оживена пътна артерия в Кабул, в полицейски район номер девет, каза Рахими.\r\n \r\nВсе още никой не е поел отговорност за атаката, но в района на Кабул действат както талибаните, така и терористичната организация \"Ислямска държава\", които са поемали отговорност за минали атаки в афганистанската столица. /БТА/\r\n\r\n ", "date": "2019.11.24", "title": "Взривиха кола на ООН в Кабул, загина чужденец"}
{"url": "https://www.dnes.bg/index/2019/11/24/samoubiistvata-v-turciia-zashto-celi-semeistva-otnemat-jivota-si.430515", "text": "Този случай шокира цяла Турция: 38-годишен бижутер сложил край на живота си, този на съпругата му и на 6-годишното им дете, защото семейството имало финансови проблеми. Миналия петък полицията откри трите безжизнени тела в семейното жилище в истанбулския квартал Бакъркьой - отровени с циановодородна киселина.\n\r\nТова бе третото подобно самоубийство в Турция за последните няколко дни: седмица по-рано в друг квартал на Истанбул, Фатих, съседите забелязали на вратата на жилище бележка: \"Внимание! Жилището е заразено с цианид. Извикайте полицията! Не влизайте!\". В жилището полицията открила четирите жертви на възраст между 48 и 60 години - двама мъже и две жени, които били братя и сестри. Те също се отровили с циановодород, пише .\r\n\n                \n                \n                \r\nТретият подобен случай е от южния град Анталия на средиземноморския бряг, където на живота си посегна 4-членно семейство, вкл. 9-годишно момиченце и 5-годишно момченце - също отровени, и отново с цианид. По сведения на турските медии, бащата, който бил безработен, оставил прощално писмо, в което пишело: \"Моля за прошка, но не мога да направя нищо повече\".\n\n\r\nОбщото между трите случая не е само самоубийството чрез отравяне - очевидно причините за тях са тежки финансови проблеми, водещи до бедност, задлъжнялост или безработица. Във Фатих, например, токът бил спрян веднага след изнасянето на телата на жертвите - хората не били плащали сметките си от месеци.\r\n\r\nВ турските медии и в социалните мрежи се водят разгорещени дебати по повод серията самоубийства, не липсват също и конспиративни теории. Спорно е дали има връзка между самоубийствата и икономическата криза в страната. Според турската опозиция безработицата и обезценяването на турската лира допринасят за климата на отчаяние. Председателят на Републиканската народна партия Кемал Кълъчдароглу попита в своя пламенна реч защо се е стигнало дотам: \"Край кофите за боклук виждаме жени, които ровят в тях за изхвърлена храна. Нуждаем се от по-социална държава и по-устойчиво развитие\", каза той. \n\r\nСпоред някои турски експерти серията от самоубийства не могат да се разглеждат като единични случаи. \"Погрешно е едно самоубийство да се разглежда като индивидуално, чисто психологическо обстоятелство\", казва изследователката на бедността Хаджер Фого. Тя подчертава, че зад самоубийствата в повечето случаи стоят обществени причини. \"Тези хора не са приети от обществото. Те се чувстват самотни и безпомощни. И ако се прибавят икономическите им неволи и тревогата, че не могат да покриват основните си потребности от храна, вода и ток, проблемът се задълбочава\", посочва Фого.\r\n\r\nТурското правителство отрича наличието на връзка между икономическата криза и самоубийствата. За него самоубийствата са по-скоро признак за това, че в страната е твърде лесно да се сдобиеш със смъртоносния цианид - затова трябва да бъдат въведени забрани и правила. Още през юни ултранационалистическата Партия на националното действие, която е част от управляващата коалиция, се обяви за забрана на циановодорода, но до момента това не се е случило. Междувременно турската министърка на семейството е свикала комисия за проучване на случаите, чийто доклад ще бъде оповестен публично.\n\r\nБезработицата в Турция е 14 процента, а младежката безработица - 27 на сто. Инфлацията води до големи ценови скокове на храните, медикаментите и горивата.\n\r\nРъст на самоубийствата от 2002 година\n\r\nОт официалната статистика не личи, че икономическата криза е решаващият фактор за самоубийствата от Анталия, Фатих и Бакъркьой. По данни на турския Институт за статистика TÜIK, през 2018  година са били регистрирани 3 161 самоубийства - без увеличение след началото на сегашната криза през лятото на 2018-а. Но от идването на власт на Партията на справедливостта и развитието на президента Ердоган (2002 г.) броят на самоубийствата е нараснал с цели 27 процента. Особено през последните седем години броят на самоубийствата в Турция се задържа висок.\r\n   ", "date": "2019.11.24", "title": "Самоубийствата в Турция: Защо цели семейства отнемат живота си?"}
{"url": "https://www.dnes.bg/index/2019/11/24/shakespeare-and-co-nai-izvestnata-knijarnica-v-sveta-stava-na-100.430239", "text": "\"Обичах Адриен Моние, Джеймс Джойс и  Shakespeare and Company“ пише Силвия Бийч. Преди 100 години в Париж тя отваря най-известната книжарница в света.\r\nShakespeare and Co. е първата комбинирана книжарница и библиотека, която продава книги на английски език. Тя осигурява безпрецедентен достъп до англо-британска литература за парижкото население, което след войната има малко пари, с които не може да си позволи скъпи книги. Книжарницата доставя и авангардни малки списания – те са първите медии, които публикуват произведения на обещаващи поети, писатели и критици в началото на 20-ти век, включително и „Егоист“ на Хариет Шоу Уийвър, първото списание, което публикува Джойс.\r\n                \n                \n                \"Модернизмът би трябвало да е труден и отхвърлен, но Бийч никога не приема това“, казва Кери Уелш, редакторът на писмата й. Любовта на Силвия към литературата я карала да насърчава посетителите си да разглеждат и четат колекцията й, без никакво задължение да купуват. Книжарницата се превърнала в естествено място за срещи между англо-ирландските и американските писатели, които идвали в Париж в годините между войните.\r\nПрез 1920 година дошъл Джеймс Джойс, последван от Т.С. Елиът и Уиндъм Луис. През следващите години дошли Ърнест Хемингуей, Торнтън Уайлдър и Робърт Макалмън. Някои посетители били по-редовни от други, но всички знаели, че Shakespeare and Co. Винаги ще е тяхното място за четене, разговори, почивка, размяна на пари и поща.\r\nКнижарничката на Силвия помага за увеличаване на продажбите на Т.С. Елиът, тъй като излага книгите му на витрината си. Дълги години тя е приятелка и с Ърнест Хемингуей.\r\n\"Никой, когото някога съм познавала, не е бил по-мил с мен“, казва великият писател за Бийч. Тя му позволявала да взима книги без пари, когато той бил прекалено беден, за да си позволи да си плати членството.\r\n\"В дните, които е прекарал със Силвия Бийч, той започва да осъзнава кой иска да бъде като автор“, казва Уелш пред BBC.\r\nНо, разбира се, Джеймс Джойс е авторът, с който Shakespeare and Co. е свързвана най-често. Когато Little Review, което публикува на части творбата на Джойс \"Одисей“, попада под ударите на закона и получава забрана заради неприличие, Бийч веднага се опитва да помогне на писателя и предлага да публикува целият му роман.\r\n\"Тя вижда професионална възможност. Тя познава творбата и осъзнава, че е важна не само за нея, но и за света“, обяснява Уелш.\r\nНо навярно тя не е знаела точно какво ще бъде нужно – започнала да събира абонаменти, да наема машинописци, да поправя грешки, да се грижи за семейните нужни на Джойс и настоявала издателят да дава още и още време отсрочка. Публикуването на \"Одисей“ донесло на Джойс, Силвия и Shakespeare and Co. световна слава. Но в процеса, почти съсипва книжарницата.\r\nПоявата на книгата превърнала книжарницата в мека на модернистите и техните почитатели. В Shakespeare and Co. кипи от публикуване на иноваторски книги. Останалите автори, включително и Елиът започват да продават дори и повече от Джойс, а Силвия прави всичко възможно да преведе творбите и за френската публика, но сътрудничеството й с преводачите е трудно.\r\nНе липсват и премеждия. Въпреки че Бийч държи правата за публикуване на \"Одисей“ и е помогнала толкова много на Джойс, той я принуждава да подпише друг договор, с който ги прехвърля на компанията Random House.\r\n\"Светът беше негов“, пише по-късно Силвия. Краят на приходите от \"Одисей“ са компенсирани от липсата на постоянните финансови нужди на Джойс. Но кризата през 30-те не подминава Shakespeare and Co. Лоялните клиенти на книжарницата организират фонд за спасяване на любимото си място и организират четения от вече известните Хемингуей и Елиът.\r\nСъбирането на абонаменти държали вълка далеч от вратата. Но тогава дошла войната.\r\nСилвия останала вярна на таланта на Джойс. Когато отказала да продаде последното си копие на романа му \"Бдение над Финеган“ на германски офицер през 1941 г., той я заплашил, че ще се върне и ще конфискува всичките й книги.\r\nОтчаяна, Бийч успяла да скрие целият си инвентар в апартамента си и да изчезне. През това време продължила да дава книги под наем, но само на най-близките си приятели. Често посещавала и четения в новата книжарница, която отворила в града, под ръководството на Джордж Уитман. Той бил вдъхновен от Силвия. Дори кръстил дъщеря си на нея.\r\n„Искам да продължа това, което тя започна“, казал той. Уитман дал началото на ново поколение от талантливи автори. На вечеря, организирана за автора Джеймс Джоунс, Силвия заявила на съмишленика си, че иска да вземе името на книжарницата й - Shakespeare and Co. Той преименува магазина си през 1964 година, две години след смъртта на Бийч, на 400-та годишнина от раждането на Шекспир.\r\nДнес Силвия Уитман, дъщерята на Джордж, продлъжава да ръководи Shakespeare and Co. във вида, в който Бийч и баща й са й го оставили. \n\r\n ", "date": "2019.11.24", "title": "Shakespeare and Co. – най-известната книжарница в света става на 100 "}
{"url": "https://www.dnes.bg/politika/2019/11/24/poseshtenieto-na-borisov-ne-bilo-nagrada-za-pokupkata-na-f-16.430658", "text": "\"Чувствам се фантастично в България. Аз съм в България от един месец и вече обичам вашата красива страна и българският народ. Уча български език и по този начин искам да покажа уважение към великата ви нация. Любимата ми дума е \"благодаря\". Това каза пред bTV американският посланик Херо Мустафа. Тя коментира предстоящата среща между българския премиер и американския президент Доналд Тръмп. \n\n\r\n\"Срещата между Бойко Борисов и Доналд Тръмп е изключителна възможност да издигнем отношенията между нашите две страни на едно по-висоско ниво. На нея ще се говори за стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ.\n                    \n                    \n                \n                \n                \n                \r\n\"Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми. Посещението на Бойко Борисов не е награда за покупката на F-16. Това е възможност за обсъждане на двустранните ни отношения. Трябва да се фокусираме върху самата среща, а не върху политическите ситуации в двете държави. Отношенията между България и САЩ съществуват от много отдавна и сега е момента да погледнем къде се намираме\", каза още Херо Мустафа.\n\r\n\n\r\n ", "date": "2019.11.24", "title": "Посещението на Борисов не било награда за покупката на F-16"}
{"url": "https://www.dnes.bg/world/2019/11/24/korab-s-nad-14-000-ovce-se-preobyrna-v-rumynsko-pristanishte.430655", "text": "Плавателен съд, превозващ 14 600 овце на борда, се преобърна днес в румънското черноморско пристанище Мидия, съобщава сайтът Зиаре, цитиран от БТА. \r\n\r\n22-мата моряци, намиращи се на кораба, са били спасени, като само един от тях е паднал във водата и е имал нужда от медицинска помощ заради хипотремичен шок.\r\n\r\nВсички моряци са сирийци, а корабът е плавал под флага на Палау.\r\n\r\nСпоред представители на местната Служба за извънредни ситуации до 16.30 часа са били спасени едва 40 от овцете, намиращи се на борда на частично потъналия кораб \"Куин Хинд\".\r\n\r\nОперациите за спасяване на животните ще продължат, докато има видимост, както и утре сутринта, посочи представител на румънската морска спасителна служба.\r\n ", "date": "2019.11.24", "title": "Кораб с над 14 000 овце се преобърна в румънско пристанище"}
{"url": "https://www.dnes.bg/zvezdi/2019/11/24/decata-na-ruskite-oligarsi-kak-harchat-parite-si.430520", "text": "Винаги е било интересно в каква посока върви животът на наследниците на най-богатите хора. В няколко поредни части ще ви представим интересни факти за децата на руските олигарси, осветлени от WDay.ru. В първата част ви разказахме за трима от наследниците на Роман Абрамович, както и за Вячеслав Мирилашвили – син на милиардера Михаил Мирилашвили.\n\r\nСега е ред на втората част, в която отново ще ви представим деца на едни от най-богатите руснаци.\n\r\nПрезидентът на инвестиционната компания \"Интеррос\" Владимир Потанин има четири деца – 34-годишната Анастасия, 29-годишния Иван и 18-годишния Василий от първата му съпруга и 5-годишната Варвара от втората му. Но те няма да получат нищо от състоянието на баща си. През 2010 г. той обяви, че ще дари цялото си богатство за благотворителност. Между другото, Потанин не е единственият богаташ, оставил децата без наследство.\n                    \n                    \n                \n                \n                \n                \r\nНай-голямата дъщеря на бизнесмена – Анастасия, е мениджър и отговаря за развитието на ски курорта „Роза Хутор“ в Сочи, чиито активи са собственост на „Интеррос“. Освен това се занимава и с организирането на артуикенди в Москва.\n\r\nМного хора я познават и като четирикратна шампионка на Русия по аквабайк. Тя печели първия си златен медал на 23-годишна възраст, но през 2007 г. се отказва от спорта заради контузия.\n\r\nИван Потанин първоначално започва да работи в компанията на баща си, но след това стартира собствен бизнес – става основател на мъжкия интернет портал Forceful.ru. Сайтът му обаче не става популярен. Но Иван, подобно на сестра си, също е многократен шампион на Русия по аквабайк.\r\nВижте други деца на едни от най-богатите руснаци в ", "date": "2019.11.24", "title": "Децата на руските олигарси: Как харчат парите си "}
{"url": "https://www.dnes.bg/obshtestvo/2019/11/24/desetki-si-vzeha-posledno-sbogom-s-aktiora-vasil-dimitrov.430634", "text": "\n\r\nБлизки и приятели се сбогуваха с актьора Васил Димитров. Поклонението бе в църквата „Свети Седмочисленици”.\r\n\r\nГолемият актьор, режисьор и театрален педагог почина на 21 ноември на 85-годишна възраст.\n\r\n\r\nТой е роден е на 12 август 1934 г. в София, завършва актьорско майсторство през 1958 г. във ВИТИЗ \"Кръстю Сарафов\".\r\n\r\nЕдин от доайените в театъра, уважаван актьор, режисьор и театрален педагог. Играл е в Драматичния театър \"Адриана Будевска\" - Бургас (1958-1961), Младежкия театър (1961-1966), Нов драматичен театър \"Сълза и смях\" (от 1966-), в Театър 199 и др.\r\n\r\nНосител е на множество награди, сред които Аскеер и орден \"Кирил и Методий\". След 2001 г. става преподавател в департамент \"Театър\" на Нов български университет.", "date": "2019.11.24", "title": "Десетки си взеха последно сбогом с актьора Васил Димитров"}
{"url": "https://www.dnes.bg/snimka-na-denia/2019/11/24/zima-v-planinite-20-sm-sniag-na-cherni-vryh-8-na-rojen.430631", "text": "Снежна покривка е образувана на Черни връх, връх Ботев и Рожен. Това съобщи за БТА дежурният синоптик в НИМХ Анастасия Стойчева. Сняг е валял и на връх Мусала, но там не се измерва снежната покривка, уточни синоптикът.\r\n\r\nНавсякъде другаде, според информацията от климатичните и синоптичните станции на института, няма натрупан сняг, добави Стойчева.\r\n\r\nНа Мургаш няма снежна покривка, на Черни връх е 20 сантиметра. На връх Ботев има натрупана снежна покривка от 12 сантиметра, а на връх Рожен - осем сантиметра, информира Стойчева.\r\n\r\n\"Никъде другаде в нашите станции няма отчетена снежна покривка. Мисля, че доста картинки, които са фейк, се разпространиха с валежа от сняг\", коментира синоптикът. \r\n\r\n\"Наистина, слезе снегът до по-ниско, имаше в североизточните райони на страната, но беше за кратко, без да образува снежна покривка\", каза тя. \r\n ", "date": "2019.11.24", "title": "Зима в планините: 20 см сняг на Черни връх, 8 на Рожен"}
{"url": "https://www.dnes.bg/index/2019/11/24/gibraltar-valensiia-barselona-portalite-za-vnos-na-narkotici-v-evropa.430608", "text": "Нелегалният наркотрафик по целия свят расте, както и броят на организираните престъпни банди, които произвеждат, търгуват и продават наркотици. Търсенето става все по-голямо, а с това нараства и желанието на криминалните групи да завладяват нови пазари.\n\r\nМрачната картина в Мексико изглежда много далечна за повечето европейски страни, разполагащи с по-стабилни демократични институции. Но истината е, че туморът на организираната престъпност и нелегалните наркотици вече се разпростира из основните европейски морски пристанища. Повечето европейски държави не са нито оперативно, нито законово подготвени да се справят с този проблем. Основни пристанища в Испания, Холандия и Германия са се превърнали в най-големия портал за внос на нелегален кокаин, хашиш и химически вещества, използвани при производството на метаамфетамини в Европа, пише .\n                \n                \n                \r\nПрез 90-те години на 20 век в района на Кампо де Гибралтар, в най-южната част на Испания съдия Антонио Васкес Тайн започва борба срещу престъпните организации и наркотрафика. Той се сблъсква не само с дейността на наркобандите, а и с дълбоко вкоренената в обществото практика на беззаконие, която се разпростира и до държавните институции. Според съдията, властите са обърнали внимание на проблема едва когато насилието от страна организираната престъпност достигнало \"непоносими размери\".\n\r\nВ района на Кампо де Гибралтар в Андалусия, най-южната част на Иберийския полуостров, четири от седемте общини са засегнати от дейността на мафиотските групировки: Алхесирас, Лос Бариос, Ла Линеа де Консепсион и Сан Роке. Въпреки че районът е много богат на природни и културни ресурси, редица икономически, социални и географски фактори позволяват укрепването на наркотрафика главно в тази област. Една от причините е близостта с кралство Мароко - водещият световен износител на хашиш се намира на по-малко от 20 километра от бреговете на Испания. Официално отглеждането на канабис в Мароко е забранено, но на практика то се толерира, тъй като хиляди семейства се изхранват от производството на този наркотик.\n\r\n„Испания се нарежда на първо място по количество на конфискувания хашиш. От тук сме конфискували близо 50 процента от общото количество хашиш, което се произвежда в света. И до ден-днешен Кампо де Гибралтар остава основният портал за внос на хашиш на европейския континент\", обяснява съдия Васкес Тайн.\r\n\n\r\nДруга причина за увеличения наркотрафик през Кампо ди Гибралтар е, че тук се намира едно от най-важните търговски пристанища в Европа. „Алхесирас е преди всичко транзитно пристанище. Голям брой корабни линии използват това пристанище за разтоварване на контейнери, които на свой ред се товарят на други кораби, обикалящи по света. Много от товарите идват от страни, в които се произвежда кокаин. Ето защо кокаинът, заедно с хашиша, придобива все по-голямо значение в Кампо де Гибралтар \", казва Васкес Тайн. Според неотдавнашен доклад на Европол, цитиран от съдията, „пристанищата на Алхесирас, заедно с тези във Валенсия, Барселона, Ротердам и Антверпен са основните портали за внос на кокаин в Европа\". Връзката между пристанището на Ротердам и Германия чрез река Рейн също обяснява нарастващата търговия с кокаин в Германия.\n\r\nТретият фактор, според Васкес Тайн, е престъпността в община Линеа де ла Консепсион, която се характеризира с висок процент на безработица и близостта си до британския анклав Гибралтар. Гибралтар е важна база за пране на пари и престъпна дейност. \"Анклавът предлага много изгодно данъчно законодателство, което благоприятства създаването на офшорни компании и предоставя големи данъчни облекчения\", казва Васкес Тайн. Според него сътрудничеството на властите в областта на прането на пари и борбата с организираната престъпност не е достатъчно.\r\n\n\r\n\"Местните наркотрафиканти живеят в луксозни жилища, разполагат със собствени складове и докове. По този начин властите трудно получават достъп до частната собственост\", обяснява испанският съдия. Реалността, която той описва, е поразително подобна на тази в Мексико.\n\r\nМоторните лодки пренасят хашиш от Мароко до испанската континентална част дори и през деня пред очите на местното население и по този начин допринасят за развитието на усещането за безнаказаност.\n\r\nПрез 2018 г. насилието и борбата срещу наркомафията достигнаха своята кулминация. Същата година отряд от двадесет въоръжени души щурмува болница, за да спаси ранен наркотрафикант. Този инцидент, заедно със смъртта на млад мъж, ударен с моторна лодка в морето, отбелязва временния край на спиралата на насилието.\n\r\nМного наблюдатели говорят за „мексиканизация\" на региона. През април 2018 г. полицията все пак постигна зрелищен успех. В контейнер, който пристигна от Колумбия в Алхесирас, испанските служители откриха и конфискуваха 8,7 тона кокаин. Това беше най-голямото количество наркотици, открито някога в Европа.\n\r\nБорбата на испанските власти в Кампо де Гибралтар продължава. Тя е от изключително значение не само за Испания, а и за бъдещето на Европа.\r\n \r\n   ", "date": "2019.11.24", "title": "Гибралтар, Валенсия, Барселона: Порталите за внос на наркотици в Европа"}
{"url": "https://www.dnes.bg/akoshtete-vqrvaite/2019/11/24/amerikanka-na-syd-rabotila-gola-do-krysta-v-doma-si.430610", "text": "Американка от консервативния щат Юта рискува да бъде пратена в затвора и включена в регистър на сексуални престъпници, защото се разхождала гола до кръста у дома си, където се намирали и децата на съпруга й, предаде Франс прес.\n\r\n27-годишната Тили Бюканан работела заедно със съпруга си в гаража им, в предградието на Солт Лейк сити и двамата се съблекли до кръста, за да не изцапат дрехите им, според писмо до прокурора на Юта, изпратено от нейния адвокат Дейвид Лейн, пише БТА. \n\r\nТогава в гаража влезли децата на съпруга й от предишен брак, на възраст 9, 10 и 13 години. Младата жена им обяснила, че се смята за феминистка и че ако баща им може да се разхожда гол до кръста, няма причина и тя да не може.\n                    \n                    \n                \n                \n                \n                \r\nСпоред в. \"Солт Лейк Трибюн\" полицията разбрала за случилото се, когато социалните служби се заинтересували от децата по въпрос, несвързан с Тили Бюканан. Тогава обаче майка им съобщила за случилото се, което определила като \"притеснително\". В резултат на 27-годишната жена били предявени три обвинения за \"неприлично поведение пред деца\", провинение, което се наказва с до една година затвор и включване в щатския списък на извършители на сексуални престъпления за срок от 10 години.\n\r\nАдвокатът й иска делото да бъде преустановено и заявява, че щатският закон е противоконституционен. \"Тъй като Тили Бюканан е жена, голият й торс се смята за нещо порнографско и неприлично, докато голият торс на съпруга й се смята за символ на сила и гордост\", подчертава Лейн в писмото си. Следователно \"тя е преследвана заради пола си\", заключва той. \r\n ", "date": "2019.11.24", "title": "Американка на съд: Работила гола до кръста в дома си "}
{"url": "https://www.dnes.bg/stranata/2019/11/24/otbeliazvame-sv-ekaterina-pazitelka-ot-bolesti.430609", "text": "Православната църква почита света великомъченица Екатерина на 24 ноември.\n\r\nСвета великомъченица Екатерина е християнска светица и мъченица, една от най-образованите жени на своето време. Православната църква я почита като великомъченица.\n\r\nСпоред преданието Екатерина била дъщеря на Конт, управител на Александрия, Египет по времето на император Максимиан. Живеейки в столицата, Екатерина получава блестящо образование, изучавайки работите на най-видните философи и учени. Тя заявява на родителите си, че ще стъпи в брак с онзи, който я превъзхожда по слава, богатство, красота и мъдрост.\n\r\nМладежи от много богати семейства кандидатствали за ръката на красивата Екатерина, но никой не бил одобрен. Майката на Екатерина, тайно изповядвала християнството, я изпраща при един отшелник, който я посвещава във вярата.\n                    \n                    \n                \n                \n                \n                \r\nПреданието разказва, как Екатерина се е срещнала с тогавашния император (вероятно Максимиан, Максимин II, или Максенций). Тя се е опитала да го убеди, че извършва грешка като преследва християните. Екатерина успява да привлече към християнската вяра жената на императора и много мъдреци, изпратени от императора да я върнат към езичеството, впоследствие убити и обявени за мъченици. Императорът заповядва да я вкарат в затвора, където тя въвежда в християнството всички, които я посещават. Поради това е осъдена на смърт чрез разпъване на колело. Колелото се разпада, когато Екатерина го докосва, палачите не могат да я екзекутират по този начин и я обезглавяват през 305 година.\n\r\nВ преданието се разказва как ангели отнасят тялото ѝ в планината Синай, където през VI век византийският император Юстиниан I основава Синайския манастир. Манастирът оцелява през вековете, като остава хранилище на безценни произведения на раннохристиянското изкуство, архитектура и илюстровани ръкописни книги.\n\r\nГлавен символ на света Екатерина е колелото с шипове, което е известно като \"колелото на Екатерина\".\n\r\nВ традиционната българска народна култура денят на св. Екатерина (познат като \"Света Катерина\", 24 ноември) се почита най-вече в Южна България. В Пловдивския край се вярва, че тя предпазва децата от болести, най-вече от шарка. В този регион майките, които имат малки деца, рано сутрин омесват погача и малко кравайче, което намазват с мед. Погачата се раздава за здраве из махалата, а кравайчето се окача на вратата или се хвърля на покрива \"за Баба Шарка\".\n\r\nВ Родопската област (Средни Родопи) светицата се почита против тежки болести и висока температура. Жените не работят и не пипат остри предмети, защото се вярва, че ако се порежат, раната няма да зарасне.\n\r\nВ Странджанския край, Източна Тракия и сред преселниците от Беломорието на деня на св. Катерина се празнувал против мишки (т. нар. Миши празници). Там жените също не работят, не пипат остри и режещи предмети, замазват огнището с кал и раздават със затворени очи варени зърна (боб, царевица и др.), за да \"замажат и затворят очите\" на мишките.", "date": "2019.11.24", "title": "Отбелязваме св. Екатерина, пазителка от болести "}
{"url": "https://www.dnes.bg/world/2019/11/24/papata-v-nagasaki-zove-za-unoshtojavane-na-iadrenite-oryjiia.430611", "text": "Папа Франциск призова световните лидери да премахнат ядрените оръжия и отхвърли доктрината за възпирането, заявявайки, че натрупването на ядрени оръжия намалява сигурността, хаби ресурси и заплашва човечеството с катастрофа, предадоха световните агенции.\n\r\nФранциск отправи призива си в японския град Нагасаки, на мястото на избухването на втората от двете атомни бомби, хвърлени над Япония през 1945 г., отбелязва Асошиейтед прес. След като положи венец и се помоли в подножието на мемориала на жертвите, въпреки дъжда, папата заяви, че това място служи да напомня \"за болката и ужаса, които ние човешките същества сме способни да си причиняваме взаимно\".\n\r\n\"Убеден, че свят без ядрени оръжия е възможен и необходим, призовавам световните лидери да не забравят, че тези оръжия не могат да ни защитят от сегашните заплахи към националната и международна сигурност\", подчерта папа Франциск. Той посети Нагасаки и Хирошима в началото на тридневната си обиколка в Япония, подчертавайки призива си за глобална забрана на ядрените оръжия.\n                    \n                    \n                \n                \n                \n                \r\nВатикана беше една от първите страни, подписали и ратифицирали новия договор на ООН за забрана на ядрените оръжия. Франциск стигна по-далеч от който да е друг папа, заявявайки, че не само използването, а и самото притежание на ядрени оръжия е осъдително, припомня АП.\n\r\nПапата не повтори тази оценка днес, но заяви, че натрупването на ядрени арсенали дава фалшиво чувство за сигурност и всъщност намалява глобалния мир. \"Мирът и международната стабилност са несъвместими с опитите да се опираме на страха от взаимното унищожение или заплахата от пълно унищожение\", подчерта той.\n\r\nМир и стабилност могат да бъдат постигнати въз основа на глобална солидарност и сътрудничество, добави папата. Той порица \"климата на недоверие\", който според него подкопава глобалните усилия за борба с разпространението на ядрените оръжия и контрола над оръжията.\n\r\nБогатствата, натрупвани чрез производството, усъвършенстването поддръжката и продажбата на все по-разрушителни оръжия са оскърбление към децата и семействата, които живеят в нечовешки условия, подчерта Франциск, цитиран от Франс прес. Папата припомни за \"неописуемия ужас\", преживян от жертвите на американската атомна бомба, хвърлена над Нагасаки на 9 август 1945 година. При експлозията и вследствие на радиацията през следващите месеци загиват 74 000 души. ", "date": "2019.11.24", "title": "Папата в Нагасаки зове за унощожаване на ядрените оръжия"}
{"url": "https://www.dnes.bg/snimka-na-denia/2019/11/24/nedelia-shte-e-oblachna-no-topla-s-prevaliavaniia-na-mnogo-mesta.430613", "text": "Днес над по-голямата част от страната ще се задържи предимно облачно, с по-съществени разкъсвания на облачността над Югозападна България. \n\r\nНа отделни места в източната половина от страната ще превалява дъжд. В равнините и котловините видимостта ще е намалена, на места с мъгли и ръмежи. Ще духа слаб североизточен, в Югозападна България - югоизточен вятър. \n\r\nМаксималните температури в Северна България ще са между 3° и 8°, в Южна - между 8° и 13°, за София - около 10°. Това съобщи за \"Фокус\" дежурният синоптик от НИМХ.\n\r\nПо Черноморието ще е предимно облачно и на места главно в часовете преди обяд ще превалява дъжд. Ще духа слаб североизточен вятър. Максималните температури на въздуха ще са между 12° и 14°. Температурата на морската вода е около 16°. Вълнението на морето ще бъде 3-4 бала.\n                \n                \n                \r\nНад планините ще е предимно облачно, с временни разкъсвания на облачността над масивите от Югозападна България. На отделни места ще има слаби превалявания от дъжд, над 1700 метра – от сняг. Ще духа слаб до умерен юг-югозападен вятър. Максимална температура на височина 1200 метра - около 8°, на 2000 метра – около 2°.", "date": "2019.11.24", "title": "Неделя ще е облачна, но топла, с превалявания на много места"}
{"url": "https://www.dnes.bg/usa/2019/11/24/maikyl-blumbyrg-se-otkaza-ot-zaplata-ako-stane-us-prezident.430612", "text": "Ако се кандидатира за президент на САЩ, Майкъл Блумбърг няма да приема политически дарения, а ако спечели, няма да взема заплата, заяви неговият високопоставен съветник Хауърд Улфсън, цитиран от Асошиейтед прес.\n\r\n\"Той не е приемал политическо дарение през живота си. Няма да започне сега\", заяви водещият съветник на милиардера. \"Той не може да бъде купен\", добави Улфсън в интервю снощи.\n\r\nБлумбърг е смятан за един от десетте най-богати хора в света. Има всички признаци, че той планира да се включи в надпреварата за кандидат-президентската номинация на Демократическата партия на САЩ. През последните дни той създаде предизборен щаб и беше включен в първичните избори в най-малко три щата. \r\nНеговият екип е отделил над 30 милиона долара за телевизионни реклами, които ще започнат да се излъчват от днес в няколко водещи щати, в които се провеждат първичните избори.\n                    \n                    \n                \n                \n                \n                \r\nБогатството на Блумбърг вече стана централна тема, докато обществото очаква официалното обявяване на кандидатурата му. Съперниците му от Демократическата партия вече коментират негативно новините за планираната масирана рекламна кампания, отбелязва АП.\n\r\nВсички средства за кампанията на милиардера ще дойдат от собствения му джоб. \n\r\nКолко е готов да плати Блумбърг? \n\r\n\"Колкото е необходимо, за да победи Доналд Тръмп\", заяви Улфсън.", "date": "2019.11.24", "title": "Майкъл Блумбърг се отказа от заплата, ако стане US президент"}
{"url": "https://www.dnes.bg/obshtestvo/2019/11/24/oshte-problemi-s-pediatriiata-lekari-napuskat-bolnicata.430614", "text": "Нови проблеми в педиатрията в София след случая на починалото 3-годишно момче и решението за отстраняване на директори и лекар в три болници. Двама анестезиолози напускат, а това поставя в сериозен риск работата в лечебното заведение. \n\r\nМайка на дете, настанено в болницата, разказва, че от 8 ноември насам всичко в света й се върти около борбата за живота на бебето й. Момиченцето е прието с гърчове и 40 градуса температура в интензивното отделение на педиатрията в София. Така майката е станала свидетел на случилото се с починалото 3-годишно момче.\n\n\n\r\n\"В интензивното има прозрачни стъкла. Сложиха го на масата, опитаха се да го реанимират. Главната сестра също изключително много помагаше, имаше доктор анестезиолог, който не беше дошъл по този случай в болницата, но и той помагаше. И неговата жена помагаше. Докторите направиха, каквото е възможно\", разказа майката Гергана Севелиева.\r\n \r\nСлед обществения отзвук по случая двама анестезиолози от болницата подали молби за напускане, потвърдиха от педиатрията. Единият от тях бил този, който интубирал починалото 3-годишно момче, пише \"Нова тв\". Заради това, разказва Гергана Севелиева, било отложено изследване на детето й.\n                    \n                    \n                \n                \n                \n                \r\n\"Трябва да й бъде направен ядрено-магнитен резонанс, който не можеше да бъде проведен, защото докторите са напуснали\", поясни майката. Дежурствата на временно отстранената доктор Елена Георгиева пък били разпределени между други лекари.\n\r\n\"Аз не бих искала да ме лекува доктор, който след 20-часова смяна, с треперещи ръце идва към детето ми и се обръща с думите \"какво ви е състоянието?\" Добрите условия за работа ще рефлектират върху качеството и съответно върху по-бързото оздравяване на нашите деца\", категорична е Гергана.\n\r\nОт болницата отказаха коментар. Според аутопсията причината за смъртта на детето е двустранна хеморагична пневмония. А някои инфекции не могат да бъдат лекувани.\n\r\n\"Ако като народ сме на мнение, че тук работят убийци или некомпетентни хора, то тогава има нещо сбъркано в системата\", смята Севелиева.\n\r\nЗаради проблемите в системата през пролетта имаше протести в педиатрията. Правителството обеща да отпусне един милион и 700 хиляди лева.\r\n ", "date": "2019.11.24", "title": "Още проблеми с педиатрията: Лекари напускат болницата"}
{"url": "https://www.dnes.bg/health/2019/11/24/da-postignesh-mechtanata-figura-no-koga-trenirovkite-vrediat.430523", "text": "Постигането на мечтаната фигура е сериозно предизвикателство за организма на човек. Ако вече сте на хранителен режим и движението върши работа, има голяма вероятност да се увлечете и да спортувате по-интензивно. Но прекалено големият интензитет на тренировките може да ви навреди.\n\r\nНе си мислете, че ако всеки ден ходите в залата, ще постигнете по-добър резултат. Мускулите на тялото имат нужда от време, в което да се възстановят след натоварването. Ако не им го дадем, умората е налице.\n\r\nЕто по какво да познаете, че прекалявате със спорта и трябва да забавите малко темпото:\n\r\n\n\r\nТова как се чувствате преди и след тренировка зависи от много фактори. Понякога храненето или липсата на сън може да са решаващи за това какво ще правите във фитнеса. Но ако в последно време усещате, че не можете да се справите с таргета от упражнения, които имате за деня, то трябва нещо да промените в режима си.\n                    \n                    \n                \n                \n                \n                \r\nКогато прекалявате с упражненията, все по-често ще усещате силна умора след тренировки и продуктивността ви ще намалее. Освен това ще ви съпътства болка в ставите, която ще ви пречи при движение.\n\r\n\n\r\nИма разлика между болките, които усещате в началото, когато стартирате с някакъв спорт. Но ако сте минали през няколко етапа и вече сте наясно с интензитета, но все още усещате дискомфорт, то трябва да разредите тренировките.\r\nВижте повече по темата в", "date": "2019.11.24", "title": "Да постигнеш мечтаната фигура: Но кога тренировките вредят?"}
{"url": "https://www.dnes.bg/stranata/2019/11/24/bansko-diri-anglichani-rusnaci-bylgari-dyljat-pari-na-haznata.430615", "text": "Списъци с длъжници към местния бюджет обяви на сайта си общината в Банско. Те не може да бъдат намерени на посочените адреси, за да им бъдат връчени актове за установяване на задължение. Дължат данък за недвижим имот и такса смет, но не става ясно каква е сумата.\n\r\nПубликувани са имената на около 140 физически лица, голяма част от които са англичани, няколко руснаци и десетина българи - собственици на апартаменти. Посочили са адреси в Банско, София, Бургас и Варна, но не са били открити. От сайта си община Банско ги кани да се явят, за да получат документа. Ако не го направят в 14-дневен срок, местните управници ще пристъпят към принудително събиране на данъците.\n\r\n99 са фирмите, които към края на август дължат на хазната в Банско над 6 млн. лв. местни данъци и такси. С най-големи дългове е обявената в несъстоятелност “Добринище ски” - 574 хил. лв. Още една фирма дължи над половин милион, а други две - по около 450 хил. лв.\n                    \n                    \n                \n                \n                \n                \r\n20 фирми имат да дават по над 100 хил. лева.\n\r\nКъм лятото на м. г. 14 българи са били с просрочени задължения от над 5000 лв. Тогава най-много - около 160 хил. лв., е дължала фамилия Вапцарови - племенникът на поета Никола Вапцаров, съпругата му и двамата им синове, за хотела си и за други два имота - сграда и магазин. От семейството обаче отричат и оспорват задълженията.", "date": "2019.11.24", "title": "Банско дири англичани, руснаци, българи: Дължат пари на хазната"}
{"url": "https://www.dnes.bg/stranata/2019/11/24/onlain-brak-plovdiv-puska-e-obslujvane-za-mladojenci.430616", "text": "Пловдив ще дигитализира заявленията за граждански брак и ще бъде въведено онлайн обслужване на младоженци, съобщиха от пресцентъра на общината.\r\n\r\nНовата система ще позволява на желаещите да сключат граждански брак не само да запишат час и дата за сватбения си ритуал от разстояние, но и да подадат заявления за изнесен ритуал, да изберат мястото и да заплатят всичко онлайн. Електронната система реално ще започне да функционира от 1 януари следващата година, предава .\r\n\r\nМладоженците ще получават на посочен от тях електронен адрес служебна бележка и списък с всички необходими документи, които трябва да бъдат подготвени за сключване на брака.\r\n\r\nНяколко дни преди самия ритуал ще получат и подсещащо съобщение с датата, на която трябва да донесат документите и датата, на която ще сключат брака. Адресът, на който ще бъде активна системата, е: www.radostniobredi.plovdiv.bg, се посочва още в съобщението.", "date": "2019.11.24", "title": "Онлайн брак: Пловдив пуска е-обслужване за младоженци"}
{"url": "https://www.dnes.bg/politika/2019/11/24/boiko-borisov-zaminava-za-sasht-sreshta-se-utre-s-trymp.430617", "text": "Министър-председателят Бойко Борисов е на официално посещение в Съединените американски щати, където утре ще се срещне с президента на САЩ Доналд Тръмп във Вашингтон. Срещата между двамата ще започне в 14 часа. Най-напред Борисов и Тръмп ще разговарят на четири очи, а след това е предвидена разширена среща между двете официални делегации.\n\r\nОчаква се премиерът Борисов и президентът Тръмп да обсъдят стратегическото партньорство между двете страни и развитието на двустранното сътрудничество. Акцент  в разговора  ще бъде поставен върху общите за двете страни интереси в областта на  сигурността в контекста на северноатлантическото партньорство, върху енергийната диверсификация, както и върху други актуални теми.\n                    \n                    \n                \n                \n                \n                \r\nПо време на визитата си в САЩ Борисов ще участва в церемония по поднасяне на венец на Мемориала на незнайния воин в Националния гробищен парк „Арлингтън“. Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян.\n\r\nПремиерът Борисов ще проведе и среща с представители на американския бизнес в сградата на Американската търговско-промишлена палата.\n\r\nВ ръководената от министър-председателя Бойко Борисов официална делегация във Вашингтон ще участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов.\n\r\nВ качеството си на министър-председател Бойко Борисов три пъти е бил на посещение в САЩ. Два пъти за участие в сесии на Общото събрание на ООН – от 18 до 24 септември 2010 г. за участие в 65-ата и сесия на Общото събрание на ООН и от 23 до 29 септември 2018 г. за участие в 73-ата сесия на Общото събрание на ООН. Един път е бил на официално работно посещение в САЩ по покана на президента на САЩ Барак Обама от 1 до 5 декември 2012 г.", "date": "2019.11.24", "title": "Бойко Борисов заминава за САЩ, среща се утре с Тръмп"}
{"url": "https://www.dnes.bg/index/2019/11/24/taksa-ot-1-lev-za-deca-pri-lichniia-ot-bls-ne-vseki-bolen-e-takyv.430618", "text": "След като Лекарския съюз предложи деца и пенсионери да плащат по 1 лев за преглед при личния лекар, зам.-председателят на БЛС Николай Брънзалов заяви, че потребителска такса е въведена в почти всички европейски държави. \n\r\n\"Нейната задача е да финансира съответното лечебно заведение и да се преустанови свръхдостъпността. Не всеки, който си мисли, че е болен, е такъв”, отсече Брънзалов пред Нова тв.\n\n\n\r\nСпоред председателят на Националната пациентска организация д-р Станимир Хасърджиев българското здравеопазване не е достатъчно достъпно.  \n\r\n\"Броят на лекарите по цял свят тепърва ще намалява. Медиците полагат всички усилия, за да спасят някого, но не винаги имат условията това да се случва по най-добрия утвърден световен начин\", обясни той. \n                \n                \n                \r\n\"Вероятно никога няма да се установи какво точно се е случило с починалото 3-годишно дете.Няма електронна система, която да отчита кога е направено дадено изследване или процедура”, поясни Хасърджиев. \n\r\n\"Не се учудвам, че анестезиолозите от педиатрията, в която почина 3-годишно дете са напуснали. Този натиск, който се упражнява върху лекарското съсловие, оказа влияние. Не съм съгласен с д-р Хасърджиев. Смятам, че България е на първо място по достъп до медицинска помощ в целия ЕС. В някои държави се чака с месеци за преглед”, каза още Брънзалов.", "date": "2019.11.24", "title": "Такса от 1 лев за деца при личния? От БЛС: Не всеки болен е такъв!"}
{"url": "https://www.dnes.bg/blizak-iztok/2019/11/24/dvama-ubiti-pri-protestite-v-irak-47-raneni.430619", "text": "Двама протестиращи са били застреляни в южния град в Ирак Насирия, според медицински източници, по време на антиправителствените демонстрации в населеното място, предава AFP.\r\n\n\r\n \r\nПоне 47 други са били ранени в протестите, които блокираха пътища и много публични сгради.\r\n\r\nПротестите в Ирак започнаха на 1 октомври, като са насочени срещу широкоразпространената корупция и липсата на работни места, както и лошото качество на живот в страната. Според неофициални данни до този момент в протестите са загинали общо около 350 души.\r\n ", "date": "2019.11.24", "title": "Двама убити при протестите в Ирак, 47 ранени"}
{"url": "https://www.dnes.bg/politika/2019/11/24/viziia-za-stoletnicata-mlad-lider-s-alternativa.430620", "text": "БСП има нужда от млад лидер, каза Антон Кутев. Той разкритикува ръководството на партията, че се е затворило в тесен кръг и това, по думите му, се отрази върху резултатите на последните избори.\n\r\n„На нас ни трябва млад човек с друга визия, с друга алтернатива, който наистина да върне отново надеждите на широк кръг хора. БСП сега се е затворила в твърдото си ядро, числата го показват”, посочи Кутев.\n\n\n\n\n\r\nСпоред него е необходимо при избора на нов председател да има приемственост.\n\r\nДоскоро Кутев беше зам.-председател на парламентарната група на БСП, но през лятото беше освободен от ръководния пост.\n                    \n                    \n                \n                \n                \n                \r\n„Когато назначения и уволнения или освобождавания в парламентарната група от публични длъжности стават не заради някакви заслуги, заради свършена или несвършена работа, това вече е проблем, защото нито в моралните кодекси, нито в устава на БСП пише, че това е основание за освобождаване или назначаване. Ако аз бях сложен като председател на парламентарна комисия или като зам.-председател на парламентарната група с уговорката че ще съм се врекъл във вечна вярност на Корнелия Нинова, аз просто нямаше да приема”, каза Кутев пред bTV.\n\r\nТой е и сред хората, които се подписаха под анализа на вътрешната опозиция, завършващ с искане на оставката на Нинова. Кутев обаче подчерта, че не е част от вътрешна група и определи обвиненията и реториката в тази посока като сталинистки.\n\r\n„Аз лично бих препоръчал на ръководството на партията да влага повече хигиена във вътрешнопартийната борба, защото това е наистина опасно за демокрацията. Не знам на кой какво му е взела демокрацията, но може изведнъж да се окаже, че ние ще вземем много на демокрацията, ако продължим по същия начин”.\n\r\nКутев заяви, че няма намерение да напуска партията, защото за него БСП е кауза, а проблемите, за които говори не са лични, а засягат доверието на избирателите в партията.", "date": "2019.11.24", "title": "Визия за столетницата: Млад лидер с алтернатива"}
{"url": "https://www.dnes.bg/kino/2019/11/24/voenno-vreme-s-pytiat-kym-berlin.429621", "text": "Сложната ситуация по време на Великата Отечествена война ще ни покаже режисьорът Сергей Попов във военната драма \"Пътят към Берлин\".\r\nСюжетът ни среща с лейтенант, осъден на разстрел за неизпълнение на заповед. Героят попада с пазача си в обкръжение. Двамата трябва да преминат фронтовата линия и да се доберат до Щаба на армията, където присъдата вероятно ще бъде изпълнена.\r\nСергей Попов отразява различни гледни точки и житейски виждания чрез главните се персонажи, които превъзмогват противоречията си, обединявайки се от обща цел. Сложните им отношения са провокирани от случващите се събития по време на война. Режисьорът все пак акцентира как реалността се отразява на обикновения човек, принуден да спазва правила, които не са създадени за него.\r\n                    \n                    \n                \n                \n                \n                Ролите са поверени на Юрий Борисов, Максим Демченко, Мария Карпова, Екатерина Агеева и Валерий Ненашев. \r\nГледайте \"Пътят към Берлин\" на 24 ноември от 22.30 часа по телевизия .", "date": "2019.11.24", "title": "Военно време с \"Пътят към Берлин\" "}
{"url": "https://www.dnes.bg/business/2019/11/24/infastrukturnite-glavoboliia-na-germaniia.430621", "text": "След като Германия избегна рецесията, политическите решения относно необходимостта от фискални стимули се отложиха. Все още обаче профсъюзите и бизнеса в страната настояват за инвестиционна програма за инфраструктура на стойност 450 млрд. евро (498 млрд. долара) за 10 години, която няма да даде веднага тласък на икономическия растеж, но пък ще направи страната конкурентоспособна в бъдеще, пише Леонид Бершидски за Bloomberg.\n\r\nСумата от 450 млрд. долара идва от нов доклад, поръчан от профсъюза DGB и индустриалната група BDI. Представяйки изследването в понеделник, Дитер Кемпф, президент на Федерацията на германските индустрии, заяви, че е време Германия да се събуди.\n\r\nСветовният икономически форум класира германската икономика на седмо място в света по конкурентоспособност тази година, което е отстъпление спрямо третата ѝ позиция в класацията през 2018 г. Според институцията най-голямата слабост на германската икономика е във внедряването на информационни и комуникационни технологии, по отношение на които тя се класира на 36-то място в света.\n                    \n                    \n                \n                \n                \n                \r\nИзненадващо обаче според доклада от тази седмица, правителството трябва да похарчи 20 млрд. евро през следващото десетилетие за подобряване на телекомуникационната инфраструктура, основно за осигуряването на покритие там, където частните инвестиции не могат да се отплатят. Останалата част от сумата ще отиде по друго направление. \n\r\nСветовният икономически форум описа инфраструктурата в Германия като част от силните ѝ страни, но германците обичат да се оплакват от нея, споменавайки например, че средната възраст на железопътните мостове е 60 години, а някои от тях са строени преди Първата световна война. Все още нито пътищата, нито публичният транспорт в Германия изискват най-големите инвестиции. Докладът на DGB и BDI оценява необходимите инвестиции в тези сфери на 100 млрд. евро в периода между 2020 и 2030 г.\n\r\nОт най-големи инвестиции се нуждаят германските общини. Към момента няма достатъчно предвидени инвестиции на местно ниво. Въпреки че федералното правителство призна проблема и пое отговорност за пълното финансиране на някои социални програми, настоящите социални задължения на общините се увеличават, което ги принуждава да отлагат някои инвестиции. Индустриалните градове, които изгубиха от глобализацията, имат нужда от 138,4 млрд. евро, сочи международно изследване, цитирано в доклада на DGB и BDI.\n\r\n", "date": "2019.11.24", "title": "Инфаструктурните главоболия на Германия "}
{"url": "https://www.dnes.bg/rusia/2019/11/24/samolet-kacna-avariino-v-rusiia-vtoriiat-pilot-pochina.430622", "text": "Пътнически самолет, излетял от московското летище \"Шереметиево\", извърши аварийно кацане на летището в Ростов на Дон, след като на втория пилот му станало лошо. По време на приземяването той е починал, съобщи за ТАСС източник от регионалните служби за извънредни ситуации.\r\n\r\nСамолетът е излетял от \"Шереметиево\", съобщава БТА. Към 10 часа на втория пилот му прилошало и било отправено искане за писта за извънредно кацане. По време на приземяването вторият пилот, роден през 1970 г., е починал, каза източникът.\r\n\r\nСпоред летищната пресслужба става въпрос за самолет на авиокомпания \"Аерофлот\", изпълняващ полет от Москва за черноморския град Анапа.\r\n\r\nВластите изясняват обстоятелствата около случилото се.", "date": "2019.11.24", "title": "Самолет кацна аварийно в Русия, вторият пилот почина"}
{"url": "https://www.dnes.bg/stranata/2019/11/24/momiche-v-bolnica-v-tejko-systoianie-namushkana-v-noshtniia-vlak.430626", "text": "Намушкаха младо момиче в нощния влак, пътуващ от Пловдив за Варна, съобщи \"Нова тв\".\r\n\r\nИнцидентът е станал след спор, потвърдиха от МВР. Ранената жена е на 21 години. \r\n\r\nСлучката се е разиграла в района на Стара Загора. Пострадалата е настанена в болница в тежко състояние.\r\nЗа нападението в момента е задържан 20-годишен младеж.\r\n\r\nПрестъплението е станало в ранните часове на деня при спор. Близо два часа влакът е престоял край Стара Загора.", "date": "2019.11.24", "title": "Момиче в болница в тежко състояние, намушкана в нощния влак"}
{"url": "https://www.dnes.bg/temida/2019/11/24/zatvornik-poiska-40-000-lv-jivial-na-tiasno-s-oshte-15-dushi.430624", "text": "Затворник опита да осъди Главна дирекция “Изпълнение на наказанията” за 40 хил. лв., защото бил на тясно, докато ремонтират килията му. Съдът в Кюстендил обаче отхвърли молбата му, пише \"\".\n\r\nА. С. се оплаква, че бил в лоши условия в затвора в Бобов дол от 1 януари до 17 май 2019 г. Тогава го настанили в килия с още 15 човека и бил лишен от полагащите му се 4 кв. м площ. Не могъл да се наспива от виковете на останалите лишени от свобода, бил с една тоалетна за всички в килията, а душовете в банята не стигали. В иска си твърди още, че в спалното помещение било пълно с дървеници, които го хапели.\n\r\nВ хода на делото обаче станало ясно, че през периода, в който А. С. се оплаква от теснотията, в затвора в Бобов дол били извършени ремонт, цялостна подмяна на ВиК и елинсталация в сградата, санитарните възли, спалните помещения, баните и кухненския блок, както и външно саниране. Сградата, която се ремонтирала, е с капацитет около 300 лишени от свобода, които за този период били временно настанени в други сгради.\n                    \n                    \n                \n                \n                \n                \r\nЗатворникът не бил лишен нито от баня, нито от хигиенни пръскания срущу дървеници в килиите, се разбрало в съда.\n\r\nМагистратите са категорични, че макар и да е нарушена минималната жилищна площ в определен период, това не е жестоко, нечовешко или унизително отношение по смисъла на Европейската конвенция за правата на човека.\n\r\n“Парадоксално е да се квалифицират действия на администрацията по подобряването на условията в затвора като умишлено поставяне на лишения от свобода в неблагоприятни условия”, мотивира се съдът. ", "date": "2019.11.24", "title": "Затворник поиска 40 000 лв., живял на тясно с още 15 души"}
{"url": "https://www.dnes.bg/sport/2019/11/24/uaildyr-pobedi-ortis-s-nokaut-i-zashtiti-svetovnata-si-titla.430625", "text": "Американецът Дионтей Уайлдър защити за 10-и път световната си титла в тежка категория, във версия WBC, след като във втория си сблъсък срещу кубинеца Луис Ортис стигна до нокаут в седмия рунд, срещата между двамата се проведе в Лас Вегас.\n\r\nМачът между двамата се разви доста интересно, тъй като те не показаха почти нищо атрактивно през първите рундове, а в седмия и решителен рунд Ортис разклати американеца и дори се виждаше, че може да го прати на земята, но само секунди след това Луис бе на пода след мълниеносен удар на световния шампион.\n\r\nДионтей изравни по защита на титлата си легендарния Мохамед Али.\n\r\nТова е втора загуба в кариерата на Ортис, както и 42-а победа и 41-а с нокаут в кариерата на победителя Уайлдър.\n                    \n                    \n                \n                \n                \n                \r\nСлед мача се забеляза за пореден път изключително голямото уважение между двамата, но това бе нормално, тъй като те имат болни дъщери.\n\r\n", "date": "2019.11.24", "title": "Уайлдър победи Ортис с Нокаут и защити световната си титла"}
{"url": "https://www.dnes.bg/notifikacii/2019/11/24/masovi-bezredici-v-birmingam-ot-mladeji-s-machete.430628", "text": "Пет тийнейджъри, сред които и 13-годишно момиче са арестувани заради нападение с мачете в кино в Бирмингам. \r\n\r\nИнцидентът е станал по време на прожекцията на анимационния филм \"Замръзналото кралство 2\", когато започнал боят в петък следобед. \r\n\r\nЗаради нападението целият комплект е бил евакуиран. \r\n\r\nПолицията съобщи, че около 100 тийнейджъри са замесени в \"масовите безредици\" с хора, въоръжени с мачетета. \r\n\r\n\"Десетки полицаи са били изпратени към комплекса след като обаждане на тел. 999 малко след 5:30 селедобед съобщава за група младежи с мачетета\", съобщи пред Independent говорител на полицията. \r\n\r\nВластите са иззели две мачетета. Седем полицаи са били леко ранени, докато са въдворявали ред сред тълпите в и извън киното. \r\n\r\nСледствието ще търси причините за масовите безредици, но една от версиите е организиран бой между съпернически банди. ", "date": "2019.11.24", "title": "Масови безредици в Бирмингам от младежи с мачете"}
{"url": "https://www.dnes.bg/cars/2019/11/24/200-000-dushi-vidiaha-cybertruck-na-mysk-i-go-porychaha.430623", "text": "Само преди дни Илон Мъск лично представи първия пикап Tesla, който беше съсипан от критики заради меко казано спорния си външен вид. Въпреки това, интересът към електромобила Cybertruck е огромен, като до момента компанията е получила около 200 000 предварителни поръчки, твърдят медиите в САЩ.\n\r\nОще по-интересното е, че само за няколко часа след премиерата Tesla е получила повече заявки за Cybertruck, отколко Ford за електрическото си крос-купе Mustang Mach-E, също представено по-рано тази седмица. Вероятно, това се дължи и на факта, че в САЩ пикапите са по-популярни, което означава, че Cybertruck ще задмине и Tesla Model 3 като интерес от страна на клиентите.\n\r\nСамият Мъск написа в Twitter, че само за първия ден след премиерата на пикапа поръчките са 146 000, като 42% са за версията с 2 електромотора, 41% за тази с 3, а 17% - за варинта с 1 електрически двигател. \"И всичко това е без реклама и без никакви платени публикации\", похвали се милиардерът.\n                    \n                    \n                \n                \n                \n                \r\nПотенциалните купувачи на пикапа в случая не рискуват нищо, защото запазването на електромобила за евентуално купуване струва само 100 долара. И ако решат да се откажат на по-късен етап, парите ще им бъдат върнати.\n\r\nЦените на пикапа Cybertruck варират от 39 900 долара до 69 900 долара, като първите доставки на машината до крайни клиенти ще станат факт едва в края на 2021 г.\n\r\n", "date": "2019.11.24", "title": "200 000 души видяха Cybertruck на Мъск и го поръчаха"}
{"url": "https://www.dnes.bg/stranata/2019/11/24/razrushavat-digata-na-plaja-v-sozopol-globata-e-6900-lv.430627", "text": "Почти премахната е вече пясъчната дига на Централния плаж в старата част на Созопол. Това съобщиха от пресцентъра на Министерство на туризма. \n\r\nМинистърът на туризма Николина Ангелкова разпореди съоръжението да бъде съборено и концесионерът започна действия. Вчера тя беше в Созопол, за да разговаря с местните хора, подали сигнал срещу изграждането на дигата. \n\r\n\"Винаги търсим обратна връзка с хората, ако има проблеми - решаваме ги заедно с консенсус и това ще продължи и в бъдеще\", каза министърът пред гражданите на Созопол.\n\n\n\r\nРазпоредената от нея спешна проверка установи, че има разминаване с уведомлението от концесионера, изпратено на 28 октомври до Министерството на туризма, Басейнова дирекция и общината. \n                    \n                    \n                \n                \n                \n                \r\nИнспекцията показа, че при изграждане на дигата в Созопол е изземван пясък от заливаемата площ. Затова министърът разпореди възстановяване на съществуващото положение на плажа и неустойка по договора от 6900 лв. \r\nВ същото време дигите са изключително важни защитни съоръжения и не бива да бъдат отричани, те се ползват за защита на ивиците и инфраструктурата от морски бури навсякъде по света.", "date": "2019.11.24", "title": "Разрушават дигата на плажа в Созопол, глобата е 6900 лв."}
{"url": "https://www.dnes.bg/obshtestvo/2019/11/24/sindikatite-gotovi-da-zashtitavat-pravata-na-slujitelite.430629", "text": "Ръководствата на КНСБ и КТ \"Подкрепа\" категорично заявяват, че няма да допуснат, с цената на всички допустими от закона средства, да се орязват правата на работниците и служителите, когато техните работодатели не са изпълнили задължението си по закон да внесат дължимите осигурителни вноски и данъци. Това се посочва в позиция на двата синдиката, изпратена до медиите от пресцентъра на КНСБ.\n\r\nТе декларират това във връзка с продължаващото напрежение и споровете около плащането на първите три дни от временната неработоспособност на работещите, както и в контекста на появяващите се нови и все по-обхватни предложения на работодателските организации, в които се засягат правата на работещите, се отбелязва в позицията.\n                    \n                    \n                \n                \n                \n                \r\nМакар че експертите на двата синдиката не допускат тази идея да се възприеме от страна на правителството или на Народното събрание, тъй като подобна практика няма никъде, все пак алармират за позицията си по този конкретен въпрос, допълва пресцентърът.\n\n\n\n\r\nПолзването на аргументи, произтичащи от задълженията на т.н. самоосигуряващи се лица, са не само непрофесионални, но и крайно алогични, тъй като при тях става дума за личен ангажимент, ясно описан в КСО, тъй като те нямат работодател. И в този случай практиката по света е еднозначна - самонаетите/самоосигуряващи се лица изпълняват всички задължения по собственото си осигуряване и сами внасят за себе си съответните осигурителни вноски, дължими по закон. Поради това, неизпълнението на задълженията за внасяне на осигурителните вноски при самоосигуряващите се влече санкция за самите тях. А нарушенията по отношение на задълженията, свързани с осигуряването на работниците и служителите, пораждат санкции за работодателите им, посочват от синдикатите.\n\r\nВ контекста на тази динамична обстановка, и като взеха предвид внесените между първо и второ четене на ЗБДОО предложения за спешен анализ на ситуацията с болничните листове и ползването на обезщетения, КНСБ и КТ \"Подкрепа\" сформираха обща експертна работна група, която започва работа още от понеделник, за да направи собствено изследване и анализ на информацията и данните по темата в НОИ, НАП и НЗОК, и да излезе със собствени заключения и препоръки по достъпа до обезщетения, документацията и контрола за установяване на истинността на настъпването на риска \"временна неработоспособност\", се посочва в позицията. /ПП/\r\n ", "date": "2019.11.24", "title": "Синдикатите готови да защитават правата на служителите"}
{"url": "https://www.dnes.bg/world/2019/11/24/samolet-se-razbi-nad-kyshti-v-kongo-ima-zaginali.430630", "text": "Самолет с най-малко 16 пасажери и двама души екипаж се вряза в къщи в източния град Гома, Демократична република Конго, предадоха АФП и БНР.\r\n\r\nМестните власти съобщиха, че в катастрофата има жертви.\r\n\r\nМашината се е разбила в къщите, след като „изтървала“ пистата минута след излитане от международното летище в града.\r\n\r\nСамолетът Dornier-228 е собственост на частна компания, полетът е бил за град Бени, на около 350 км северно от Гома.", "date": "2019.11.24", "title": "Самолет се разби над къщи в Конго, има загинали"}
