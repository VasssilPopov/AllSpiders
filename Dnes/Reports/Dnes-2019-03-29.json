{"url": "https://www.dnes.bg/world/2019/03/29/bylgariia-se-radva-na-dobra-ocenka-ot-ek.406027", "text": "Според доклада на Европейската комисия (ЕК), България върви доста добре, каза заместник-министърът на финансите Маринела Петрова в ефира на \r\n„Непредвидените външни обстоятелства, като казуса „Олимпик“, са нещо което не можем да избегнем“, коментира още Петрова. „Това не е уникален случай за България. Подобни казуси се наблюдават и в други страни“.\r\nСтраната ни се изкачва все по-нагоре в оценката на ЕК и дори в определено аспекти изпреварваме другите държави, продължава зам.-министърът на финансите.\r\n„Небалансираният подход в една посока може да доведе до негативни ефекти спрямо други сектори“.\r\nЦялото интервю с зам.-министър Петрова можете да видите на .", "date": "2019.03.29", "title": "България се радва на добра оценка от ЕК"}
{"url": "https://www.dnes.bg/notifikacii/2019/03/29/rekord-us-politik-208-sm-no-nai-visokiiat-li-e.406054", "text": "Общинският съветник Робърт Корнеджи младши от Бруклин в градската управа на Ню Йорк, обявен за най-високия политик в света, вече има конкуренти, готови да оспорят титлата му, предаде Асошиейтед прес, цитирана от БТА.\n\r\nВисокият 208 сантиметра Корнеджи младши получи тази седмица сертификата си от Книгата на рекордите на Гинес на церемония в кметството. Рекордът му беше признат през януари.\n\r\nНа хоризонта обаче бързо се появи Джон Годфрийд, специален пълномощник по застрахователните въпроси на щата Северна Дакота, който заяви, че ще оспори титлата. Политикът, играл баскетбол за университетски отбор, и професионално в Германия, е висок 212 сантиметра.\n\r\nПретенция към титлата може да предяви и бившият баскетболист и настоящ кмет на Уорънсвил хайтс, Охайо, Брад Селърс, чийто ръст е 213 сантиметра.\n                \n                \r\nНад всички тях обаче се извисява високият 228,6 сантиметра Яо Мин - бивш играч от Националната баскетболна асоциация (НБА), който след края на кариерата си се изявява и на политическото поприще в родината си Китай.", "date": "2019.03.29", "title": "Рекорд: US политик - 208 см. Но най-високият ли е?"}
{"url": "https://www.dnes.bg/evroizbori-19/2019/03/29/cvetanov-chaka-napadki-a-ne-razgovori-za-bydeshteto-za-evropa.406060", "text": "В България трудно се прави разлика между европейски и национални избори. Ето защо в предстоящата кампания преди изборите за Европейски парламент очаквам разговорите за бъдещето на Европа и за това как гласът ни да се чува по-силно в ЕС да отстъпят място на личните нападки и битовизмите. Това заявил Боровец зам.-председателят на ГЕРБ и председател на Националния предизборен щаб на партията Цветан Цветанов по време на четвъртия национален форум на Предприемачи ГЕРБ \"Българският бизнес: хоризонт Европа\". \n\n\n\"Твърде вероятно е в неделя, след като обявим кандидатите на ГЕРБ за членове на следващия ЕП, да започнат да се пишат и говорят небивалици за тях. Сегашните ни представители в местната власт, както и кандидатите ни за местните избори, също очаквам да бъдат сериозно атакувани\", посочи Цветанов. \n                    \n                    \n                \r\nПо думите му невъзможността на политическите опоненти на ГЕРБ да предложат алтернатива ги принуждава да търсят всевъзможни начини да рушат доверието на гражданите в партията и нейните представители. \n\r\n\"Българският глас в Европа се чува, когато управляват ГЕРБ и Бойко Борисов. Отличен пример за това беше Българското председателство на Съвета на ЕС, което получи международно признание\", каза още Цветанов. \n\r\nТой допълни, че водещият кандидат на ЕНП за председател на ЕК Манфред Вебер е политик с много опит, който е приятел на България и ще помогне на страната ни в голямата ни цел да станем част от Шенгенското пространство.", "date": "2019.03.29", "title": "Цветанов чака нападки, а не разговори за бъдещето за Европа"}
{"url": "https://www.dnes.bg/notifikacii/2019/03/29/ukraina-provalite-razocharovaniiata-i-inatyt-na-pokolenieto-maidan.405914", "text": "Предприемачи, активисти и журналисти - те нахлуха преди пет години в коридорите на властта, за да реформират Украйна след проевропейското въстание на Майдана. Малцина от тях успяха да се задържат в нея въпреки провалите и разочарованията, пише Франс прес.\n\r\nС наближаването на първия тур в неделя на непредсказуемите президентски избори поколението, влязло в правителството или в парламента след избирането на президента Петро Порошенко, чиито резултати в социологическите проучвания не са обещаващи, признава, че е проявило известна наивност. То не прецени колко е сложно да промениш една система, наследена до голяма степен от съветската епоха, в контекста на безпрецедентната криза с анексията на Крим от Москва и със започването на конфликта с проруските сепаратисти.\n                \n                \r\n\"Всички си мислехме, че това ще е просто един спринт. Сега вече е ясно, че това не е спринт, не е дори маратон, а серия от маратони, и че трябва да имаш сили, за да продължиш да тичаш и да обучиш тези, които ще поемат щафетата\", доверява пред Франс прес вицепремиерката Иванна Климпуш-Цинцадзе.\n\r\nТази енергична 46-годишна жена, бивш ръководител на няколко организации за международно сътрудничество, бе избрана за депутат през есента на 2014 г., а след това стана член на правителството, където отговаря за работата по сближаването с Европейския съюз и НАТО.\n\n\n\r\n\"За всички нас ставаше дума да продължим Майдана. Давахме си сметка, че ако нашето поколение не го направи сега, бихме пропуснали един шанс за страната\", изтъква Климпуш-Цинцадзе.\n\r\nОттогава мнозина се отказаха, но \"точката, от която няма връщане назад\", все още не е достигната, предупреждава тя и споделя, че според нея \"са необходими още най-малко пет години\", за да станат промените необратими.\n\r\n\n\r\nИзтощени и разочаровани, само девет процента от украинците имат доверие в правителството си - рекордно ниско равнище в световен мащаб. Въпреки че бяха приети важни реформи, конкретните резултати от тях все още няма.\n\r\nРезултатът: президентът бе изпреварен в социологическите проучвания от комедийния актьор Володимир Зеленски, а плътно до него е бившата премиерка Юлия Тимошенко, като има риск Порошенко да отпадне от надпреварата още на първия тур.\n\r\nОбщо взето \"по-скоро се провалихме\", казва 39-годишният бивш бизнесмен Олександър Стародубцев, който въпреки това успя да създаде нова система за обществени поръчки, смятана за една от най-иновативните в света, и който сега работи върху реформата на обществената администрация.\n\r\nПриемайки понякога образа на бюрократичен \"ад\", \"реалността се оказа по-сложна, а хората въобще не бяха готови за нея\", твърди Стародубцев, според когото по-голямата част от реформаторите са били \"отхвърлени от системата\".\n\r\nСпоред Иванна Климпуш-Цинцадзе определящ е бил финансовият фактор. За работата си като депутат тя получавала по-малко от 200 евро месечно, а в настоящия момент - малко над 1100 евро. \"Трябва да бъдат коригирани възнагражденията на хората, които взимат решения, засягащи цялата страна\".\n\r\n\n\r\nСпоред Айварас Абромавичус - литовецът, който бе назначен за министър на икономиката през 2014 г., дошъл заедно с други хора от Запада, за да помага на Киев, но подал оставка в началото на 2016 г. - президентът Порошенко е създавал спънки за реформаторите.\n\r\nПрез 2014 и 2015 г., когато \"ситуацията беше критична, той първоначално ни даде подкрепата си, но впоследствие започна да ни пречи\", заяви пред Франс прес Абромавичус, който сега е съветник на Зеленски.\n\r\nМнозина в Украйна обвиняват това ново поколение, че не е успяло да наложи възгледите си. Младите реформатори не успяха да създадат силна политическа партия, нито да издигнат общ кандидат на президентските избори.\n\r\n\"Нашата най-голяма слабост е липсата на организация\", признава 37-годишният депутат Мустафа Найем, бивш журналист и една от основните фигури на Майдана, който обвинява също така съпротивата на елитите и контрола на олигарсите върху медиите.\n\r\n\"Много неща, които имаме за даденост днес, бяха немислими през 2014 г.\", казва въпреки всичко Климпуш-Цинцадзе, давайки за пример отварянето на правителствените бази данни и възраждането на армията. \"Нашият държавен апарат беше съсипан отвътре. Днес той далеч не е за пример, но определено е доста по-солиден\", уверява тя.\n\r\n\"Всички станахме по-зрели\", твърди Стародубцев, който призовава и други бизнесмени да влязат в управлението: \"Можеш със собствените си ръце да подобриш положението в своята страна и да видиш веднага резултатите, какво още ти трябва?\", пита лаконично той.\r\n \r\n/БТА/\r\n ", "date": "2019.03.29", "title": "Украйна: Провалите, разочарованията и инатът на \"поколението Майдан\" "}
{"url": "https://www.dnes.bg/temida/2019/03/29/sydyt-reshi-kmetyt-na-strelcha-ostava-na-posta-si.406061", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКметът на Стрелча Стойно Чачов остана на поста си, след като Районният съд в Панагюрище отхвърли искането на прокуратурата да го отстрани от длъжност. \n\nПреди седмица Чачов беше обвинен, че е принудил служител на общинската администрация да подаде молба за напускане без в документа да е посочена дата. А кметът го е заплашил, че ако не подаде молба, ще бъде освободен веднага от работа.\r\nПрокуратурата поиска отстраняването на кмета от длъжност, за да не попречи на продължаващото разследване, припомня Bulgaria ON AIR.", "date": "2019.03.29", "title": "Съдът реши: Кметът на Стрелча остава на поста си"}
{"url": "https://www.dnes.bg/usa/2019/03/29/barbara-bush-obmisliala-samoubiistvo-sled-afera-na-sypruga-si.405989", "text": "Когато бившата Първа дама Барбара Буш се връща от Пекин, Китай, оставяйки зад гърба си работата в Бюрото за връзка със САЩ, тя може да определи 1974 година като една от най-прекрасните в живота си. Но нещата съвсем скоро се обръщат и поемат мрачен обрат.\r\nСлед като съпругът й Джордж Буш-старши започва работа в ЦРУ през 1975 г., \"пълен мрак“ обзема бившата първа дама. Комбинацията от удари, които животът й поднася, я карат да изпадне в сериозна депресия. Барбара Буш дори обмисляла да сложи край на живота си.\r\n\"Чувствах се ужасно. Понякога ми се налагаше да отбия в страни от пътя, за да не се блъсна в някоя дърво“, казва пред журналистката Сюзън Пейдж Барбара. Пълните й признания, месеци преди смъртта й през 2018 година, ще видят бял свят на втори април в книгата The Matriarch:Barbara Bush and the Making of an American Dynasty.\r\n                    \n                    \n                \"Не бях достатъчно смела да го направя, но все пак отбивах, за да не свърша в някое дърво или да блъсна друга кола“, допълва тя.\r\nТова всъщност бил най-тежкия й период след смъртта на дъщеря й Робин преди 20 години.\r\nБарбара се чувствала самотна. Съпругът й Джордж не можел да й каже нищо свързано с работата си, тъй като била строго секретна.\r\n\"А аз не мога да пазя тайна. Изобщо. Мога да си мълча максимум един ден и след това си казвам всичко“, споделя първата дама. Това я отдалечило от Джордж, изолирало я от делата му. А освен това, Барбара прекарвала дълго време сама, тъй като децата й вече били в интернати или започвали своите кариери.\r\nНо според приятели й имало една причина за депресията на Първата дама, която тя отказвала да спомене или признае.\r\nНейното име е Дженифър Фицджералд, любовницата на Джордж Буш, която е неотлъчно до него цели 12 години. Тя била 7 години по-млада от Барбара и постоянно се навъртала около Буш-старши. Той дори я наема като асистент по време на посещението си  в Китай, което принуждава съпругата му да се върне за кратко време отново в САЩ.\r\nВ дневника си Барбара пише: \"Мнението ми е, че Дженифър наистина наранява Джодрдж“. Но въпреки че почти целият свят знае за аферата между Фицджералд и Буш, и двамата отричат между тях да се е случвало нещо. Истината обаче е, че това съсипва бившата първа дама. Всяка вечер тя плаче в  прегръдките на съпруга си, опитвайки се да обясни чувствата си.\r\n\"Не знам как не ме напусна“, казва Буш.\r\nБарбара не пропуска да спомене и сегашния президент на САЩ – Доналд Тръмп. Тя обвинява него за удара, който е получила през 2016-а година. В деня, в който републиканците избират Тръмп за свой кандидат за президент, тя получава силни болки в гърдите и недостиг на въздух.\r\nПо думите й, той предизвиквал страх у нея – страх от това, какво ще се случи с Америка и света.", "date": "2019.03.29", "title": "Барбара Буш обмисляла самоубийство след афера на съпруга си"}
{"url": "https://www.dnes.bg/obshtestvo/2019/03/29/rumyncite-sled-turcite-po-broi-kupeni-vinetki-u-nas.406047", "text": "67 хил. електронни винетки за над 2 млн. лв. са продадени на автомобили с  румънска регистрация. Това нарежда Румъния на второ място след Турция  по ползватели на републиканската пътна мрежа от чужбина.\r\nОт тях близо 37  000 са за леки коли, а над 30 000 – за тежкотоварни над 3.5 тона,  съобщи регионалният министър Петя Аврамова на среща с румънския си колега Василе-Даниел Сучу в Букурещ. Там тя взе участие в съвместното заседание  на правителствата на България и Румъния.\n\r\nДанните показват, че през 2018 г. Румъния заема първо място сред  чуждестранните пазари по брой туристически посещения в България – 1 377  009, като спрямо 2017 г. се отчита ръст от 20,9%.\r\n                    \n                    \n                По Великден и  Гергьовден в Балчик, Албена, Златни пясъци, Св. Св. Константин и Елена и  Слънчев бряг традиционно идват много румънски гости. Затова е добре да  водачите да използват всички канали за купуване на електронни винетки.  Най-бързият и удобен начин за плащане е през интернет, подчертала Аврамова. \n\r\nПо думите й до началото на  летния сезон ще бъдат ремонтирани пътища, които се използват най-често  от румънските туристи, съобщи правителствената пресслужба.\r\nРумъния е първи пазар за входящ туризъм за България. През 2018 година повече от 1,377 млн. са визитите от северната ни съседка, като се отчита нарастване от 20,9 на сто спрямо година по-рано, съобщи министърът на туризма Николина Ангелкова по време на работната среща с министъра на туризма на Румъния Богдан Триф.\r\nВ първите два месеца на 2019 г. пътуванията от румънски граждани са повече от 82 хил., това нарежда страната отново сред водещите чуждестранни пазари. Румъния също е често избирана дестинация за посещения на българите зад граница. През 2018 г. над 523 хил. български граждани са посетили северната ни съседка като това е ръст от 8,7% спрямо 2017 г.\r\nПрез  2018 г. стокообменът с Румъния бележи ръст от близо 7% и  достига 4.6 млрд. евро, а Румъния заема трето място сред експортните ни дестинации в ЕС. Отчитаме увеличаване на българския износ с над 10% за изминалата година, но потенциалът за нарастване на обемите в двустранната търговия остава голям, е изтъкнал икономическият министър Емил Караниколов на срещата със своите колеги от румънското правителство.\r\n ", "date": "2019.03.29", "title": "Румънците след турците по брой купени винетки у нас"}
{"url": "https://www.dnes.bg/sport/2019/03/29/etyr-zagria-za-loko-plovdiv-s-3-0-nad-vereia.406062", "text": "Етър започна плейофите във втората осмица на Първа лига с бой над Верея с 3:0 на стадион \"Ивайло\" във Велико Търново. \n\n\n                    \n                    \n\n\r\nЕтър започна плейофите във втората осмица на Първа лига с бой над Верея с 3:0 на стадион \"Ивайло\" във Велико Търново.\n\r\nРезултатът дори може да се счита като някакъв вид успех за гостите, които можеха спокойно да отнесат и още по-сериозен резултат, но гредите, както и добрите изяви на вратаря им Кацарев, предотвратиха по-разгромно поражение.\n\r\nДва гола за успеха на \"болярите\" отбеляза Велко Батрович, а един добави Даниел Младенов.\r\nТреньорът на Етър Красимир Балъков запази част от титулярите си за сблъсъка с Локомотив Пловдив от Купата на България, който ще се играе във вторник.\r\n", "date": "2019.03.29", "title": "Eтър загря за Локо Пловдив с 3:0 над Верея"}
{"url": "https://www.dnes.bg/akoshtete-vqrvaite/2019/03/29/uprajneniia-koito-boriat-depresiiata.405630", "text": "Когато се натъжите много и дори изпаднете в депресия, дори ставането от леглото и излизането навън ви се струва като нещо доста трудно. Но се оказва, че един от най-добрите начини да се справите с депресията и лошото настроение е именно да излезете и да спортувате. Тренировките влияят положително на психическото здраве. \"Когато правите упражнения, вие освобождавате хормони, които ви карат да се чувствате хубаво - ендорфинът, който подобрява настроението и намалява негативната енергия\", казва Хейли Джарвис, работеща в клиника за писхично здраве, пред британския \"Cosmopolitan\". Ето и какво да тренирате, когато сте депресирани.\r\n1. Разхождане навън\r\n \r\nНе е нужно тренировките да са супер интензивни и тежки, за да са ефективни. Дори понякога е точно обратното - тежките тренировки могат да повишат нивата на стресовия хормон кортизол и да ви натоварят допълнително. Затова директорът на компанията \"Anytime Fitness\", Марвин Бъртън, казва, че препоръчва по-пасивните тренировки за хората, които са в депресия. Разходка навън, сред природата, е фантастичен начин да се пребориш с депресията, смята той. Според нея, клишето, че трябва да излезеш навън, за да си проясниш съзнанието, е съвсем вярно. Понякога разходката в парка или в някоя красива местност действала по-добре от антидепресанти. \"Цветовете, звуците и миризмите навън стимулират нашите сетива\", обяснява Бъртън.\r\n \r\n2. Тичане\r\n \r\nД-р Джарвис казва, че когато започнете редовно да тичате, след време виждате резултати и че се справяте все по-добре, което може да ви накара да се чувствате страхотно. Чрез това упражнение вие може да проследите прогреса си и да видите колко много подобрявате резултатите си, което си е като награда за самите вас. \"Важно е да намерите тип дейност, която обичате и да се придържате към нея\", посочва тя. Ако правите кросове редовно, вие променяте рутината си, а и това упражнение ви помага да сте по-фокусирани, да искате по-добри резултати и да постигате свои цели. Не ви трябват скъпи екипи, а и не плащате такси, както ако ходите на фитнес или на някакви курсове.\r\n \r\n\r\n \r\n ", "date": "2019.03.29", "title": "Упражнения, които борят депресията"}
{"url": "https://www.dnes.bg/world/2019/03/29/hiliadi-rabotni-mesta-zaplasheni-ot-zabranata-na-ednokratnata-plastmasa.406052", "text": "Приемането на забраната за пластмасовите изделия за еднократна употреба от Европейския парламент (ЕП) ще има катастрофални последствия за цялата европейска промишленост, тъй като ще доведе до загубата на хиляди работни места на Стария континент. Това каза , , в ефира на .\r\nСпоред него всяка европейска страна трябва сама да определя посоката си в това отношение, а начинът, по който ЕП акцентира върху проблема, е неправилен и вероятно ще се окаже безрезултатен.\r\n\"Забраната на тези продукти и ограниченията за производството им в Европа ще увеличат вноса от други страни, например от Китай. Една от мерките, заложени в тази директива, е т. нар. \"разширена отговорност на производителя\", т.е. чрез такси производителите ще трябва да поемат своята отговорност за замърсяването. Таксата би трябвало да се използва за почистване на отпадъците, но ако има такава върху европейските продукти и няма при вноса от Китай, ние ще се окажем в неконкурентоспособна позиция“.\r\n                    \n                    \n                Според Тодорова европейските граждани със сигурност ще се опитат да намерят алтернативни продукти на пластмасовите, като част от приборите биха могли да се произвеждат от биоразградими материали, но те струват 3–4 пъти по-скъпо.\r\n\"Целият проблем на тази директива е, че тя беше приета твърде прибързано с цел политиците да си осигурят паспорти за следващия парламент и не се даде достатъчно време да се направят експертни оценки\", посочи експертът.\r\nТой добави, че за да има видима промяна е необходимо да се променят навиците на потребителите.\r\n\"Акцентът би следвало да бъде върху това да се промени образованието и поведението на потребителите, за да не се допуска това замърсяване. Дори пластмасовите продукти да бъдат заместени с други, ако не си променим поведенческите навици да не ги изхвърляме, ние ще замърсяваме околната среда не с пластмасови, а с дървени прибори\". \r\n.", "date": "2019.03.29", "title": "Хиляди работни места заплашени от забраната на еднократната пластмаса "}
{"url": "https://www.dnes.bg/muzika/2019/03/29/goran-bregovich-u-nas-s-vechnite-hitove-mesechina-buba-mara.406007", "text": "След двата напълно разпродадени  концерта на Горан Брегович  в Пловдив през изминалата година, легендата на балканската музика е подготвил за вярната си българска аудитория цели три концерта у нас.\r\nПървото му участие ще е на 4 октомври във Варна, в Дворец на културата и спорта,  с емблематичните  музиканти от \"Оркестър за сватби и погребения\".\r\nНа 5 октомври музикантите гостуват за първи път на Велико Търново (ДКС \"Васил Левски\") и на 6 октомври завършват с бляскав мащабен концерт в зала 1 на НДК, София.\r\nПрограмата, която Брегович и оркестъра са подготвили за българските маниаци на балканската музика е the Best of Goran Bregovic – най-отбраната селекция от вечни негови хитове като \"Месечинка\", \"Калашников\", \"Буба Мара\", \"Аризонска мечта\" и много други.\r\nБилетите за трите концерта са в продажба от 28 март. \r\n ", "date": "2019.03.29", "title": "Горан Брегович у нас с вечните хитове \"Месечина\", \"Буба Мара\"..."}
{"url": "https://www.dnes.bg/eu/2019/03/29/iztochna-evropa-shte-postrada-zaradi-brexit.406014", "text": "Тереза Мей едва ли ще остане министър-председател на Великобритания, но не е ясно кой ще заеме поста ѝ. Това каза Алекс Алексиев, Bulgaria Analytica, в ефира на .\r\nСпоред Алексиев Великобритания ще излезе от Европейския съюз, но не е ясно по какъв начин.\r\n\"Излизането на Обединеното кралство от ЕС е много лошо за Източна Европа, защото без него отбранителната мощ на европейската общност спада почти наполовина\".\r\nГермания в момента няма никаква отбранителна способност, заяви той.\r\n\"Германия е най-голямата икономика в Европа. Поради това страната ще продължава да има най-силната роля в ЕС, което не е добре за Източна Европа. Великобритания взе решение за напускане на ЕС, тъй като не можеше да търпи Меркел да ѝ казва какво да прави\".\r\n                    \n                    \n                ", "date": "2019.03.29", "title": "Източна Европа ще пострада заради Brexit"}
{"url": "https://www.dnes.bg/stranata/2019/03/29/v-mejduchasie-uchenici-se-biha-v-karlovo-sporili-za-momiche.406057", "text": "Сбиване между ученици разследват в Карлово, съобщиха от пресцентъра на МВР.\r\nСигналът за случая е получен около 10.30 часа вчера. След предварителна уговорка по телефоните, по време на междучасие на улица в града, седмокласник и осмокласник от две местни гимназии взаимно си разменили удари.\r\nВ разгара на боя момчетата, на 14 и 15 години, били разтървани от техни връстници, станали свидетели на случилото се. И двамата младежи са откарани за прегледи в пловдивска болница с леки травми.\r\nСпоред предварителната информация в основата на конфликта между тях бил спор за момиче.\r\nРаботата по изясняването на всички факти и обстоятелства продължава под прекия надзор на Районна прокуратура – Карлово.", "date": "2019.03.29", "title": "В междучасие: Ученици се биха в Карлово, спорили за момиче "}
{"url": "https://www.dnes.bg/obshtestvo/2019/03/29/do-30-g-zatvor-za-smyrt-na-pytia-predlagat-ot-nfsb.406023", "text": "По-строги наказания за тежки нарушения и смърт на пътя предлагат от НФСБ. Валери Симеонов и депутати от партията внесоха в Народното събрание законопроект за промени в Наказателния кодекс.\r\nСанкциите са за случаите, когато деянието е извършено в пияно състояние или след употреба на наркотични вещества и техни аналози. Освен това, когато е настъпила телесна повреда или смърт на повече от едно лице.\r\nПо-сериозни наказания искат вносителите, когато водачът е избягал от местопроизшествието или е управлявал, без да има необходимата правоспособност, както и при смърт на пешеходна пътека.\r\nВ тези случаи наказанието лишаване от свобода да бъде завишено - като вместо досегашните от 3 до 15 години, се предвидят от 5 до 20 години, а в особено тежки случаи - вместо от 5 до 20 години, да стане от 10 до 30 години.\r\n                    \n                    \n                От партията дават пример с един от многото случаи на отнет живот на млад човек от Царево. Евелин Дуков е бил блъснат и убит на пешеходна пътека в Приморско от пиян шофьор.\r\n\"Случаят на Евелин е показателен, тъй като водачът, който отне живота му в пияно състояние и избяга от мястото на произшествието няма да бъде адекватно наказан и е спорно дали ще получи ефективна присъда\", заявяват от партията на Валери Симеонов.", "date": "2019.03.29", "title": "До 30 г. затвор за смърт на пътя предлагат от НФСБ"}
{"url": "https://www.dnes.bg/index/2019/03/29/erdogan-na-20-erdogan-na-65-shte-osymne-li-turciia-promenena-na-1-april.405919", "text": "Ердоган на 20. Ердоган на 65. На местните избори в Турция и двамата залагат на популярността на името си. Но истината е, че в големите турски градове подкрепата за партията на Ердоган намалява.\n\r\nГьолчюк, град на около два часа път с кола от Истанбул. Тук всеки може да си запише час при Реджеп Тайип Ердоган и няма нужда да чака дълго. В средно големия турски град политикът води предизборна борба. Той е облечен в черен костюм с бяла риза. Ръкува се с продавачките в цветарския магазин. Снима се с  месаря и раздава рекламни брошури в чайната. Всъщност този Реджеп Тайип Ердоган е само на 20 години и е новак в политиката. На местните избори, които се провеждат на 31 март, той се кандидатира за \"мухтар\" - един вид областен управител, разказва .\n                \n                \r\n\"Много хора не вярват, когато им кажа как се казвам. Мислят, че се шегувам. Тогава им показвам паспорта си\", казва младият политик. Той няма роднинска връзка с турския президент. Баща му обаче е голям почитател на консервативния политик още от времето, когато Ердоган е бил кмет на Истанбул. \n\r\nМладият Ердоган също си мечтае за постепенно издигане в политическата кариера. \"За мен е голяма чест, че се казвам точно като нашия президент. Защото той е обичан и уважаван. Мисля, че името ми помага при тези избори\", споделя 20-годишният Ердоган.\n\r\nНеговият съименник, турският президент Ердоган, очевидно също залага на личната си популярност. От началото на годината той води предизборна борба из цялата страна. Всеки ден държи речи на различни места, излъчвани от повечето телевизионни канали на живо. Зрителят остава с впечатлението, че на 31 март не предстоят местни избори, а избори за държавен глава.\n\n\r\n\"Ердоган пое на плещите си цялото бреме на тази предизборна борба. Той е блестящ оратор, но човек забелязва, че е изнервен\", казва журналистът Исмаил Займас, който пише за вестник \"Хюриет\". През 2018 година ежедневникът беше продаден на близка до Ердоган фирма. Исмаил Займас минава за един от малкото журналисти във вестника, които се осмеляват да коментират критично политиката на президента. \n\r\n\"Това не са обикновени местни избори. Самият Ердоган описа гласуването като въпрос на оцеляване. По принцип става дума за потвърждение на новата президентска система\", казва журналистът.\n\r\nОт основаването си през 2001 година Партията на справедливостта и развитието (ПСР) печели всички избори. Победите се дължат до голяма част и на правдоподобните обещания за по-добро бъдеще. В Турция жизненият стандарт действително се повиши. Стопанският ръст - също. \n\r\nСамият Ердоган се издигна от кмет на Истанбул до министър-председател и по-нататък до президент. От миналата година той получи и нови правомощия като държавен глава. Но в момента Турция изпадна в рецесия. Турската лира девалвира. Инфлацията, безработицата и цените не спират да растат. Все повече турски фирми обявяват несъстоятелност.\n\r\nВсичко това може да се отрази отрицателно на изборните резултати на ПСР. На предстоящите местни избори партията на Ердоган се явява в съюз с ултранационалистическата Партия на националното действие, както беше на парламентарните избори през 2018 година. На много места ПСР ще остане първа политическа сила, но в големите градове може да понесе и загуби. \n\r\nСпоред анкетите в Анкара води кандидатът на най-голямата опозиционна сила (Републиканската народна партия - РНП) Мансур Яваш. Опозицията има голям шанс да спечели и кметските места в Анталия, Адана, Мерсин, а дори и в Бурса. А град Измир на западното крайбрежие така или иначе е бастион на РНП.\n\r\nВ Истанбул анкетите сочат лека преднина за кандидата на ПСР Бинали Йълдъръм. Надпреварата обаче ще бъде много оспорвана. Икономическата метрополия със своите 15 милиона жители е смятана за най-големия политически трофей. Самият президент Ердоган постоянно подчертава, че който спечели Истанбул, печели цяла Турция. \"Ердоган е тясно свързан с Истанбул. Тук той започва своята политическа кариера. Ако ПСР претърпи поражение в Истанбул, това ще бъде равнозначно на политическо земетресение\", казва журналистът Исмаил Займас.\n\r\nАко опозицията спечели в Анкара и Истанбул, скоро в Турция ще започне дискусия за нови избори, убеден е Исмаил Займас. От няколко седмици се носят слухове около една нова партия, водена от бившите поддръжници на Ердоган - бившия президент Абдуллах Гюл и бившия премиер Ахмет Давутоглу.\n\r\nМладият Реджеп Тайип Ердоган дори и не иска да мисли за подобни сценарии. И той обаче все по-често среща хора в своя избирателен район, които се оплакват от актуалното положение в страната. \"Твърде много млади хора са безработни, а малките фирми изнемогват. Нищо не върви добре. Абсолютно нищо\", казва собственикът на чайната, в която младият Ердоган раздава предизборни брошури. \n\r\n20-годишният политик уверява, че иска да се захване сериозно с проблемите на хората, ако бъде избран за областен управител. Но неговата победа никак не е сигурна. На изборите в неговия район се явяват още двама кандидати. Най-късно на 31 март ще стане ясно дали името все пак играе решаваща роля. Както за новака, така и за утвърдения политик.\r\n \r\n", "date": "2019.03.29", "title": "Ердоган на 20, Ердоган на 65 – ще осъмне ли Турция променена на 1 април?"}
{"url": "https://www.dnes.bg/politika/2019/03/29/start-na-sreshtata-mejdu-bylgariia-gyrciia-rumyniia-i-syrbiia.406059", "text": "Министър-председателят Бойко Борисов пристигна в резиденция \"Снагов\" в Букурещ, където започва Четиристранната среща на високо равнище между България, Гърция, Румъния и Сърбия. Лидерите на балканските държави се събират за седми път в този формат, който е по инициатива на премиера Борисов, съобщават от пресцентъра на МС. \nПремиерите Бойко Борисов, Алексис Ципрас, Виорика Данчила и президентът Александър Вучич ще обсъдят напредъка по общите проекти в региона в сферите на транспорта, инфраструктурата и енергетиката.\n\r\nСред инициативите, които имат сериозен потенциал да допринесат за свързаността в региона и за икономическото му развитие са изграждането на интерконекторните връзки, създаването на интермодален коридор, свързващ Егейско и Черно море, както и разширяването на транспортните връзки по р. Дунав.\n                    \n                    \n                \r\nФокус на срещата между държавните и правителствени ръководители  ще бъде също задълбочаването на регионалното сътрудничество и развитието на добросъседските отношения. Европейска перспектива на Западните Балкани е друга тема, която е от голямо значение за региона.", "date": "2019.03.29", "title": "Старт на срещата между България, Гърция, Румъния и Сърбия"}
{"url": "https://www.dnes.bg/evroizbori-19/2019/03/29/gerb-dyrpa-napred-pred-bsp-za-evrovota-mandat-i-za-dsb.406015", "text": "ГЕРБ е увеличил преднината си пред БСП за европейските избори при най-новото проучване за разпределението на местата, публикувано днес от Европейския парламент.\n\r\nСпоред последната прогноза, която отразява състоянието към 20 март, ГЕРБ вкарва шестима евродепутати, а БСП петима. Три седмици по-рано (към 1 март) двете партии бяха с абсолютно изравнени сили, като разликата по между им беше 0,6%.\n\r\nСега въз основа на анкета, направена сред българските избиратели, Европейският парламент предвижда, че 37,5% от гласовете ще отидат към ГЕРБ и 31,9% за БСП.\n\n\n\r\nТрета в прогнозата е ДПС с 12,4%, което й гарантира два сигурни мандата. Демократична България има 4 на сто, а ВМРО - 3,9%, което дава на двете формации по един евродепутат. Шансове за по едно място в Страсбург имат още “Воля” с 3,4% и “Атака” с 2,8 на сто. НФСБ на Валери Симеонов и АБВ на Румен Петков са с под 2% от симпатиите на анкетираните и според проучването нямат шанс да изпратят свои представители в Европейския парламент.\n                    \n                    \n                \r\nТова е първото проучване, в което “Обединени патриоти” се разглеждат поотделно. В началото на март те имаха общо 5,4 на сто от симпатиите на анкетираните.\n\r\nТака два месеца преди изборите за Европейски парламент се очаква България да бъде представена със седем депутати в ЕНП (ГЕРБ+ДСБ), петима при социалистите, двама при либералите и по един при консерваторите и крайната десница.\n\r\nВ европейски мащаб също се предвижда групата на ЕНП да е с най-много евродепутати - 188 (217 сега), следвана от социалистите с 142 (186 сега) и либералите с 72-ма евродепутати (68 сега). Трите най-големи групи, които са проевропейски ориентирани, ще имат общо 57% от евродепутатите в следващия парламент.\n\r\nЧетвърта сила ще е крайната десница “Европейски национален фронт”, в която влизат френската “Национален съюз” на Марин Льо Пен и “Северната лига” на Матео Салвини с 61 евродепутати, следвана от Зелените с 51.\r\n ", "date": "2019.03.29", "title": "ГЕРБ дърпа напред пред БСП за евровота, мандат и за ДСБ?"}
{"url": "https://www.dnes.bg/obshtestvo/2019/03/29/2000-dariteli-i-desetki-populiarni-lica-podkrepiha-bylgariia-dariava.406050", "text": "Над 2000 индивидуални дарители избраха и подкрепиха кауза през първите пет дни на кампанията БЪЛГАРИЯ ДАРЯВА. До 31 март над 120 граждански организации продължават да набират средства за свои проекти в полза на обществото. Известни български творци подкрепят националната дарителска кампания от самото й начало на 22 март. С емоционални видеопослания диригентът Максим Ешкенази, писателят Захари Карабашлиев и актьорът Александър Алексиев призоваха всички да се включат в инициативата, като между 22 до 31 март тази година дарят за някоя от 120-те каузи, обявени в онлайн платформата. Всеки от тримата творци вече избра и подкрепи своя кауза. Алек Алексиев дари за проекта „Дари усмивка“ на фондация „Сийдър“, а Захари Карабашлиев подкрепи „Центъра за семейно-медиирана интервенция“, създаден през миналата година от фондация „Карин дом“. Максим Ешкенази остава верен на музиката и избра проекта на фондация „Танцово изкуство Илиев“, наречен „Don’t worry, Be Gypsy“. Към тримата популярни посланици на БЪЛГАРИЯ ДАРЯВА се присъединиха също водещи от   телевизия Bulgaria ON AIR. Златимир Йочев от  сутрешния блок „България сутрин“ застана зад каузата на фондация „Ида“ за палиативни грижи, която помага на деца с нелечими заболявания да имат достоен живот. Неговата колежка Гергана Венкова пък избра да подкрепи каузата „Дари час“ на дружество „Знание“, което иска да обучи възрастни хора да боравят с новите технологии. Деляна Маринова-Джуджи от предаването „Фамилно“ дари за спешен ремонт на покрива на читалище „Светлина“ в гр. Шипка. Популярната радио водеща Ива Дойчинова избра каузата „Граждански будилник“ на Български център за нестопанско право  в подкрепа на социално ангажираното изкуство, а певецът VenZy покани своите фенове да дарят за фондация „Бъдеще за таланти“. Предизвикателството на кампанията приеха още актьорът Робин Кафалиев, писателят Николай Фенерски, актрисата Яна Маринова, водещата Елена Розберг и др. Междувременно множество компании, известни със силните си политики за корпоративна социална отговорност, се превърнаха  посланици на  БЪЛГАРИЯ ДАРЯВА. Те откликнаха на призива на организаторите на кампанията да популяризират инициативата, като разпространиха информация сред своите служители и партньори. Националната кампания БЪЛГАРИЯ ДАРЯВА е идея на 12 граждански организации, които се обединиха, за да насърчат дарителството в нашата страна. Инициативата има за цел да ангажира широк кръг от хора с дарение към общественозначими каузи в рамките на конкретен период от годината – 22-31 март 2019 г. Освен да популяризира филантропията, кампанията иска да помогне на каузи от всички краища на България да достигнат до повече хора и да намерят поддръжници. Първото издание на БЪЛГАРИЯ ДАРЯВА представя над 120 проекта на утвърдени граждански организации от цялата страна в най-различни сфери на обществения живот: човешки права, образование и таланти, природа и околна среда, социална подкрепа и здравеопазване, култура и изкуство, спорт, подкрепа на възрастни хора или на деца и младежи в риск. Всеки може да се запознае с тях в интернет платформата на кампанията www.bulgariadariava.bg, да избере най-близката до сърцето си кауза и да дари за нея, колкото реши. Възможни са различни дарителски механизми – банкови дарения, чрез DMS, ePay, PayPal, Platformata.bg и други. В БЪЛГАРИЯ ДАРЯВА участват с проекти нестопански организации, читалища, училищни настоятелства. Всички те имат предишен опит, регистрирани са като граждански сдружения в обществена полза и са подали финансови отчети пред Министерство на правосъдието, което гарантира прозрачността и професионализма им. Кампанията ще се провежда всяка година. Целта е с всяко следващо издание тя да привлича нови последователи, да достига до все повече хора и да помага на нови каузи да намират подкрепа. ", "date": "2019.03.29", "title": "2000 дарители и десетки популярни лица подкрепиха БЪЛГАРИЯ ДАРЯВА"}
{"url": "https://www.dnes.bg/politika/2019/03/29/bylgariia-i-rumyniia-shte-rabotiat-za-treti-most-na-dunav.406025", "text": "България и Румъния се ангажираха да направят предпроектни проучвания за местоположението на бъдещия трети мост над река Дунав. Това заявиха премиерите на България Бойко Борисов и на Румъния Виорика Дънчила на брифинг в двореца \"Виктория\" в Букурещ.\n\r\nПредстои страните да се споразумеят за една от следните локации: Оряхово - Бекет; Никопол - Турну Мъгуреле; Свищов - Зимнич; Русе - Гюргево и Силистра – Кълъраш, предаде БТА.\n\r\nПремиерът Борисов изтъкна, че е изключително важно Румъния да драгира /да направи по-дълбока/ река Дунав, за да може да се превозват по-тежки товари по нея. Той добави, че мостът при Русе трябва да се ремонтира основно, за което и двете страни ще положат усилия.\n                    \n                    \n                \r\nПравителствените делегации на България и Румъния са се споразумели и за прилагане на съвместните инициативи за подобряване на условията за корабоплаване на общия българо-румънски сектор на река Дунав и транспортната свързаност между двете страни.\n\r\nБойко Борисов изтъкна, че насърчаването на малките и средни предприятия е изключително важно за развитието на бизнеса между България и Румъния.\n\r\nРумънският премиер Виорика Дънчила посочи, че търговският стокообмен между България и Румъния се е повишил значително в последните седем години. В последната година той е превишил 4 млрд. евро. Освен това двете страни имат много проекти в областите на транспорта, енергетиката, местната администрация и трансгранично сътрудничество.\n\r\n\"Поздравявам премиера Виорика Дънчила за успешното председателство на Съвета на Европейския съюз и за усилията на Румъния в тази сфера, заяви министър-председателят Бойко Борисов. Той акцентира върху подписаните двустранни документи. В сферата на реакцията при бедствия и аварии той подчерта, че е ключово и двете ресорни министерства да задействат автоматично своите сили и средства. Насърчаването на малките и средни предприятия е важно за бизнеса от двете страни на Дунав, отбеляза министър-председателят по отношение на подписания меморандум в тази сфера.\n\r\nЗа транспортните коридори премиерът Борисов изтъкна, че има доста конкретика както с Румъния, така и с Гърция. Румъния може да драгира река Дунав, да я направи по-дълбока, за да могат да се превозват по-тежки товари и да има повече туристи по нея, отбеляза Борисов. \n\r\nПремиерът коментира и различни варианти за местоположението на нов мост над река Дунав. По думите му за локацията Русе - Гюргево могат да се използват европейски средства, защото това е европейски коридор. По отношение на Свищов или Никопол от българска страна е възможно публично-частно партньорство. Мостът на Русе трябва да се ремонтира основно и двете страни ще положат усилия, добави министър-председателят.\n\r\nВ енергийната сфера българският министър-председател изрази надежда, че през юни ще бъде направена първата копка на интерконектора с Гърция. \n\r\n\"България, Румъния и Гърция трябва да се подготвят със своите газови магистрали, за да може да транспортират в различни посоки, тук имаме пълно разбиране\", коментира още министър-председателят. Той изтъкна, че е по-удовлетворен, защото е налице много съществен напредък по интерконекторите и транспортните схеми.\n\r\nБорисов акцентира също върху темата за Западните Балкани. Неслучайно нашата среща ще прерасне в четиристранна, това е добър знак за целите Балкани, каза премиерът и добави, че се надява занапред и други страни от региона да бъдат присъединявани към проектите, защото те касаят свързаност и транспортни коридори.\n\r\nРумънският премиер Виорика Дънчила изтъкна отличните отношения с България, която по думите й е ключов партньор за Румъния в региона. Данчила отбеляза ръста на стокообмена между двете страни, както и проектите в сферата на енергетиката, транспорта и трансграничното сътрудничество.\n\r\nПремиерът на Румъния подчерта доброто сътрудничество на двете страни на европейско ниво и по отношение на Шенген. Посочи и важния момент за ЕС, в рамките на който се дебатира бъдещето на Европа. Според Дънчила днешната среща е възможност за Румъния и България да отправят послание за поддържане на обединена Европа, която е по-силна и по-близка до гражданите и за която да е характерна сплотеността.", "date": "2019.03.29", "title": "България и Румъния ще работят за трети мост на Дунав"}
{"url": "https://www.dnes.bg/business/2019/03/29/syzriavaneto-na-imotniia-pazar-mit-ili-realnost.405986", "text": " \r\n „Купувачите са много добре подготвени, очакванията на купувачи и продавачи вече са доста близки и това ще отпуши забавянето в реализацията на някои надценени обекти“, смята Стойкова. Според нея 2019 ще бъде годината, в която ще се осъзнаят реалните стойности за цените и продавачите и купувачите ще проявят воля да сключат разумна сделка. „Смятам, че годината ще бъде много благоприятна както за продавачите, които ще могат да продават имотите си на достатъчно високи цени в сравнение с предходните години, така и за купувачите, защото те ще имат избор – ново или старо строителство, проекти в напреднала фаза на реализация, имоти „на зелено“, допълва Стойкова.\r\n\r\nТя не предвижда спад на цените, но няма да има и ръст, а по-скоро пазарът, както и икономиката като цяло ще се задържат на стабилно ниво. „Очакванията за тази година, макар и леко снижени, са сравнително сходни с миналата. Аз дори мисля, че ще има изненади в тази посока. От първите месеци виждаме, че 2019 г. тръгва по-положително в сравнение с миналата година. За нашата компания февруари беше рекорден като обем от сделки. Хора, които са отправяли запитване още през 2016 г., при старта на първите проекти ново строителство от настоящия цикъл, купуват сега. Т.е. те са разглеждали различни проекти, имотът, който са харесали, вероятно вече е в напреднало строителство и сега вземат решение за покупка. Виждаме много примери на хора, които или търсят от дълго време, или запитват и купуват веднага, особено в проекти, в които цените са добри – между 850 и 950 евро на кв. м“, разказва Стойкова. \r\nНейните очаквания въз основа на продажбите от началото на годината са обемите от сделки да растат благодарение на силното предлагане на ново строителство, макар че това може да се отрази по-късно в статистиката поради забавянето във вписването на имотите „на зелено“.\r\n„Миналата година, в докладите за първото тримесечие, прогнозирах забавяне на пазара, защото всички индикатори започнаха да растат с по-бавен темп и това, наред с влизането в сила на редица нови регулации като GDPR, ме накараха да смятам, че годината ще бъде трудна. Ние все още говорим за това, което се случи миналата година, и затова в новините преобладават заглавия за забавяне и по-минорните настроения, а 2019 г. вече тече и то с по-различни обороти“, казва Стойкова. \r\n\r\n ", "date": "2019.03.29", "title": "Съзряването на имотния пазар - мит или реалност "}
{"url": "https://www.dnes.bg/sofia/2019/03/29/fandykova-nastoiala-da-ne-se-prodyljava-razreshitelnoto-na-zlaten-vek.406055", "text": "Кметът на София Йорданка Фандъкова е настояла главният архитект на столицата да не продължава разрешителното на небостъргача \"Златен век\" на фирма \"Артекс\", обяви тя пред bTV Radio.\n\r\nВ София не трябва да се допускат сгради, които не се вписват в общата среда и пречат – включително на движението, посочи още Фандъкова. \n\nКакто е известно, преди ден от ДНСК отбелязаха, че небостъргачът е законен, тъй като има издадени строителни книжа. В случая \"Златен век\" е имал такива, но пък имало и отклонения от одобрените проверки. Според главния архитект е трябвало да се направи презаверка в края на миналата година, а това не се е случило.\n                    \n                    \n                \r\n\"За мен беше важно да се направят промените в закона, да настояваме да има много добри анализи и да не допускаме в града се изграждат сгради, които не се вписват и пречат на движението. Аз настоях главният архитект да не продължава разрешителното\", посочи Фандъкова и уточни, че ще чака решението на съда по казуса.\n\r\nСтоличният кмет коментира и станалата чувствителна тема за ремонтите в центъра на столицата. По думите ѝ процедурата за ул. \"Граф Игнатиев\" сега е \"урок\" за всички следващи, но даже и при най-подробните обсъждания след началото на работата ще има недоволни.\n\r\nФандъкова уточни, че предложението й станалият известен като \"надгробен паметник\" монолит от пл. \"Гарибалди\" да отиде в УАСГ, е било \"закачка\".\n\r\n\"Трябва да се знае, че отговорността при реализацията на такива много ключови проекти на архитекти и проектанти е огромна. Най-малкото би трябвало да защитят проектите си – носят отговорност пред гражданите, това не е проектиране на частна сграда, тук говорим за целия град\", заяви още столичният кмет.\r\n ", "date": "2019.03.29", "title": "Фандъкова настояла да не се продължава разрешителното на \"Златен век\""}
{"url": "https://www.dnes.bg/eu/2019/03/29/niama-sdelka-othvyrliha-sporazumenieto-na-mei-za-brexit.406056", "text": "Британските депутати отхвърлиха сделката на премиера Тереза Мей за излизане от Европейския съюз, предаде Ройтерс. \n\n\n344 депутати гласуваха против сделката, а 286 я подкрепиха. Така това е третият път, когато парламентът отхвърля сделката на Мей, след гласуванията през януари и март.\n\r\nОчаква се Великобритания да уведоми ЕС за бъдещите си намерения до 12 април.\n\r\nВариантите са отмяна на Brexit или излизане от блока без сделка. Британските депутати ще гласуват в понеделник по различни предложения за съставяне на нов план за излизането от ЕС, съобщава БТА.\n\r\nПредседателят на Европейския съвет Доналд Туск съобщи, че свиква на 10 април извънредно заседание на държавните и правителствените ръководители на страните от ЕС.\n                    \n                    \n                \r\nТой отбелязва, че решението му е свързано с изхода от днешното гласуване в британския парламент, който отхвърли споразумението, договорено между британското правителство и ЕС за оттеглянето на Великобритания.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.03.29", "title": "Няма сделка! Отхвърлиха споразумението на Мей за Brexit"}
{"url": "https://www.dnes.bg/akoshtete-vqrvaite/2019/03/29/kakvi-celuvki-obichat-razlichnite-zodii.405632", "text": "Ето кой тип целувка допада най-много на всеки от зодиакалните знаци и как може да впечатлите партньора.\r\nОвен\r\n \r\nЦелувка по челото носи наслада на Овните. Докосването там ги възбужда, а и тази целувка показва, че наистина ви е грижа за тях.\r\n \r\nТелец\r\n \r\nТелците са страстни, искат да са ви прегърнали, докато ви целуват, да усещат тялото ви в ръците си. Харесват целувката пеперуда - когато се приближите до лицето на партньора, започнете да мигате и така се докосват неговите и вашите мигли.\r\n \r\nБлизнаци\r\n \r\nОбичат сладките и мили целувки. Задължително трябва да усещат усмивката ви, докато се целувате. Близнаците винаги се усмихнат и кикотят леко между целувките и шепнат нещо.\r\n \r\nРак\r\n \r\nНай-голямо удоволствие им носи целувка под душа или в морето, тъй като са водни знаци и това ги възбужда.\r\n \r\nЛъв\r\n \r\nСтаромодните и ретро целувки са им слабост, искат да се почувстват като в стар филм. Наклонете ги надолу, все едно танцувате и ги целунете бавно.\r\n \r\nДева\r\n \r\nПочитатели са на традиционната целувка с език, докато се прегръщате. Не се нуждаят от нищо повече, за им е хубаво с вас.\r\n \r\n\r\n ", "date": "2019.03.29", "title": "Какви целувки обичат различните зодии?"}
{"url": "https://www.dnes.bg/business/2019/03/29/mrysniiat-vyzduh-se-okaza-po-goliam-ubiec-ot-cigarite.405976", "text": "Ново проучване за вредите за здравето, причинени от прахови частици, ги оценява като далеч по-значителни от възприетите досега от експертите.\n\r\nПрез миналата седмица кардиолози, физици и химици от университета в Майнц и Института по химия \"Макс Планк\" отбелязаха пред специализираното издание European Heart Journal, че само в Европа близо 800 000 смъртни случая годишно се дължат на замърсяването на въздуха. 8,8 милиона допълнителни смъртни случаи в световен мащаб се дължат на емисиите на вредните емисии, обобщава германският седмичник \r\n\r\n                    \n                    \n\r\n\r\n\r\n ", "date": "2019.03.29", "title": "Мръсният въздух се оказа по-голям убиец от цигарите"}
{"url": "https://www.dnes.bg/mish-mash/2019/03/29/hrytkata-brand-koito-otkri-lipsvashta-ot-20-g-kartina-na-pikaso.405693", "text": "Когато полицията се провали в търсенето на безценно откраднато произведение на изкуството, на помощ идва Артър Бранд. Наричат го \"Индиана Джоунс на арт света“,  тъй като благодарение на него, много творби, които са смятани за унищожени, отдавна изгубени или които са били откраднати от музеи, са били върнати обратно.\r\nСред ударите му са бронзова статуя на кон, притежавана от Хитлер, мозайка на 1600 години, струваща близо 10 млн. евро и безброй картини на Реноар, Ван Гог и Салвадор Дали.  \n\n\r\nПоследният успех на Браун е отдавна открадната творба на Пикасо, която днес струва близо 25 милиона евро.\r\nПрез 1936 година Пабло Пикасо среща хипнотизиращата Дора Маар – една от любовниците, която оставила най-голям отпечатък в живота на художника. Две години по-късно рисува \"Портрет на Дора Маар“, който виси на стената му до деня на смъртта му през 1973 г.\r\n                    \n                    \n                След това картината попада в ръцете на арабски шейх, който преценява, че най-подходящото място за творбата, която по онова време струва около 4 млн. евро, е неговата яхта. Само че на нея се качват крадци, които обират каквото намерят. Със себе си взимат и картината на Пикасо.\r\nПолицията във Франция започва разследване, но удря на камък. Обявяват дори награда, но никой не се появява с картината. Така от 1999 г. насам \"Портрет на Дора Маар“ се смята за изгубена. Но това заключение на властите не спира детективския нюх на Артър Бранд.\r\nПреди четири години той дочува, че \"картина на Пикасо, открадната от кораб“ се намира някъде в Холандия. По това време обаче той все още не знае за кое от многото откраднати произведения на Пикасо става дума.  Така \"Индиана Джоунс на арт света“ се впуска в ново приключение.\r\nСлед няколко години и множество следи, които не водят никъде, Браун разбира, че картината е именно онова произведение на изкуството, откраднато от яхтата на арабския шейх. Той вече знае, че търси \"Портрет на Дора Маар“, който, подобно на съдбата на много картини, \"циркулира“ из черния пазар, като заплащане за голямо количество наркотици или уреждане на сметки. За тези почти 20 години, платното е минало през ръцете на поне 10 собственика, а състоянието му най-вероятно е започнало да се влошава.\r\nВ началото на март двама представители на богат бизнесмен се свързват с него и му казват, че техният шеф се е сдобил с картината. Той си мислел, че картината на Пикасо е част от легитимна сделка. Да, сделката наистина била валидна, но начина на плащане – не. Бранд знаел, че трябва да се намеси веднага, за да не бъде произведението на изкуството погълнато обратно от подземния свят. Няколко дни по-късно двамата мъже се появяват на вратата с нещо, опаковано в черен плик за боклук. Оказва се \"Портрет на Дора Маар“.\r\n\"За една вечер я окачих на стената си и имах най-скъпия апартамент в Амстердам“, казва Артър Бранд.\r\nНа следващия ден дошъл експертът, който трябвало да прецени дали картината наистина е на Пикасо. Заедно с него бил и бившият детектив от Скотланд Ярд, Дик Елис, който сега е представител на застрахователната компания, в чиито ръце е оставена картината. Самият Елис също е помогнал за откриването на ценни произведения на изкуството, включително \"Викът“ на Едуард Мунк, откраднат от Националната галерия в Норвегия през 1994 г.\r\nОказва се, че картината наистина е на Пикасо. Съдбата й от тук нататък още не е ясна, но със сигурност е в по-добри ръце от тези на престъпниците от черния пазар.\r\nНо как Артър Бранд си печели наименованието Индиана Джоунс на арт света“?\r\nНеговите методи са прости, но изключително успешни. Артър е спокоен и търпелив човек, който преследва набелязаните творби с години и пътува по целия свят, за да ги открие. Често се обажда на престъпниците и им казва, че знае, че имат откраднато произведение на Ван Гог или някой друг художник. Разбира се, те затварят телефона с оправданието, че не знаят за какво говори. Няколко дни по-късно обаче се обаждат отново.\r\nОбясняват, че нямат нищо общо с първата кражба и са получили картината като заплащане, но сега нито могат да я ползват за нещо, нито да я върнат. А страхът от разследване е голям и те са готови да направят каквото и да било, само за да се отърват от нея. Бранд обещава, че ще предаде творбата на полицията, но ще запази анонимността на хората, които са я предали. Така в крайна сметка всички са щастливи.\r\n\"Всички казват, че съм като Индиана Джоунс, но аз по-скоро съм като инспектор Жак Клузо, казва Бранд. - Представят ме като най-добрият детектив, който успява да намери \"Конете на Хитлер“, но всъщност съм един глупак, който следва винаги грешната следа, преди най-накрая да стигне до щастливата развръзка.“\r\nБранд си признава, че богаташите често му се смеят, защото пътува по света с автобус. Няма скъпо жилище, нито скъп телефон. Но понякога именно в тези евтини автобуси, той пренася най-скъпите си открития. Веднъж е заснет, докато носи картина на Салвадор Дали, струваща 1,5 милиона евро в зелен градски автобус, който трябвало да го отведе в галерията.\r\n\"Парите не ме интересуват. И именно за това мога да накарам всеки да ми се довери. Защото не мога да бъда подкупен“, обяснява Бранд, който работи не само с полицията, но и с престъпници, бивши нацисти и крадци.\r\nЗанаята си детективът краде от Майкъл Ван Рижн, който някога е бил отговорен за 90% от кражбите на произведения на изкуството, преди да стане част от полицията и да разкрие тайните на подземния свят. \r\nИмето на Бранд нашумява през 2006 г., когато открива страници от 1700-годишното Евангелие от Юда на черния пазар.\r\nСледващият му голям удар са бронзовите скулптури на коне на Джоузеф Торак, които струват близо 3 млн. евро. Наричат ги „Конете на Хитлер“, защото те стояли на стълбите на Райхсканцеларията. Всички смятат, че са унищожени в бомбандиривките над Берлин, но през 2014 г. Бранд гледа документален филм и осъзнава нещо. Конете са преместени малко преди фюрера да се самоубие, което означа, че може и да са оцелели. Отнема му две години да открие бронзовите скулптури измежду редица други произведения на изкуството, скрити в нацистки бункер.\r\nСега Артър Бранд продължава със своето пътуване по света в търсене на отдавна изгубени творби. Кое от начинанията му ще се увенчае с успех предстои да разберем.", "date": "2019.03.29", "title": "\"Хрътката\" Бранд, който откри липсваща от 20 г. картина на Пикасо"}
{"url": "https://www.dnes.bg/cars/2019/03/29/kia-predstavi-novoto-mohave.406042", "text": "Компанията KIA ще представи по време на стартиращото днес автомобилно изложение в Сеул два концептуални кросоувъра. Първият от тях дава представа как ще изглежда следващото поколение на Mohave, а вторият е компактен модел, който ще се предлага в цял свят на достъпна цена.\n\r\nПрототипът Mohave Masterpiece трябва да даде представа за това как новите стилистични решения и технологии на корейския производител ще бъдат адаптирани към големите всъдеходи. Предната част на концепта предлага ново виждане за стила \"нос на тигър\", като в случая диодните фарове са интегрирани в решетката на радиатора.\r\nТехническите характеристики на всъдехода засега остават тайна, същото важи и за сроковете, в които серийното Mohave трява да се прояви на пазара. Според специалисти, това ще стане в края на 2020 г.\r\n                    \n                    \n                Другият модел - KIA SP Signature, представлява еволюция на миналогодишния концепт SP. Серийната версия на автомобила ще се превърне в глобален модел, като ще бъде представена до края на годината. Очаква се тя да получи името Tusker, като ще се настани най-ниското в гамата кросоувъри на марката и ще се предлага на достъпни цени.\r\n", "date": "2019.03.29", "title": "KIA представи новото Mohave"}
{"url": "https://www.dnes.bg/eu/2019/03/29/ek-sys-syjalenie-veroiatno-e-london-da-napusne-es-na-12-april.406058", "text": "Европейската комисия изрази съжаление за днешното решение на британския парламент, се посочва в изявление на институцията след третото отхвърляне на споразумението за оттегляне на Великобритания от ЕС. \n\nОтбелязва се, че Европейският съвет прие на 22 март решение, според което сега следва Великобритания да напусне без споразумение на 12 април. Великобритания трябва да посочи какво следва преди тази дата и да го съобщи на Европейския съвет, пояснява ЕК.\r\nДнес възможността за раздяла без сделка изглежда вероятна. ЕС се подготвя за това от декември 2017 г. и е напълно готов за това развитие, се допълва в изявлението. Комисията добавя, че оттегляне на Великобритания без споразумение може да се очаква в полунощ на 12 април.\r\nЕС ще остане единен. Ползите от споразумението за оттегляне, включително преходният срок, няма да бъдат заменени при никакви обстоятелства при напускане без споразумение. Частични споразумения не са възможни, заявява ЕК.", "date": "2019.03.29", "title": "ЕК със съжаление: Вероятно е Лондон да напусне ЕС на 12 април"}
{"url": "https://www.dnes.bg/politika/2019/03/29/abv-otiva-na-evrovota-sys-staroto-ime-na-bsp.406048", "text": "АБВ ще се яви на евроизборите със старото име на БСП - \"Коалиция за България\". Това става ясно от съобщение на АБВ, изпратено до медиите, в което се посочва кога ще бъде представена коалицията за явяване на предстоящите избори за европарламент.\r\nПредседател на Коалиция за България ще бъде лидерът на АБВ Румен Петков. Коалицията ще бъде сформирана от 7 партии.\r\nОт 1999 г. до 2013 г. БСП и други по-малки партии използваха името \"Коалиция за България\". След това тогавашният червен шеф Михаил Миков прекръсти коалицията на \"БСП – Лява България\".\r\nПосле пък настоящата соцлидерка Корнелия Нинова смени името на коалицията \"БСП за България\".", "date": "2019.03.29", "title": "АБВ отива на евровота със старото име на БСП"}
{"url": "https://www.dnes.bg/world/2019/03/29/baba-super-geroi-ne-izpitva-bolka-niama-rani-i-belezi.405884", "text": "Представяте ли си свят, в който не изпитваме болка, а раните ни зарастват без да остават белези? Навярно звучи като история от комикс на Marvel, но всъщност е истина. Мутирал ген превръща пенсионерка в Шотландия в истински супер герой.\r\nНаучна статия публикувана в British Journal of Anaesthesia описва живота на 71-годишната Джо Камерън, която оцелявала дори и след животозастрашаващи ситуации. \r\nВъзрастната дама за първи път привлича вниманието на докторите, когато на 65 години отива в болницата, за да търси помощ за проблем с тазобедрената кост. Оказва се, че тя е силно засегната от артрит и трябва да бъде сменена. След втората операция, болката би трябвало да е толкова силна, че да прикове госпожа Камерън към инвалидна количка поне за известно време. Но това не се случва. Възрастната дама не изпитва нищо.\r\n                    \n                    \n                Озадачените лекари решили, че трябва да изследват задълбочено тази аномалия. В своето проучване те пишат: \"Тя често се наранява или изгаря тежко кожата си, без да трепне. Често помирисва плътта си след като е изгорена преди дори да забележи, че е ранена. А всичко по кожата й зараства бързо и дори без да оставя белег.“\r\nДжо Камерън дори си хапвала изключително люти ччушлета с блажена усмивка на уста.\r\n\"Преди години не смятах, че има нещо необичайно в това, че почти не чувствам болка. Мислех си, че е нормално. Сега, когато научавам, че това е генетична мутация се изненадвам толкова, колкото и всички останали“, казва 71-годишната жена пред The Independent.\r\nСпоред учените от университета в Лондон и тези в Оксфорд, става дума за две мутации. Първата е на гена FAAH, който е свързан с централната нервна система и играе голяма роля в изпитването на болка, паметта и настроението на човек. Върху него влияят съставките на канабиса.\r\nВторият мутирал ген преди е смятан от учените за ненужен, тъй като нямал видимо приложение. Така нареченият Faah-Out служи като електрически ключ на  FAAH и в случая на госпожа Камерън го изключва, спирайки болката.\r\nОсвен че раните й заздравяват бързо и не изпитва болка, възрастната жена отбелязва и нула точки на тестовете за тревожност и депресия. Самата тя признава, че никога не изпада в паника, дори и в опасни ситуации, като катастрофа.\r\nЕстествено, госпожа Камерън си има своя Криптонит. Тъй като генът е мутирал, тя често забравя различни дребни неща, като да си вземе ключовите например или дори да изгуби линията на мисълта си.\r\nТова откритие може да помогне на учените да създадат нов вид лекарства, които да редуцират болката при пациентите след операция и да помогнат раните им да заздравеят бързо и без да оставят следа.\r\nВ наши дни, дори и с напредналата медицина, след тежки операции хората все пак изпитват болка, въпреки че им биват давани десетки обезболяващи. \r\n ", "date": "2019.03.29", "title": "Баба супер герой – не изпитва болка, няма рани и белези"}
{"url": "https://www.dnes.bg/notifikacii/2019/03/29/58-godishen-myj-e-ubit-sled-zapoi-vyv-varnensko-selo.406010", "text": "Труп на 58-годишен мъж бе открит в двора на негов съселянин, с когото пили заедно през изминалата нощ, съобщиха от Апелативната прокуратура във Варна.\n\r\nСмъртният случай е станал в село Китка. На мястото на убийството се прави оглед. Все още не са ясни причините, при които е настъпила смъртта. Полицията издирва и убиеца. Тялото на възрастния мъж е откарано за аутопсия в града. \r\nРазследването е поверено на ръководството на Варненската окръжна прокуратура.", "date": "2019.03.29", "title": "58-годишен мъж е убит след запой във Варненско село "}
{"url": "https://www.dnes.bg/cars/2019/03/29/nova-pridobivka-v-sofiia-zariadna-stanciia-za-e-avtomobili.406002", "text": "\n\r\nСофия се сдоби с нова зарядна станция за автомобили, съобщи пресцентърът на Столичната община. \r\nСтанцията е съвсем в центъра, на ъгъла на ул. \"Московска\" и ул. \"11 август\". Зарядната станция бе открита от зам.-кметовете Дончо Барбалов и Йоана Христова. \r\nОт Общината посочват, че всички автомобили на пазара могат да бъдат заредени на станцията. \r\nЗа 40 минути водачите могат да заредят 20% от капацитета на батериите на колите с нулеви вредни емисии. За пълен заряд на батериите са необходими пет часа.", "date": "2019.03.29", "title": "Нова придобивка в София: Зарядна станция за е-автомобили"}
{"url": "https://www.dnes.bg/obshtestvo/2019/03/29/zavryshtaneto-na-semeistvo-henri-s-angliiskata-bira-pod-bylgarskoto-nebe.405973", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Домашната бира и семейното щастие вървят ръка за ръка за една предприемчива българка и английският й съпруг. Те заменят Лондон за Стара Загора и отварят работилница за бира. \n\r\nЛюбка заминава за Великобритания в края на 2010 година, за да търси реализация в сферата на графичния дизайн. Тя обаче остава генерално разочарована от англичаните. Пет години по-късно, задно със съпруга си Робърт, с когото се запознава във Варна, поглеждат към България. Окончателното решение да напуснат Лондон взима той.\n\r\nВсичко започва когато Любка решава да подари на мъжа си оборудване за приготвяне на домашна бира. С времето той се усъвършенства и навлиза в занаята. Съседите на семейство Хенри в Източен Лондон оценяват уменията на Робърт и искат да купуват бира от него.\n                    \n                    \n                \r\n\"Докато живеехме там виждахме разликата в качеството на живот, който България предлага - свободата, истинската сезонна храна и много други предимства\", обяснява пред  Любка Хенри.\n\r\nНяколко месеца след сватбата двамата тръгват на европейско пътешествие, което завършва в Стара Загора. И така вече 4 години. Трудности в началото не липсват. Посрещнати са негативно от някои хора, но това не ги разколебава и не след дълго мечтата им се осъществява. \n\r\n\"Искаме нашата дъщеря, а дай Боже да има и още едно детенце, да израсне тук. Искаме да бъде възпитана в българския дух. Да има свободата лятото да играе на село, да я водим на море, планина - нещо, което много трудно може да се случи в Англия\", сподели още Любка.\n\r\nДвамата с Робърт правят бира и преподават у нас повече от 4 години. А домашната жива бира отнема 3-4 седмици, за да бъде готова за пиене.", "date": "2019.03.29", "title": "Завръщането на семейство Хенри... С английската бира под българското небе"}
{"url": "https://www.dnes.bg/obshtestvo/2019/03/29/pensionerite-vzemat-velikdenskiia-bonus-ot-8-april.405992", "text": "Изплащането на пенсиите за април от Националния осигурителен институт ще започне на 8 април и ще приключи на 22 април, съобщиха от НОИ.\nЗаедно с пенсиите ще бъде изплатена и еднократна допълнителна сума от 40,00 лева на 1 322 300 пенсионери, на които пенсията или сборът от пенсиите, заедно с добавките и компенсациите към тях, е в размер до 348,00 лева включително. Толкова е размерът на линията на бедност за тази година.\r\nИзплащането на сумите чрез пощенските станции ще бъде извършено според график, който ще бъде предварително обявен във всяка една от тях.\r\nПреводите на априлските пенсии по сметките на пенсионерите, които получават парите си по банков път, ще бъдат извършени на 8 април.\r\n ", "date": "2019.03.29", "title": "Пенсионерите вземат \"великденския бонус\" от 8 април"}
{"url": "https://www.dnes.bg/sofia/2019/03/29/vremenno-se-promenia-marshrutyt-na-avtobus-72.405991", "text": "Временно се променя маршрутът на автобусна линия №72. Това съобщиха от пресцентъра на Столична община.\n\n\r\nОт 10.00 часа днес до 24.00 часа на 30 март 2019 г. временно се променя маршрутът на автобусна линия №72, както следва: (в посока към ж.к. „Западен парк“) от ул. „Николай Коперник\" надясно по бул. „Шипченски проход“ наляво по ул. „Иван Димитров-Куклата“, наляво по ул. „Гео Милев“, надясно по ул. „Атанас Узунов“ и по маршрута си, двупосочно.\n\r\nРазкриват се временни спирки:\r\n- на ул. „Николай Коперник“ преди бул. „Шипченски проход“ в посока към ж.к. „Западен парк“;\r\n- на ул. „Гео Милев“ преди ул. „Атанас Узунов“ в посока към ж.к. „Западен парк“;\r\n- на ул. „Гео Милев“ след ул. „Атанас Узунов“ в посока към „Плиска“.\r\nВ променения участък от маршрута автобусите ще спират на съществуващите спирки:\r\n- с код 0719 и 0720 „НУ ЗА ТАНЦОВО ИЗКУСТВО“ – за ТМ линия № 20;\r\n- с код 0687 и 0689 „Ж.К. СЛАТИНА“ – автобусни;\r\n- с код 2006 и 2007 „УЛ. КОСТА ЛУЛЧЕВ“ – автобусни;\n                    \n                    \n                \r\nЗакриват се спирки:\r\n- 0402 „БУЛ. ШИПЧЕНСКИ ПРОХОД“;\r\n- 1904 и 1905 „УЛ. ГЕО МИЛЕВ.", "date": "2019.03.29", "title": "Временно се променя маршрутът на автобус №72 "}
{"url": "https://www.dnes.bg/technology/2019/03/29/evropa-izostava-tehnologichno-i-tova-e-iasno-vidimo.405988", "text": "Технологичното изоставане на ЕС е видимо, тъй като в Топ 20 на високо технологичните компании в света има девет китайски и 11 американски компании. Това заяви пред Иванина Манчева – консултант и издател на Economix.bg. \r\n„Проблемът на ЕС в годините след кризата е, че показва повече признаци на дивергенция, отколкото на конкуренция“, коментира тя. \"Що се отнася до Централна и Източна Европа, страните в този регион вече не представляват толкова голям инвестиционен интерес, какъвто имаше преди световната финансова криза\". \r\n                    \n                    \n                Едновременно със спора около сделката между Alstom и Siemens бе публикуван доклад на германска икономическа група, която за първи път описва Китай като системен конкурент, припомни Манчева. За първи път се обръща целенасочено внимание, че Китай формира конкурентните си предимства за сметка на по-ниски трудови стандарти, по-ниски стандарти за защита на околната среда и за сметка на държавни помощи и субсидии. \r\nВсичко за протекционистките мерки и засилването на ролята на правителствата в ЕС  - \r\n", "date": "2019.03.29", "title": "Европа изостава технологично и това е ясно видимо "}
{"url": "https://www.dnes.bg/evroizbori-19/2019/03/29/gerb-i-sds-zaedno-na-evrovota-obshtiiat-oponent-e-iasen-bsp.405983", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГЕРБ и СДС подписаха споразумение за съвместно явяване на евроизборите през май месец. Така в листата ще има двама от редиците на СДС - Александър Йорданов и Илия Лазаров. \n\r\nСпоред лидерът на СДС Румен Христов шестият в листата Александър Йорданов е подходящ избор. \n\r\n\"Да не забравяме кой е основният опонент на СДС и ГЕРБ. Това е БСП. Той има дълга борба със социалистическата партия. Така че, когато става дума за премерване на сили между дясното и лявото, Йорданов би бил много полезен\", посочи лидерът на СДС Румен Христов.\r\n\n\r\nХристов допълни, че не вижда нищо лошо в това всеки да изразява позициите и недоволствата си.\n                    \n                    \n                \r\nЛидерът на СДС заяви, че Йорданов не е отстъпил на позициите, които отстоява толкова години и е останал верен на партията. Именно това са качествата, с които е спечелил доверието за представител в листата за евровота.\n\r\nОтносно скандала с апартаментите, заради който Цветан Цветанов напусна Народното събрание, Христов бе категоричен, че това няма да повлияе на СДС и избирателите.\n\r\nЗапитан за бъдещи опити за съдействие с други партии, той отговори, че за местните избори имат взето решение местните структури да решават с кого е най-добре да участват.\n\r\nХристов допълни, че опитът на Йорданов е нещо ценно, а и според него в Европейския парламент ще има достатъчно млади хора.\n\r\n\"Недопустима е намесата на чужда държава в нашата родина\", настоя лидерът на СДС пред\r\nотносно Закона за вероизповеданията.", "date": "2019.03.29", "title": "ГЕРБ и СДС заедно на евровота: Общият опонент е ясен – БСП"}
{"url": "https://www.dnes.bg/evroizbori-19/2019/03/29/cvetanov-vyn-ot-ns-moralen-akt-ili-politicheski-falsh.405975", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Морален акт или политически фалш е излизането от парламента на Цветан Цветанов? Според БСП - по-скоро второто. От ГЕРБ обаче не се забавиха и попитаха доколко достойно е това Елена Йончева, която също е с повдигнато обвинение, да повежда червените към Европа. И още - защо тя все още стои в българския парламент.\n\r\nСоциалистите са категорични, че новият председател на ПГ на ГЕРБ Даниела Дариткова е верен последовател на Цветанов и с нея нямало да се промени нищо.\n\n\n\n До изборите остават по-малко от два месеца, а ще успеят ли двете основни партии да се възстановят от скандалите.\n                    \n                    \n                \r\n\"Едва ли има човек, който си мисли, че случващото се е нещо различно от политически театър. Все пак Цветанов остава и запазва своята партийна власт. Нека бъде ясно обаче едно - той трябваше да поеме отговорност за действията си и да напусне политиката, а не да се превърне в жертва\", отсече в студиото на \"България сутрин\" депутатът от БСП Александър Симов.\r\nА дали партията ще се върне в парламента, зависи от дебатиране между колегите, но на този етап няма да влязат в залата за гласуването на рокадата на ГЕРБ. Той обясни, че депутатите от БСП живеят трудно без заплати, но се справят.\n\r\nПред  журналистът Кристина Кръстева пък допълни, че действията на социалистите противоречат на думите им, тъй като те отсъстват от Народното събрание от 17 февруари, но в същото време не са напуснали политиката.\n\r\n\"Не бих искала да взимам страна, но подобни \"морални и чисти етикети\", каквито например се лепят на Елена Йончева, сякаш не ми изглеждат правдоподобни\", допълни тя.\r\nСпоред Симов, не може обвиненията срещу Йончева и Цветанов да се сравняват. \"Проверки да направят към всички\". \"Защо на ГЕРБ толкова много пречи образа на Елена Йончева?\", попита той.\n\r\nПрипомняме, че председателят на ПГ на ГЕРБ сам поиска да напусне парламента заради скандала с апартаментите на властта. Той избухна, след като стана ясно, че Цветанов е купил апартамент в столичния квартал \"Изток\" на цена, много по-ниска от пазарната.\n\r\nНовият председател на ПГ на ГЕРБ ще бъде д-р Даниела Дариткова, а Цветанов ще продължи да бъде заместник-председател на ГЕРБ и ще е начело на предизборния щаб на партията за евроизборите.\n\r\n\n\r\n ", "date": "2019.03.29", "title": "Цветанов - вън от НС: Морален акт или политически фалш?"}
{"url": "https://www.dnes.bg/eu/2019/03/29/byrkotiiata-brexit-sledva-nov-nelep-epizod-ot-psihodramata.405981", "text": "Brexit е основна тема за британския печат днес - деня, в който бе планирано Великобритания да напусне Европейския съюз. Разводът бе отложен, след като британският парламент отхвърли на два пъти договореното от премиера Тереза Мей споразумение с ЕС, а следобед предстои трето гласуване на сделката.\n\r\nДокато членовете на британския парламент безуспешно опитваха в сряда да намерят изход от \"тресавището на Brexit\", ние приканихме нашите читатели да дадат своя отговор на въпроса какви да бъдат занапред връзките между Обединеното кралство и ЕС, пише днес в. \"Файненшъл таймс\", цитиран от БТА.\n\r\nОтзовалите се в анкетата над 7600 читатели е трябвало да подберат измежду всички варианти за Brexit онези, които смятат за \"приемливи\". Над 70 на сто от респондентите са се обявили за отменяна на действието на член 50 (тоест за оставане в ЕС) - опция, която бе пета по популярност сред т. нар. индикативни гласувания на депутатите със 184 гласа \"за\" при 293 \"против\". Вторият по популярност избор на читателите на деловия вестник е нов референдум с 65 на сто подкрепа, който вариант събра най-много гласове в Камарата - 268 \"за\" срещу 295 \"против\". Излизането от ЕС по схемата \"Единен пазар 2.0\" (тоест оставане на митническия съюз и единния пазар на ЕС) е сметнато за приемливо от 38 на сто читателите, докато парламентаристите отхвърлиха това с 188 срещу 283 гласа. А планът на лейбъристите и вариантът Brexit без сделка имат одобрението на едва 7 и 11 процента от анкетираните. Камарата на общините също отхвърли Brexit без сделка със 160 \"за\" и 400 \"против\", припомня \"Файненшъл таймс\".\n\n\n\r\n                    \n                    \n                В друга публикация на вестника, цитирана от ТАСС, се посочват четирима най-вероятни кандидати за поста лидер на Консервативната партия след обещаната оставка на Тереза Мей. Това са бившият външен министър Борис Джонсън, бившият министър за напускането на ЕС Домиинк Рааб, настоящият външен министър Джереми Хънт и министърът на околната среда Майкъл Гоув. Според \"Файненшъл таймс\" мнозинството от консерваторите в парламента предпочитат прагматичния Гоув, а в надпреварата за лидерския пост след излизането от ЕС може да се намесят и други политици, вкл. Елизабет Тръс, главен секретар на хазната.\n\r\nВ. \"Дейли телеграф\" признава, че Brexit е бъркотия, но прогнозира, че нови избори биха влошили нещата още повече. Вместо да сияе в триумф, премиерът Тереза Мей ще прекара днешния ден в отчаяни молби към членовете на парламента да гласуват още веднъж по нейната версия за напускане на ЕС. Някои привърженици на Brexit неохотно обещаха подкрепа, но един депутат заяви, че ще гласува за сделката на Мей, само ако му пъхнат дуло на пистолет в устата, пише изданието.\n\r\nВ. \"Таймс\" предрича, че на Великобритания предстои да прекара още една година в ЕС, ако членовете на Камарата на общините откажат днес да одобрят централната част от сделката на Мей, тоест само споразумението за оттегляне. В случай че днес - датата, на която кралството трябваше да излезе от ЕС - мнозинството от депутатите гласува \"за\", това е необходимо условие за удължаване на процеса по активирания член 50 от Лисабонския договор. \n\r\nДемонстранти, водени от Найджъл Фараж, обаче ще се съберат около сградата на парламента, лидерът на лейбъристите Джереми Корбин и северноирландските юнионисти са против подобно развитие, така че гласуването едва ли ще бъде успешно. А лидерите на страните от ЕС са готови да принудят Лондон да приеме още до една година отсрочка или да напусне без сделка, отбелязва \"Таймс\".\n\r\n\"Гардиън\" пише саркастично, че заради поредния хаотичен ден около Brexit европейският печат и коментаторите сякаш са включили телевизорите, взели са пуканки и са седнали да гледат следващия нелеп епизод от британската психодрама с примеси на неверие и покорство.\r\n ", "date": "2019.03.29", "title": "Бъркотията Brexit: Следва нов нелеп епизод от психодрамата"}
{"url": "https://www.dnes.bg/evroizbori-19/2019/03/29/v-otbora-na-borisov-i-maratonki-i-tokcheta-i-podkovani-botushi.405996", "text": "Вицепремиерът Томислав Дончев заяви, че няма разделение и различни отбори в ГЕРБ.\n\n\"В ГЕРБ има само един  отбор - отборът на Борисов, и затова сме силни. В този отбор, разбира  се, има и маратонки за дълго бягане, има и обувки с високи токчета,  имаме и, ако е необходимо, и подковани ботуши, има всичко в отбора, но  сме един отбор\", заяви още Дончев в отговор на въпрос. Той определи  коментарите за разделение - за групи, подгрупи, като спекулации, предаде БТА.\r\nСпоред Дончев ефект от напускането на парламента на Цветан Цветанов на евровота ще има.\r\n\"Всяка подобна сензация има ефект, но предвид факта, че следваме сурови и тежки стандарти за поемане на отговорност, ефектът може и да е със знак плюс\", коментира Дончев след участието си във форум за еврофондовете.\r\n                    \n                    \n                \"Ние, освен да вършим резултатна работа, всеки ден трябва да се борим за доверието на хората, когато то - дали е разклатено или има малка пукнатина в него, ние трябва да вземем необходимите мерки да се възстанови\", коментира още вицепремиерът и допълни, че затова понякога се налага да се правят жертви, включително и трудни, скъпи и болезнени.\r\nПо думите му всеки подобен трус в предизборна ситуация предизвиква вибрации, сензации, въпросът е да се излезе по най-достойния начин от ситуацията, което според него се е случило.\r\nПопитан дали председателят на КПКОНПИ Пламен Георгиев трябва да подаде оставка, вицепремиерът каза, че всеки подобен случай има два компонента - законно и морално, и изтъкна, че за това кое е законно, се произнасят компетентните органи, а кое е морално, е въпрос и на лична преценка. Този въпрос е изключително чувствителен и силен за хората, които са в политиката, каза Дончев.", "date": "2019.03.29", "title": "В отбора на Борисов - и маратонки, и токчета, и подковани ботуши!"}
{"url": "https://www.dnes.bg/stranata/2019/03/29/choveshko-li-e-nasilieto-nad-jivotni-zachestiava.405985", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Граждани организират протест на 30 март срещу зачестилите напоследък случаи на насилие срещу животни. Недоволството е адресирано и към нехуманното отношение към четириногите от страна на кметовете на общини, както и срещу лошите условия в приютите. Сборният пункт за протеста е Министерският съвет, като след това ще има шествие по централните улици на столицата.\n\n\n\r\nПримери за издевателства над животни обаче постъпват от цялата страна, а зоополицията засега трудно успява да реагира на всички сигнали.\n\r\n\"Най-големите проблеми са в Наказателния кодекс и Закона за защита на животните. Нито едното, нито другото не работи. Насилието над животните ескалира навсякъде. Не са виновни само единици хора. Виновни са и кметовете, които нямат програма за овладяване на популацията и грубо нарушават закона. Изкарват кучетата извън населеното място, предполагаме, че ги тровят и по този начин дават пример на своите граждани\", коментира в \"България сутрин\" Ирина Николова от \"Помощ за животните – ДАРА\".\n                    \n                    \n                \r\nТя уточни, че в протеста ще се включат хора от много градове и представители на различни организации.\n\r\nВаня Костова от \"Помощ на животинките в беда\" обясни, че в едно от приетите кучета в спасителния им център, са открити над 80 сачми. Това значи, че някой е използвал животното за мишена.\n\r\nТодорка Георгиева пък ще заведе учениците си на протеста.\n\r\n\"Те знаят, че трябва да се грижим за животните. Виждат как бусове теглят с примки бездомните животни и тичат за помощ, преживяват много\", обясни учителката пред .\n\r\n\r\n ", "date": "2019.03.29", "title": "Човешко ли е? Насилието над животни зачестява!"}
{"url": "https://www.dnes.bg/obshtestvo/2019/03/29/bsp-iska-cacarov-da-razsledva-ima-li-chujda-namesa-u-nas.405993", "text": "БСП поиска главният прокурор да разследва има ли намеса на чужда държава във вътрешните работи на България.\r\nТова заяви лидерът на социалистите Корнелия Нинова, която е свикала днес извънредно заседание на ИБ на партията. \nНа него е бил обсъден въпросът със Закона за вероизповеданията и изявлението на турския външен министър Мевлют Чавушоглу.\r\nБСП се обръща и към президента Румен Радев да наложи вето на закона и да свика КСНС.\r\nРешението на КСНС, с което всички бяхме съгласни, беше да се намери вариант да се спре финансирането на вероизповеданията в България от чужди държави, а приетият закон отсрочи задълженията на мюфтийството и остави външното финансиране, тоест и волята на КСНС е подменена, посочи Нинова, цитирана от БТА.\r\n                    \n                    \n                Социалистите искат премиерът Бойко Борисов да отговори \"кой, кога и по какъв начин е въздействал върху правителството и защо той се е съгласил\".\r\nБСП се обръща и към \"Обединените патриоти\" с апел да напуснат веднага правителството. В противен случай, участвайки с министри в този кабинет, това ще означава, че одобряват тази политика, посочи Нинова.\r\nТя допълни, че изявлението на ДОСТ, че искат обявяване на турско малцинство, изявленията на турския външен министър и мълчанието на Бойко Борисов са заплаха за националната сигурност и за етническия мир в България.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2019.03.29", "title": "БСП иска Цацаров да разследва има ли чужда намеса у нас "}
{"url": "https://www.dnes.bg/politika/2019/03/29/vliiala-li-e-turciia-za-prokarvaneto-na-zakona-za-veroizpovedaniiata.405998", "text": "Думите на външния министър на Турция Мевлют Чавушоглу, че Анкара се е намесила във вътрешните ни работи предизвика разнопосочни мнения в парламента. \n\n\n\r\n\"Обединени патриоти\" поиска изслушване на външния ни министър Екатерина Захариева заради казуса. Валери Симеонов определи изказването като поредна провокация, а Волен Сидеров настоя, че външно министерство трябва да поиска обяснение от Турция. Той предположи и че премиерът Борисов ще вземе отношение по въпроса.\n\r\nДосегашният шеф на ПГ на ГЕРБ Цветан Цветанов пък категорично отрече да е имало влияние от страна на Турция за закона за вероизповеданията. Лидерът на ДПС Мустафа Карадайъ също заяви, че няма информация за такова нещо.\n                    \n                    \n                \r\nВ публична реч външният министър на южната ни съседка Мевлют Чавушоглу е заявил, че Турция е била принудена да се намеси и се наложило България да внесе промени в закона за вероизповеданията. В изявлението си в центъра за обществено образование Чавушоглу каза още, че Анкара \"ден и нощ работи за интересите на турските общности в чужбина и това е един от приоритетите на външната политика на страната\".\n\r\nВчера парламентът пък прие окончателно поправките в закона за вероизповеданията, с които се разсрочиха за 10 години задълженията на Главното мюфтийство.\n\r\n\"Турция постоянно си прави някакви провокации, както беше с турските учебници, в които България беше включена в границите на Турция. Както беше с изявленията на Ердоган на предизборен митинг, че са му близки до сърцето региони като Кърджали. Това са едни непрекъснати сондажи на турската държава по отношение на жизнеността на инстинкта за самосъхранение на България\", коментира Валери Симеонов.\n\r\nТой настоя и че приетите текстове в Закона за вероизповеданията са национално предателство, тъй като се е позволило на вероизповеданията да получават финансиране от чужбина. \n\r\nСпоред Волен Сидеров пък външно министерство трябва да реагира и да поиска обяснение от турския посланик, за да се види какво е изказването на външния им министър. Той обаче призова да се приложи същата строгост, както и към руските изказвания. \n\r\n\"Ако беше руски министър, сега щеше всичко да гърми. Но понеже е турски, там сме по-снишени, но се надявам  МВнР да бъде строго и справедливо както към руските изказвания. Да не ги делим на руски, турски, американски. На всички, които засягат българското достойнство, да отговорим като достойна държава\", добави лидерът на \"Атака\".\n\r\nЦветан Цветанов пък категорично отрече да е имало намеса от страна на Турция.\n\r\n\"По никакъв повод не съм чувал позиция от страна на Турция по темата за Закона за вероизповеданията. В политиката всеки има правото да прави своите изказвания и да бъде чут от избирателите си\", каза той.\n\r\nЦветанов добави и че основната цел на текстовете е била да се ограничи възможността за финансиране на вероизповеданията от чужди държави.\n\r\n\"Нямам информация да има такава намеса. Но в неделя в Турция има избори\", отбеляза Карадайъ.\n\r\nПопитан дали изказването на Чавушоглу има връзка с вота, Карадайъ лаконично отговори, че той посочва само фактите.", "date": "2019.03.29", "title": "Влияла ли е Турция за прокарването на Закона за вероизповеданията?"}
{"url": "https://www.dnes.bg/technology/2019/03/29/vashington-obviniava-facebook-v-diskriminaciia-pri-reklami.405995", "text": "Американските власти обвиняват Facebook в продажбата на целенасочена, дискриминационна реклама, която нарушава американския закон за справедливо жилищно настаняване (т. нар. Fair Housing Act). Регулаторите в САЩ преразглеждат и дали рекламите, поставени от Twitter Inc. и Google на Alphabet Inc. също дискриминират хората, търсещи място за живеене.\r\n\r\n                    \n                    \r\n\r\n\r\n\r\n ", "date": "2019.03.29", "title": "Вашингтон обвинява Facebook в дискриминация при реклами"}
{"url": "https://www.dnes.bg/politika/2019/03/29/na-proshtavane-cvetanov-razgovaria-s-vsichki-grupi-v-ns.406001", "text": "В последния си ден като депутат Цветан Цветанов направи среща с всички парламентарни групи. Още в началото на пленарния ден депутатите приеха оставката му като народен представител и шеф на парламентарната група на ГЕРБ.\n\r\nСлед последната си среща си с ДПС той обясни, че е разговарял с всички партии, тъй като са работили заедно по законопроекти и са стигали все пак до някакъв консенсус. Той обяви и че депутатът от ГЕРБ Пламен Нунев ще оглави вътрешната комисия в парламента и ще заеме овакантеното от него място.\n\r\n\"Исках да благодаря на колегите, въпреки че в някои моменти може би сме се обиждали и сме стигали до крайности. Но в политиката го има и това. Преди всичко трябва да запазим човешкия си облик и като се видим на улицата, не да си хвърляме нападки, а да можем да си говорим за живота\", коментира той.\n\n\n\r\n                    \n                    \n                Лидерът на ДПС Мустафа Карадайъ пък заяви и че занапред се надява и с Цветанов, и с ГЕРБ, и с другите партии да има добър диалог в името на страната.\n\r\n\"Цветанов не излиза от политиката. Той си остава заместник-председател на ГЕРБ. Ние винаги сме смятали, че между основните политически партии трябва да има диалог\", каза той.\n\r\nСлед срещата между Цветанов и Патриотите по-рано Волен Сидеров също обеща да се запазят добрите отношения и диалогът. Валери Симеонов пък не пожела да коментира срещата си с втория в ГЕРБ и обясни, че разговорът е бил личен.\n\r\nНакрая Цветанов обясни, че е щял да се срещне и с Корнелия Нинова, но отбеляза, че социалистите не са в парламента.\n\r\n\"Нека да гледаме сериозно на политиката и призовавам БСП просто да спре с този популизъм. Мястото на народния представител е тук. Дори да не ти се приемат текстовете, ти трябва да ги защитаваш, да даваш своите аргументи. Много е лесно да си само като посетителска група в българския парламент, при положение, че си народен представител\", критикува той левицата.\n\r\nЦветанов обвини и президента Румен Радев, че от 2018 не е свикван КСНС.\n\r\n\"Дали харесва, или не политиците, които са в българския парламент, няма никакво значение. Българските избиратели са тези, които определят каква да бъде конфигурацията и какви да бъдат представителите както в парламента, така и в президентството. Трябва да има общ език\", отсече той.\r\n ", "date": "2019.03.29", "title": "На прощаване: Цветанов разговаря с всички групи в НС"}
{"url": "https://www.dnes.bg/temida/2019/03/29/osydiha-19-dushi-v-kazanlyk-za-syjitelstvo-s-nepylnoletni.405997", "text": "19 души бяха осъдени по обвинение за съжителство с непълнолетни, съобщиха от прокуратурата.\n\r\nЗа първото тримесечие на 2019 г. Районна прокуратура-Казанлък е внесла за разглеждане от съда общо 15 прокурорски акта срещу 19 лица за престъпления по чл.191 от НК /заживяване на съпружески начала на малолетен или непълнолетен с пълнолетно лице / или за това, че пълнолетни лица /най-често родители на пострадалите/ са склонили или улеснили непълнолетно лице от мъжки пол и лице от женски пол ненавършило 16 г. или 14 г. да заживеят съпружески, без да са сключили брак.\r\nОт 19 новообразувани производства, 10 са бързи производства и разследването е проведено в рамките на седем дни.\r\nОсъдени са общо 19 лица. На 10 лица са наложени глоби, на стойност 12 000 лева, ефективен затвор за един човек, петима са осъдени условно, а един - на пробация.\r\n ", "date": "2019.03.29", "title": "Осъдиха 19 души в Казанлък за съжителство с непълнолетни"}
{"url": "https://www.dnes.bg/obshtestvo/2019/03/29/menidjyryt-na-kobrata-niama-panika-shte-byde-dosta-interesno.405994", "text": "\"Няма паника. Имаме достатъчно факти, с които да докажем истинската история, а не тази, която се представя в момента\",  това каза пред bTV мениджърът  на Кубрат Пулев - Ивайло Гоцев. Той се закани, че съвсем скоро наяве ще излязат подробности за отношенията между българския боксьор и репортерката Джени Суши, които са много интересни. \n\n\r\nНяколко дни след инцидента с целувката, журналистката Джени Суши реши да даде на съд Кобрата, като на своя страна привлече адвокатката Глория Олред. Те искат пълно разследване на действията на Пулев. Докато тече проверката, лицензът на боксьора  за щата Калифорния беше отнет временно. Изслушването и на двете страни ще се състои на 14 май пред Атлетическата комисия в Калифорния\r\n                    \n                    \n                \"Решение на комисията няма. Това са административни мерки, които тепърва ще се разглеждат. Всеки има дума, всеки има глас, ние сме в Америка. Видяхте какво стана с девойката. Тя използва своите права. Тепърва ще излязат много факти. Не съм участвал в тези картини, така че тя да си прави сметката. Тепърва нейната история ще бъде разгледана\", заяви Гоцев.\r\nДжени Суши не отрече, че е била на партито на българските боксьори след победана на Кобрата над Богдан Дину. По думите й обаче, тя искала само да вземе още интервюта от други спортисти. Според Пулев, журналистката е показала интимност с други мъже.\n\r\n\"Временно му е отнет лиценза. Ще има изслушване след няколко седмици. Няма паника. Изслушването е резонно, двете страни ще представят фактите си. Имаме достатъчно факти да надделеем и да покажем на света истинската история, а не тази, която се представя в момента. Стегнете си коланите, ще бъде доста интересно. Тези факти ще излязат когато е време, сега не е. Кубрат Пулев може да се състезава в цял свят, България и Америка, след като излезе всичко наяве\", заяви Гоцев.\n\r\n ", "date": "2019.03.29", "title": "Мениджърът на Кобрата: Няма паника, ще бъде доста интересно"}
{"url": "https://www.dnes.bg/evroizbori-19/2019/03/29/izbirat-vodach-na-listata-na-ataka-s-rialiti-po-televiziiata.406005", "text": "Водачът на листата на \"Атака\" за евроизборите ще бъде млад, подготвен човек, който ще бъде избран от зрителите на партийната телевизия \"Алфа\", обясни лидерът на партията Волен Сидеров.\n\r\nТой добави и че трите патриотични формации в \"Обединени патриоти\" ще се явяват отделно на евровота, въпреки че Сидеров бил готов на всякакви компромиси, за да се явят заедно. Сидеров уточни, че коалиция само между \"Атака\" и ВМРО не е възможна, тъй като воеводите имат притеснения, че това решение би предизвикало колизия с третата партия в малката коалиция - НФСБ.\n\n\r\n\"Нашата листа ще я води млад човек, който ще бъде избран от зрителите на \"Алфа\". Ще бъде пред очите на публиката в продължение на 3 седмици и ще излъчваме политическа академия. Нещо като политическо риалити\", уточни Сидеров.\n                    \n                    \n                \r\nКандидатите не било нужно да са партийни членове, но все пак трябвало да споделят убежденията на \"Атака\". Сидеров пък щял да бъде част от журито.\n\r\nАтакистът обясни, че са се спрели на този нестандартен подход, тъй като на хората партийността вече е омръзнала. Сидеров добави и че този модел може да служи и за следващите избори, за да покажат, че партиите могат да бъдат и по-широко скроени.\r\n ", "date": "2019.03.29", "title": "Избират водач на листата на \"Атака\" с риалити по телевизията"}
{"url": "https://www.dnes.bg/obshtestvo/2019/03/29/evrostat-4-ot-10-bylgarina-ne-sportuvat.405958", "text": "Около 60 процента от българското население на възраст 16 и повече години спортуват поне веднъж седмично, докато 40 процента или четирима от всеки 10 българи въобще не спортуват, показват данни от анализ на Евростат за това каква част от гражданите на ЕС са упражнявали някакъв вид спорт извън работно време през 2017 г. поне веднъж седмично.\n\n\n\n\r\nСредният показател за хората в ЕС, които не са практикували никакъв вид физически упражнения през седмицата е 28 процента, при 72 на сто активност за хората, които са отделяли част от свободното си време за спорт, пише БТА. \n\r\nСпоред данните на Евростат около 10 на сто от спортуващата част от българите са отделяли поне от 1 до 3 часа седмично за някакви упражнения. Близо 11 процента са спортували до 5 часа седмично, а по-голямата част, или 36 процента, са спортували поне по 1 час седмично. Силният пол е у нас е бил много по-активен в спортуването - 60 на сто, докато дамите отчитат активност от 40 на сто при седмични упражнения в свободното си време.\n                    \n                    \n                \r\nЛипсата на спорт и движение е един от основните фактори за наличието на наднормено тегло, което от своя страна е един от негативните фактори за разпространението на различни заболявания: хипертония, диабет, както и ред други хронични заболявания на костите и ставите, свързани с обездвижването.\n\r\nСпоред националната статистика у нас през 2017 г. с наднормено тегло, включително затлъстяване, са били 62 процента от мъжете и 48 процента от жените на възраст 16 и повече години.", "date": "2019.03.29", "title": "Евростат: 4 от 10 българина не спортуват"}
{"url": "https://www.dnes.bg/eu/2019/03/29/facebook-brani-evrovota-s-po-strogi-pravila-za-politicheska-reklama.405959", "text": "Компания Facebook съобщи, че въвежда по-строги правила за политическа реклама в Европейския съюз, за да се предотврати чужда намеса в предстоящите избори за Европейски парламент, предадоха световните агенции.\n\n\n\r\n\"За да се предотвратят злоупотреби и намеса, всички рекламодатели от ЕС ще трябва да имат разрешение в страната си да представят реклами, свързани с изборите за Eвропарламента\", заяви вицепрезидентът на медията Ричард Алън, цитиран от ДПА.\n\r\nКомпанията се надява допълнителните проверки на самоличността и местоположението да създадат \"реална бариера пред всеки, който възнамерява да използва нашите реклами за външна намеса в изборите в дадена страна\", отбеляза Алън.\n                    \n                    \n                \r\nПодобни мерки бяха въведени в последните месеци за изборите в Индонезия и Канада. Европейските избори ще се състоят в периода между 23 и 26 май, припомня ДПА.\n\r\nОграниченията се отнасят да съдържание, свързано с предизборната кампания на политици или политически партии, както и за политически реклами, които целят да агитират или разубедят хората да гласуват, пише БТА.\n\r\nНовите правила имат за цел също да увеличат прозрачността, като изискват всеки рекламодател, публикуващ политическо съдържание, да разкрива самоличността си, а потребителите ще имат достъп до тази информация, като натиснат бутон \"Платено от\". Данните за тези реклами ще се съхраняват в общодостъпна онлайн библиотека за срок от 7 години.\n\r\nАлън призна, че правилата вероятно няма да успеят да спрат изцяло злоупотребите. \"Изправени сме пред находчиви, изобретателни и финансово обезпечени противници, които променят тактиката си, щом установим злоупотреба. Смятаме обаче, че те (правилата) ще спомогнат да се избегнат намеси във Фейсбук по време на изборите, отбеляза той, цитиран от Франс прес.\r\nFacebook е подложен на натиск да увеличи прозрачността и проверките в платформата си след руската пропаганда, опитала се да повлияе на президентските избори в САЩ през 2016 г.\r\nКомпанията планира през юни повечето от тези мерки да обхваща целия свят.", "date": "2019.03.29", "title": "Facebook брани евровота с по-строги правила за политическа реклама"}
{"url": "https://www.dnes.bg/obshtestvo/2019/03/29/mvr-iska-dopylnitelni-pasportni-gisheta-v-gradovete-u-nas.405960", "text": "Общините да дадат помещения, в които да бъдат отворени допълнителни паспортни служби, за да няма опашки за подновяване на личните карти през тази и следващите 3 години. Такова искане е отправило МВР до кметовете.\n\n\n\n\r\nВ София пък ще бъде разкрита нова паспортна служба с 25 гишета до Лъвов мост, зад старата дирекция на полицията, съобщи зам.-министърът на вътрешните работи Красимир Ципов, пише \"\". \n\r\nОт 1 юни започва голямата подмяна на лични карти, паспорти и шофьорски книжки, показват разчетите на вътрешното министерство.\n\r\nМежду 650 000 и над 1 600 000 лични карти трябва да се подменят всяка година от този период. Над 2,2 млн. шофьорски книжки изтичат в периода 2019-2023 г. и също ще трябва да бъдат подменени, показват разчетите на МВР.\n                    \n                    \n                \r\nЗа да бъдат обслужени без големи опашки гражданите, МВР иска да назначи на временни договори допълнителни служители в паспортните служби и в поделенията на Пътна полиция в страната. Заради това се предлага и промяна в правилника за устройството на МВР, която да позволи на министъра в периода от 1 май 2019 г. до края на 2021 г. да назначава хора извън щатното разписание в районните управления, а за периода 1 юни 2019 - 31 май 2022 г. в Пътна полиция.\n\r\nТочният брой на извънщатните назначения ще зависи от възможностите на бюджета, но средно на областна дирекция на МВР ще се налага намирането на средно десетина нови души, обясни Ципов.\n\r\nДопълнително се предвижда паспортните служби в натоварените полицейски управления да работят на двусменен режим, тоест да са отворени по 16 часа в денонощието. Останалите ще са на удължено работно време.", "date": "2019.03.29", "title": "МВР иска допълнителни паспортни гишета в градовете у нас"}
{"url": "https://www.dnes.bg/eu/2019/03/29/germaniia-oshte-6-meseca-niama-da-prodava-oryjie-na-sauditska-arabiia.405961", "text": "Германия удължи с още шест месеца забраната си за износ на оръжие в Саудитска Арабия - до 30 септември, съобщи правителственият говорител Щефен Зайберт, цитиран от ДПА. В този период няма да бъдат одобрявани нови договори, каза той след среща на ресорните министри и германския канцлер Ангела Меркел в Берлин.\n\n\n\n\r\nСлед идването си на власт през март миналата година германското правителство постигна съгласие да забрани продажбата на оръжие на страните, участващи в конфликта в Йемен (довел до хуманитарна криза в крайно бедната страна), но разреши вече договорените поръчки да бъдат изпълнени, пише БТА. \n\r\nКонсервативният Християндемократически съюз (ХДС) на Меркел и неговия баварски съюзник - Християнсоциалният съюз (ХСС) - настояваха за отменяне на забраната с аргумента, че тя създава трудности в отношенията с важни съюзници, докато по-малките коалиционни партньори - социалдемократите - искаха удължаване на забраната.\n                    \n                    \n                \r\nООН призова международната общност да се въздържа от доставки на оръжия, които биха могли да се използват в йеменския конфликт.\n\r\nВ отговор на въпрос от депутат от Зелената партия, германското правителство вчера каза, че през първата си година на власт е одобрило доставка на оръжия за Саудитска Арабия и съюзниците й на стойност 400 милиона евро въпреки забраната, което дало възможност да бъдат изпълнени вече приети поръчки.", "date": "2019.03.29", "title": "Германия още 6 месеца няма да продава оръжие на Саудитска Арабия"}
{"url": "https://www.dnes.bg/akoshtete-vqrvaite/2019/03/29/koi-sa-nai-organiziranite-zodii.405928", "text": "Винаги можете да разчитате на тези зодиакални знаци. Те са организирани, осмислят всичките си полезни ходове и винаги знаят какво негативно да очакват от дадената ситуация. Трудно ще ги хванете неподготвени. Когато се нуждаете от съвет, винаги можете да се обърнете към някого от тях. Те ще знаят какво да направите.\r\nТези зодии не се притесняват за себе си, защото са уравновесени и могат да излязат от всяка ситуация. Могат да планират всичко и да се придържат към изпълнението на плана.\r\n\r\n\r\nНадали има изненадани, че Козирогът води класацията по организираност. Представителите на тази зодия са невероятно организирани. Те винаги трябва да знаят какво ги очаква, за да няма изненади. Неведението ги изнервя. Обичат да държат нещата под контрол. Ако искате съвет за това как да планирате пътуване или някакъв друг ангажимент, обърнете се към приятел Козирог. Той ще ви изготви план по дни и часове, ще ви посъветва кое колко ще ви струва и ще избере най-рационалния начин да изпълните задачите си.\r\n                    \n                    \n                \r\nТелците обожават планирането, защото имат нужда да гледат в бъдещето с яснота. Те не обичат да не знаят какво ги очаква. Ако пък се налага да планират нещо, от което ще извлекат ползи, Телците са номер едно в това. Те вярват, че трябва да имат всичко и правят невъзможното, за да го постигнат. Нищо не е в състояние да ги спре.\r\n", "date": "2019.03.29", "title": "Кои са най-организираните зодии?"}
{"url": "https://www.dnes.bg/sofia/2019/03/29/avtomobil-se-obyrna-na-bul-carigradsko-shose-v-sofiia.405965", "text": "\nОколо 5:20 тази сутрин кола се е обърнала на булевард \"Цариградско шосе\" в София, видя репортер на Dnes.bg.\n\r\nВ колата са пътували мъж и жена. И двамата не са пострадали. Жената е откарана за преглед. Мъжът е отказал медицинска помощ.\r\nЗатруднено е движението в района на булеварда.", "date": "2019.03.29", "title": "Автомобил се обърна на бул. \"Цариградско шосе\" в София"}
{"url": "https://www.dnes.bg/za-da-se-razbirame/2019/03/29/7-specialni-neshta-za-maiki-i-dyshteri.405930", "text": "Майките и дъщерите имат специална връзка. Понякога обаче тя може да бъде изгубена или позахабена от времето, казаните лоши думи, неразбирателството или просто от разстоянието. За да не позволите двете с майка ви да изгубите тази специална връзка или за да се опитате да си я върнете, вижте какво трябва да направите заедно задължително поне веднъж в живота. Ще се почувствате много по-свързани от всякога.\r\n\r\nБез значение дали ще пътувате с кола някъде из България или ще вземете самолет до мечтана за двете ви дестинация, важното е да го направите сами без да отлагате. Достатъчно време никога няма да има, ангажиментите няма да спрат да ви преследват, но времето, което може да прекарате заедно, ще излети неусетно. Ще съжалявате, ако не попътувате с майка си. Ще се убедите колко сплотяващо действат тези моменти.\r\n                    \n                    \n                \r\nОтидете на йога, запишете се на курс по цветарство или грънчарство, а защо не и нещо екстремно, например скачане с парашут? Направете нещо ново, което да ви провокира да общувате, да обсъждате, да разменяте опит и мисли.\r\n\r\nВсяка майка трябва да научи децата си да помагат на другите хора, на животните, на природата. Доброволческите каузи са чудесен пример за това. А за да бъде той още по-плътен и жив, включете се заедно с децата си. Така думите ви, подканващи децата към социална отговорност, ще имат физически израз. А примерът е най-важното нещо в цялата картина.\r\n", "date": "2019.03.29", "title": "7 специални неща за майки и дъщери "}
{"url": "https://www.dnes.bg/eu/2019/03/29/tereza-mei-obiavi-che-shte-se-ottegli-no-koga-shte-si-trygne.405915", "text": "Тереза Мей обяви, че ще се оттегли като премиер на Великобритания преди следващата фаза на преговорите за Brexit. Ето какво знаем досега, пише Питър Уокър, в. \"Гардиън\".\n\r\n\n\r\nМей каза пред т. нар. Комитет 1922 от редови депутати консерватори, че ще се оттегли, ако нейният план бъде одобрен от парламента: \"Зная, че има желание за нов подход - и ново ръководство - през втората фаза от преговорите за Brexit, и няма да преча на това.\" Тя каза още, че е \"чула много ясно настроението на парламентарната група на партията\", в желанието й това да се случи.\n\n\n\n\r\n                    \n                    \n                \n\r\nОт публикуваното й изказване пред Комитет 1922 това не става ясно, но според депутати, говорили по-късно пред репортери, те са наясно, че това означава, че тя ще задвижи този процес на 22 май - съгласуваната с ЕС дата на напускането на Великобритания, ако споразумението мине в парламента. Това обаче ще бъде само начало на битката за нов лидер и наследник няма да има до лятото. Очакванията, както се твърди, са това да стане през юли, \n\r\nКакто изглежда, тя ще остане (на поста си). Водещият \"брекзитър\", депутатът Джейкъб Рийс-Мог, каза след срещата, че ако споразумението на Мей бъде отхвърлено и при трето гласуване, \"тя би имала пълно право да продължи\" (да заема премиерския пост). Това, разбира се, може да се промени много бързо, ако политическият натиск (върху нея) отново се засили.\n\r\nСпоред правилата на Консервативната партия - същите, по които Мей смени Дейвид Камерън - процесът има два етапа.\n\r\nПрез първия депутатите консерватори провеждат поредица от гласувания, за да сведат първоначалната група от кандидати до двама. Официално отпадането от групата става един по един: след всяко гласуване, в което всеки депутат може да гласува за един кандидат, последният отпада. На практика обаче отпадането става по-бързо, ако самите кандидати разберат, че нямат шансове да спечелят. През 2016 г., например, последните двама според резултата от първото гласуване - Стивън Краб и Лиъм Фокс - се отказаха.\n\r\nСпоред правилата двамата останали на финала кандидати отиват на гласуване сред партийните членове. През 2016 г. не се стигна до това, защото Андреа Ледсъм - другата кандидатка, останала заедно с Тереза Мей - се оттегли. Когато пък Камерън бе избран за лидер през 2005 г., той лесно се наложи над Дейвид Дейвис, получавайки 68 на сто от членските гласове. През 2001 г. Иън Дънкан Смит победи Кен Кларк с подобна разлика.\n\r\n\n\r\nПо-добър въпрос е: кой няма да се кандидатира? Повече от дузина министри и редови депутати са споменавани като възможни кандидати, очаква се да се появят и други. Мнозина обаче няма да се кандидатират - обикновено доста хора се отказват малко преди да започнат гласуванията на депутатите, като прехвърлят подкрепата си на друг депутат с подразбиращата се надежда да получат приличен министерски пост в случай на успех.\n\r\nЕдна ясна разделителна линия ще бъде тази между депутатите, подкрепящи Brexit, и онези, които, в една или друга степен, подкрепят оставането (в ЕС). Сред първите очевидни фаворити най-вероятно ще бъдат бившите министри Борис Джонсън и Доминик Рааб, а може би и министърът на околната среда Майкъл Гоув. Стивън Баркли, министърът за Brexit, както и министърката за международното развитие Пени Мордънт също могат да преценят, че имат шансове.\n\r\nВ \"по-малко Brexit\" лагера се очаква кандидати да бъдат външният министър Джереми Хънт, който сега официално е \"новороден\" брекзитър, както и вътрешният министър Саджид Джавид. Има и други, които биха могли да се включат в надпреварата - Мат Ханкок, който смени Хънт като здравен министър, и Амбър Ръд, министърката на труда и пенсиите. Могат да опитат късмета си и някои от редови депутати - например Джордж Фриймън или Джони Мърсър. \r\n \r\n/БТА/", "date": "2019.03.29", "title": "Тереза Мей обяви, че ще се оттегли, но кога ще си тръгне?"}
{"url": "https://www.dnes.bg/world/2019/03/29/nova-zelandiia-pochete-zaginalite-v-kraistchyrch.405962", "text": "Хиляди хора, сред които и правителствени представители от 59 страни, се събраха на церемония в памет на жертвите на атентата срещу две джамии в новозеландския град Крайстчърч, предадоха Ройтерс и Франс прес.\n\n\n\r\nЦеремонията започна с маорска жалейна песен в присъствието на новозеландската министър-председателка Джасинда Ардърн и австралийския й колега Скот Морисън. На 15 март 50 богомолци бяха застреляни от австралийският екстремист Брентън Тарант в две джамии в Крайстчърч.\n\r\nЦеремонията, на която бяха произнесени имената на убитите, се състоя в Хагли парк, близо до джамията \"Нур\", където бяха застреляни над 40 от жертвите, пише БТА. \n                    \n                    \n                \r\n\"Тази атака беше насочена срещу всички ни. Породен от омразата, този акт целеше да ни разедини и скара. Вместо това обаче, той ни сплоти в състраданието и обичта, която изпитваме едни към други, независимо къде сме родени\", заяви кметицата на Крайстчърч Лиан Далзиел.\n\r\nПредизвикателството пред нас сега е да превърнем най-доброто, на което сме способни, в ежедневие. Не сме имунизирани срещу вирусите на омразата, на страха от другия. Никога не сме били. Можем обаче да бъдем страната, открила лекарството. Така че сега всички ние имаме работа за вършене, заяви Джасинда Ардърн, загърната в традиционно маорско наметало.\n\r\nСветът трябва да сложи край на порочния кръг от екстремизъм и за това е нужно глобално усилие. Отговорът се съдържа в едно просто схващане, което не е затворено в граници, не се основава на етнос, власт или форми на управление и това е нашата човечност, подчерта тя.\n\r\nФарид Ахмед, чиято съпруга Хусна е сред убитите, каза пред множеството, че като вярващ човек е простил на убиеца на жена си. \"Защото не искам сърцето му да ври като вулкан, а да е изпълнено с любов, със загриженост и милосърдие\", заяви той.\n\r\nВ церемонията участва и много популярния през 70-те години на миналия век британски певец Кет Стивънс, който прие исляма и сега носи името Юсуф Ислам. Той изпя песента си Peace Train.", "date": "2019.03.29", "title": "Нова Зеландия почете загиналите в Крайстчърч"}
{"url": "https://www.dnes.bg/index/2019/03/29/receptata-dnes-biskviti-s-tymen-shokolad.405876", "text": ":\r\n2 големи яйца\r\n125 г разтопено масло\r\n2 с. л. готварска сметана\r\n2 ч. л. екстракт от ванилия\r\n2 и 3/4 ч. ч. бадемово брашно\r\nщипка сол\r\n1/4 ч. ч. захар\r\n1 черен шоколад нарязан на малки парченца\r\n \r\n:\r\n \r\nВ купа разбийте яйцата със сметаната, захарта, ванилията и разтопеното, но не вряло масло. Прибавете бадемовото брашно и солта. Накрая сложете нарязания шоколад и разбъркайте внимателно. От полученото тесто оформете топчета, които леко приплескайте и сложете върху хартия за печене. Печете в предварително загрята фурна на 180 градуса за 15-17 минути.\r\n\r\n", "date": "2019.03.29", "title": "Рецептата Dnes: Бисквити с тъмен шоколад"}
{"url": "https://www.dnes.bg/obshtestvo/2019/03/29/predi-15-g-bylgariia-vleze-v-nato-s-podpisa-na-premiera-simeon.405963", "text": "Тази година, когато Организацията на Северноатлантическия договор чества 70-ата годишнина от своето създаване, България отбелязва 15 години откакто се присъедини към НАТО през 2004 година, съобщава БТА. \n\n\n\n\r\nНа 29 март 2004 г. България и още шест източноевропейски държави станаха пълноправни членки на НАТО. На церемония в американското министерство на финансите министър-председателите на седемте страни, включително българският премиер Симеон  Сакскобургготски, връчиха на американския държавен секретар Колин Пауъл документите за ратификацията на Северноатлантическия договор, а Пауъл ги приветства \"в най-преуспяващия алианс в историята на човечеството\".\n                    \n                    \n                \r\nПремиерът Симеон Сакскобургготски връчва пръв ратификационните документи, а след него по азбучен ред премиерите на Естония, Латвия, Литва, Словакия, Словения и Румъния. САЩ са депозитар на Северноатлантическия договор и от момента на предаването на ратификациите на Държавния департамент седемте страни станаха пълноправни членове на алианса.\n\r\nДни преди това, на 18 март 2004 г., българското Народно събрание гласува ратификацията на Северноатлантическия договор с 226 гласа \"за\" и четири \"против\". Законът беше публикуван и в Държавен вестник, с което влезе в сила.\n\r\nБългария беше поканена да започне разговори за присъединяване към Северноатлантическия съюз на 21 ноември 2002 година. С писмо от министъра на външните работи Соломон Паси до генералния секретар на НАТО от 17 март 2003 г. правителството потвърди официално желанието и готовността на България да се присъедини към алианса.\n\r\nНа 26 март 2003 г. постоянните представители на страните членки подписаха в Брюксел протокол за присъединяването на България. Документът беше допълнение към Северноатлантическия договор, което позволява присъединяването на България и разширява териториалния обхват на действието на договора.\n\r\nНа 5 февруари 2004 г. Министерският съвет реши да предложи на Народното събрание да ратифицира Северноатлантическия договор, подписан на 4 април 1949 г. във Вашингтон.\r\nНа 1 март тогавашният генерален секретар на НАТО Яп де Хоп Схефер отправи официална покана от името на страните членки към България да се присъедини към Северноатлантическия договор.\n\r\nПрез 2004 г. с присъединяването на България и още шест източноевропейски държави се извърши петото разширяване на Организацията на Северноатлантическия договор, основана на 4 април 1949 г. като военен съюз на 10 европейски страни, САЩ и Канада.\n\r\nНяколко дни по-късно, на 2 април, националното знаме на България беше издигнато на церемония пред централата на НАТО в Брюксел заедно със знамената на останалите 6 новоприсъединили се държави.", "date": "2019.03.29", "title": "Преди 15 г.: България влезе в НАТО с подписа на премиера Симеон"}
{"url": "https://www.dnes.bg/notifikacii/2019/03/29/mastita-advokatka-shte-brani-sushito-licenzyt-na-kobrata-pod-vypros.405966", "text": "Скандалът с българската звезда Кубрат Пулев заради целувката му към репортерката Дженифър Равало по време на интервю, набира сила в САЩ.\r\nИзвестната там като Джени Суши дама нае популярната адвокатка Глория Олред и двете се явиха заедно на пресконференция по темата.77-годишната Олред, водила като адвокат голям брой дела, защитаващи жени срещу сексуални посегателства, настоя боксовият лиценз на българския спортист незабавно да бъде отнет.\r\n \r\nОлред е известна с делата си на пострадали жени срещу продуцента Харви Уайнстийн, както и малтретирани сексуално от певеца Ар Кели.\r\n \r\nСамата Суши заяви, че Кобрата, освен целувката, която после е поискал да отреже от интервюто, е опипал против волята ѝ нейните задни части.\r\n \r\n\"Никоя жена не заслужава подобно отношение. Ние не сме приятели и не сме в романтична връзка. Г-н Пулев нямаше право да ме целува\", заяви Джени Суши. \r\n \r\n", "date": "2019.03.29", "title": "Мастита адвокатка ще брани Сушито, лицензът на Кобрата под въпрос"}
{"url": "https://www.dnes.bg/world/2019/03/29/oon-alarmira-24-ot-venecuelcite-se-nujdaiat-ot-humanitarna-pomosht.405964", "text": "Двадесет и четири процента от населението на Венецуела, което ще рече 7 милиона души, се нуждаят от хуманитарна помощ, а недохранването и болестите в страната се увеличават, показва доклад на ООН, цитиран от Франс прес.\n\n\n\n\r\nДокладът е бил предаден на президента Николас Мадуро, който обвинява за тежката криза в страната американските санкции и опозиционния лидер Хуан Гуайдо, който настоява за оттеглянето му, пише БТА. \n\r\nСпоред документа от 45 страници, който цитира данни от венецуелски университети, през 2018 г. повече от 94 процента от населението е живяло в бедност, а 60 на сто - в крайна бедност. Консумацията на месо и зеленчуци между 2014 и 2017 г. е намаляла драстично, а тази на мляко е спаднала със 77 процента. Около 3,7 милиона души страдат от недохранване, като това се отнася за 22 процента от децата под петгодишна възраст.\n                    \n                    \n                \r\nПоради липсата на достъп до питейна вода във Венецуела се връщат болести като туберкулоза, дифтерит, малария и хепатит А.\n\r\nДокладът напомня, че всеки ден страната напускат около 5000 души. Над 3,4 милиона венецуелци в момента са в положение на бежанци или мигранти в някои от съседните страни.\r\n\"Необходими са много повече действия, за да се отговори на нарастващите нужди на венецуелското население\", подчертават авторите на доклада.", "date": "2019.03.29", "title": "ООН алармира: 24 % от венецуелците се нуждаят от хуманитарна помощ "}
{"url": "https://www.dnes.bg/notifikacii/2019/03/29/veche-e-fakt-otneha-licenza-na-kobrata-za-kaliforniia.405972", "text": "Състезателният лиценз на българската боксова звезда Кубрат Пулев в Калифорния към момента е прекратен, съобщава Нова телевизия. Причината за крайната мярка е делото, което заведе репортера Джени Суши срещу него за посегателство заради внезапната целувка.\n\n\n\nКобрата целуна репортерката на Vegas Sports Daily по време не интервю след трудната му победа над Богдан Дину в Калифорния. Първоначално Джени Суши сама качи видеото от целувката в профила си в една от социалните мрежи. Впоследствие го свали. \r\nИнтересите на Джени Суши защитава 77-годишната Глория Олред. Тя  е една от лидерките на движението за равноправие на жените в САЩ. Олред има богат опит в областта, като от години се занимава с дела за защита правата на жените.\r\n \r\nБоксьорът ни е останал без състезателен лиценз за щата Калифорния, а се очакват и нови последствия за него в тази насока.\n                \r\n \r\n\"Щатската спортна комисия на Калифорния е ангажирана в одобряването на събитията където хората от всеки пол се уважават като състезатели, репортери и фенове. Ние приемаме този инцидент много сериозно. Във вторник Пулев беше уведомен, че преди да може отново да получи лиценз да се бие в Калифорния ще трябва да се яви пред комисията и да демонстрира, че той се съобразява с този принцип на респект\", се казва в изявлението на комисията.\n\r\n \r\n", "date": "2019.03.29", "title": "Вече е факт: Отнеха лиценза на Кобрата за Калифорния! "}
{"url": "https://www.dnes.bg/video-prognoza/2019/03/29/v-posledniia-den-na-rabotnata-sedmica-slynchevo-no-hladno.405969", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         В последния петък за месец март ни очакват не много високи температури. Сутринта ще е хладно, минимални температури ще са между минус 2° и 3°, и на много места в котловините ще има условия за образуване на слана. През деня ще е предимно слънчево, с временни увеличения на облачността, но ще е почти без валежи.\r\nЩе духа умерен североизточен вятър. Дневните температури ще останат между 10° и 15°. Това прогнозира синоптикът на  Симеон Матев. Атмосферното налягане ще е по-високо от средното за месеца.\n\r\nНад Черноморието ще бъде предимно слънчево, но хладно. Ще духа умерен до силен североизточен вятър. Максимални температури на въздуха ще са между 8° и 12°., температурата на морската вода -10°-11°.\n                \n                \r\nНад планините ще е предимно слънчево. След обяд над масивите от Западна и Централна България ще има временни увеличения на облачността, но почти няма да има валежи. Ще духа умерен, по високите и открити части - силен североизточен вятър. Максималната температура на височина 1200 метра ще е около 0°, на 2000 метра - около минус 5°.\n\r\nВ събота ще преобладава слънчево време, с временни увеличения на облачността, по-значителни след обяд, но ще е без валежи. Ще продължи да духа до умерен североизточен вятър. Сутринта ще е хладно, с минимални температури между минус 2° и 3°, а през деня слабо ще се затопли и максималните температури ще бъдат между 12° и 17°, отбеляза още Симеон Матев.\n\r\nВ неделя ще има повече облачност и на отделни места, главно в Южна България ще превали слаб дъжд. Температурите слабо ще се повишат. В началото на следващата седмица ще се затопли и максималните температури ще са между 15° и 20°. Облачността ще е разкъсана, до слънчево време, посочи синоптикът в студиото на \"България сутрин\".\r\n ", "date": "2019.03.29", "title": "В последния ден на работната седмица: Слънчево, но хладно"}
{"url": "https://www.dnes.bg/stranata/2019/03/29/kriza-v-iambolskata-bolnica-ne-priemat-rodilki.405970", "text": "Временно спират да приемат родилки в Акушеро-гинекологичното отделение на ямболската болница \"Св. Пантелеймон\", заради липса на неонатолог. Това съобщи директорът на болничното заведение д-р Панайот Диманов. Причината е, че единственият неонатолог в болницата заминава за чужбина, предаде БТА.\r\nБолницата затваря врати за родилки от 1 април. разполага с кувьози, но няма специалисти, които да работят с тях. За да се възобновят ражданията в отделението, трябва да бъде назначен нов неонатолог, но на този етап няма желаещи.\r\nВ отделението, в което се раждат годишно около 400 бебета, има недостиг и на акушер-гинеколози. Останали са само двама. Най-близката болница, в която ще могат да се раждат ямболските бебета, е в Сливен.", "date": "2019.03.29", "title": "Криза: В Ямболската болница не приемат родилки!"}
{"url": "https://www.dnes.bg/politika/2019/03/29/cvetanov-sdade-deputatskoto-miasto-ns-prie-ostavkata-mu.405978", "text": "\nПарламентът освободи Цветан Цветанов като депутат и шеф на парламентарната група на ГЕРБ.\n\r\nСъс 121 гласа \"за\", 7 \"против\" и 3 \"въздържали се\" депутатите приеха оставката на втория в ГЕРБ.\n\r\nЦветанов напуска Народното събрание, но остава зам.-председател на партията и председател на Предизборния щаб.\n\n\n\n\nНа неговото място като шеф на депутатите застава шефката на здравната парламентарна комисия Даниела Дариткова. Вчера премиерът Борисов определи Дариткова като компетентна, с добро излъчване, с авторитет в партията.\n\r\nДо рокадата се стигна след обвиненията, че Цветан Цветанов е закупил апартамент на цени много по-ниски от пазарните. В своя защита Цветанов обясни няколко пъти, че сделката е извършена по законите на държавата. Въпреки това, за да няма спекулации, досегашният шеф на депутатите от ГЕРБ реши да напусне парламента.\n                    \n                    \n                \r\n\"Най-справедливото, най-правилното и най-мъдрото е да излезеш от парламента и да продължиш да правиш това, което си правил през последните 12 години, за да спрат всякакви спекулации“, обясни решението си той преди дни.\n\r\nВеднага след като се разгоря скандалът с имотите премиерът Борисов обяви, че ще има последствия, колкото и да са тежки те.\n\r\n\"Ако има нарушения, надали има някой по-нетърпим от мен. Ние ще се поправим\", коментира тогава той.\n\r\nПо-рано заради \"Апартаментгейт\" с постовете си се разделиха правосъдният министър Цецка Цачева, както и зам.-министърът на спорта Ваня Колева и зам.-министърът на енергетиката Красимир Първанов.\n\r\nВсе още не е ясно кой ще заеме мястото на Цачева като министър на правосъдието.", "date": "2019.03.29", "title": "Цветанов сдаде депутатското място, НС прие оставката му"}
{"url": "https://www.dnes.bg/obrazovanie/2019/03/29/obrazovanieto-dnes-v-novoto-predavane-smart-chas-po-bloomberg-tv-bulgaria.405977", "text": "Кои са успешните практики и актуалните тенденции в българското и световното образование и какви реформи е необходимо да се случат в сектора – това са някои от акцентите в новото предаване „“, което стартира в ефира на    ще запознава зрителите както с трудностите в сферата, така и с необходимите визия и действия, за да бъдат учениците подготвени за бъдещето.\r\nРолята и влиянието на иновациите върху учебния процес и връзката между бизнеса и образованието също са заложени в тематиката на „“. Предаването ще разкрие и подходи за ориентиране на децата към професия в условията на динамична реорганизация на пазара на труда.\r\n                    \n                    \n                „Основната цел на „“ е да представи успешните образователни модели през призмата и опита на експерти в сферата от целия свят. За нас е важно да показваме как се променя средата, в която учат децата днес, какви са новите методи на преподаване, каква е ролята на съвременните технологии в образователния процес, как се развиват дигиталните умения, какво е училището на бъдещето и не на последно място – как участва бизнесът в тези процеси“, казва водещата .\r\nЖивка е позната на зрителите на  от сутрешния блок „“, който води съвместно с Христо Николов. Преди това Живка работи като главен редактор, редактор, репортер и преводач в различни медии. Освен в сферата на образованието, интересите й са насочени към бизнес мениджмънта и стратегиите, новите компании, иновативните бизнес идеи.\r\n", "date": "2019.03.29", "title": "Образованието днес – в новото предаване „Смарт час“ по Bloomberg TV Bulgaria "}
{"url": "https://www.dnes.bg/sofia/2019/03/29/jertva-na-opasniia-podlez-na-ndk-tova-miasto-ubiva.405971", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         На 23 март спортният журналист Георги Филипов и неговият син се намират на спирката в подлеза на НДК, когато автомобил, идващ от \"Петте кьошета\" навлиза в тунела и не успява да вземе завоя, прелита през бус лентата и се врязва в спирката.\n\r\nКолата удря Георги Филипов, който е откаран в болница с контузии по крака и ръката, счупен нос и охлузвания.\n\r\nСинът му е без наранявания. Според журналиста това място убива. Правило го е нееднократно преди и вероятно и ще го прави и в бъдеще, ако не се промени нищо .\n\r\nЗатова Филипов призовава Столичната община да се вземат незабавни мерки за цялостен ремонт на този тунел, защото той в този си вид гарантира подобни инциденти.\n                    \n                    \n                \r\nСпоред него може да се направи много повече, за да се обезопаси подлезът на НДК, така че да е по-комфортно за шофьорите, които преминават и да не се създават проблеми за чакащите на спирката.\n\r\n\"Инцидентите в тази зона не са един и два, има жертви в миналото. Ако нищо не се направи, ще има и в бъдеще. Мястото е страшно опасно. Ние извадихме голям късмет. Минахме с минимални щети. Можеше да бъде много по-зле\", обясни Георги Филипов в \"България сутрин\".\n\r\nПо думите му там има ограничение на скоростта, което не се спазва и трябва да се сложи камера, която да следи за това. Той предлага и тунелът да се осветли. Според него в това състояние спирката в района е много опасна.\n\r\n\"Нас ни спаси това, че сме атлетични, че синът ми отскочи в последния момент, че аз съм отскочил, че съм паднал най-благоприятно за мен. Следващият човек може да няма този късмет\", коментира Филипов пред .\n\r\nЖурналистът заяви, че ще подаде жалба в Столичната община веднага след като се възстанови.\n\r\nОт Министерството на вътрешните работи обясниха, че от началото на годината това е единственият инцидент в тази зона и не разполагат със статистика за другите, които са се случвали през годините.\n\r\n ", "date": "2019.03.29", "title": "Жертва на опасния подлез на НДК: Това място убива!"}
{"url": "https://www.dnes.bg/stranata/2019/03/29/dyrjavata-globi-roditeli-nevaksinirali-decata-si.405967", "text": "Родители, неваксинирали децата си се сдобиха с общо 112 акта от регионалните здравни инспекции. Резултатът е от общо 16 000 проверки в цялата страна, съобщиха от Министерството на здравеопазването. \n\r\nСанкциите са общо 5600 лева, уточниха от ведомството и конкретизираха, че за такова нарушение предвидената глоба е в размер на 50 лева, предаде \"Монитор\". От там съобщиха, че има санкционирани и лични лекари, които са пропуснали да сложат ваксини на пациентите си, но не пожелаха да съобщят точния им брой.\n\r\nЕдин от малкото санкционирани лекари е джипи от Шумен. Той е получил наказателно постановление за 100 лева, защото не е представил отчет за проведените имунизации.\n                    \n                    \n                \r\nСпоред общопрактикуващи лекари, въпреки активността на т.нар. антиваксъри в социалните мрежи и ожесточените дискусии за или против ваксините, родителите масово водят децата за имунизации.\n\r\nГлавният секретар на Регионалната здравна инспекция в Шумен д-р Илияна Лозанова съобщи, че за периода 2013-2018 година са съставени 6 акта на родители, които не са осигурили провеждането на задължителни имунизации на децата си. И по шестте са издадени наказателни постановления на обща стойност 300 лева. Четири от случаите са от миналата година.\n\r\nЕдин болен от инфекциозно заболяване може да зарази и разболее 95% от хората наоколо, ако те не са ваксинирани, коментира необходимостта от ваксините главният държавен инспектор доц. Ангел Кунчев.\r\nТой посочи, че по последни данни на МЗ има 51 случая на морбили. Те са в областите Благоевград – 40 човека, София-град – 7, София-област – 3, и Варна – 1 случай. По думите му най-много, 24 на брой, са децата между една и четири години. Други десет са бебета под една година, които все още не са навършили необходимите 13 месеца, за да бъдат ваксинирани. Шест от заболелите са деца между пет и девет години, две са между десет и четиринадесет, има и трима тийнейджъри. С морбили са се инфектирали двама на възраст между тридесет и пет и тридесет и девет години и един над 40 години.\n\r\nГлавният здравен инспектор доц. Ангел Кунчев определи като спекулация информациите, че ваксините често дават нежелани странични резултати.\n\r\nПоказателно е, че при 2 млн. и 200 хил. ваксинации през 2018 г. са съобщени едва 108 нежелани реакции. Повечето от тях са преходни – леко повишаване на температурата, зачервяване и подуване около мястото на убождането с иглата, уточни той. По думите му спирането на детските помощи при липса на имунизации не работи добре. Ефектът от него бил само година-две.\n\r\nПричината е, че бележка за ваксина се изисква веднъж годишно. Ако детето е във възрастта 1-2 години, когато се правят най-много имунизации, то може да не ги изпълни и въпреки това да има бележката. Той уточни, че ще предложат срокът да е 3 или 6 месеца.", "date": "2019.03.29", "title": "Държавата глоби родители, неваксинирали децата си"}
{"url": "https://www.dnes.bg/zvezdi/2019/03/29/aksiniia-rodi-v-sasht-radva-se-na-sin.405982", "text": "Аксиния, която стана популярна покрай шоуто \"Стар Академи\", дари своя съпруг със син. Тя е родила на 24 март в САЩ, където от години живее с Майк, който има южнокорейско потекло, .\r\nМалкият ще носи името Виктор Бенджамин Чой.\r\n\"Направи света по-добро място!\", пожелаха на своето бебе Аксиния и бащата Майк.\r\nПреди година Аксиния призна за проблемите, през които е минала.\r\n\"Когато се занимавах с музика, имах нещо средно между анорексия, невроза и булимия. Чрез самообучение успях да изляза от това, но щеше да е по-лесно, ако имаше някой до мен. Това е много коварна болест. Научаваш се да се криеш, защото се срамуваш да го признаеш\", разкри тогава тя. \r\nСъс съпруга си се запознават в Ню Йорк, където заминава да учи.\r\n", "date": "2019.03.29", "title": "Аксиния роди в САЩ, радва се на син"}
{"url": "https://www.dnes.bg/world/2019/03/29/25-jertvi-na-pojar-v-stolicata-na-bangladesh.405968", "text": "Пожар, избухнал в многоетажна офис сграда на оживен булевард в столицата на Бангладеш - Дака, е взел 25 жертви, съобщи противопожарната служба, цитирана от Асошиейтед прес.\r\nСтихията е бушувала няколко часа, но огънят вече е изцяло овладян. \r\nОколо 70 души са пострадали и много от тях са откарани в болница с изгаряния.\r\nПожарникарите казаха, че спасителната операция е продължила цяла нощ, а тази сутрин ще бъде извършено последно претърсване, пише БТА.\r\n ", "date": "2019.03.29", "title": "25 жертви на пожар в столицата на Бангладеш"}
{"url": "https://www.dnes.bg/rusia/2019/03/29/rusiia-sledi-fregati-na-nato-vlezli-v-cherno-more.405974", "text": "Руски военни кораби следят влезли в Черно море фрегати на НАТО, предаде ТАСС, като се позова на Националния център за управление на отбраната на Русия.\r\n\"Сили и средства на (руския) Черноморски флот съпровождат влязлата в акваторията на Черно море група кораби на НАТО в състав три фрегати с управляеми ракетни оръжия от военноморските сили на Холандия, Канада и Испания. Наблюдението на действията на военните кораби на НАТО се извършва от корабите от военноморските сили на Русия \"Иван Хурс\" и \"Василий Биков\", се казва в съобщението.\r\nОперативната група кораби на НАТО е влязла в Черно море вчера, пише БТА.", "date": "2019.03.29", "title": "Русия следи фрегати на НАТО, влезли в Черно море "}
{"url": "https://www.dnes.bg/eu/2019/03/29/brexit-bez-sdelka-vse-po-blizo-do-realnostta.405980", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Нов вот за Brexit в британския парламент в деня, в който Лондон трябваше официално да напусне ЕС.\n\n\r\nКамарата на общините обаче ще дебатира и подложи на гласуване само част от споразумението за развода, договорено с Брюксел, а именно предпазната клауза за ирландската граница, договорът за излизане от ЕС и правата на гражданите.\n\r\nДепутатите днес няма да гласуват по Политическата декларация за бъдещите отношения с ЕС, уточниха от \"Даунинг стрийт“ 10.\n\r\nПо закон британските законодатели не могат да гласуват отново цялостната сделка за Brexit, след като вече са я отхвърлили два пъти, без да са внесени значителни промени в нея.\n                    \n                    \n                \r\nПредседателят на Камарата на общините блокира третия вот на споразумението, тъй като заяви, че не може един и същи документ да бъде гласуван три пъти, освен ако не бъдат нанесени големи промени.\n\r\nПо-рано ЕС заяви, че ако споразумението не бъде прието до 23:00 часа британско време на 29 март, Brexit ще се състои на 12 април без сделка.\n\r\nАко бъде постигнато споразумение между Брюксел и Лондон и британските депутати одобрят въпросния документ, това означава, че Великобритания получава отсрочка до 22 май, за да довърши Политическата декларация за бъдещите отношения между двете страни, съобщи в \"България сутрин\" репортерът на  Лилия Мустакова от Лондон.\n\r\nНа този фон дипломати и представители на блока смятат, че става все по-вероятно Великобритания да напусне блока без споразумение.\r\n ", "date": "2019.03.29", "title": "Brexit без сделка – все по-близо до реалността"}
{"url": "https://www.dnes.bg/temida/2019/03/29/partiia-zelenite-shte-triabva-da-si-smeni-imeto.406004", "text": "Върховният касационен съд реши, че политическа партия \"Зелените\", която е част от обединението \"Демократична България\", трябва да си смени името. Висшите магистрати отказват да разгледат жалба на формацията срещу решението на Софийския апелативен съд и то влиза в сила.\r\nДелото е било стартирано по иск на \"Партия на зелените\". \"Зелените\" регистрирана на 4 ноември 2008 г., но 7 г. по-рано в регистъра на политическите партии е вписана \"Партия на зелените\", става ясно от проверка. \n\r\n\"При лингвистична, семантична и граматическа съпоставка на вписаните наименования на двете партии, настоящата инстанция намира, че е налице пълно съвпадение на наименованията\", казват апелативните магистрати. И подчертават, че не се допуска повтаряне на наименованието или абревиатурата на друга партия, както и прибавянето към тях на думи, букви, цифри, числа.\n                    \n                    \n                \r\n\"При фонетичната и граматическа съпоставка на пълните наименования на двата правни субекта - Политическа партия „Партия на Зелените “ и Политическа партия “Зелените“ е невъзможно да бъде установена разлика в двете наименования\", категорични са магистратите.\n\r\nТака те се съгласяват с \"Партия на зелените\", че законът гарантира правото на изключителен носител на името по-рано регистрирана партия и отстраняват грешката, която е допуснал Софийският градски съд, регистрирайки \"Зелените\" през 2008 г.\n\r\n\"Искаме да уверим всички наши поддръжници, членове и симпатизанти, че въпреки създалата се ситуация, те ще има за кого да гласуват. Избраните от нас кандидати за евродепутати ще бъдат част от общата листа на „Демократичната България“. Това са Албена Симеонова (биоземеделец), Росен Богомилов (учител), Тома Белев (природозащитник), Васил Гюров (музикант от група Ревю) и Даниела Божинова (експерт по пряка демокрация). Зелените ще се включим активно в кампанията за Евроизборите, като няма да се поколебаем да вложим време и енергия, за да бъдат избрани почтени евродепутати, които ще отстояват демократичното развитие на България и Европа\", заявиха от \"Зелените\".\r\nНа 21 април те ще изберат новото име на партията.", "date": "2019.03.29", "title": "Партия \"Зелените\" ще трябва да си смени името"}
{"url": "https://www.dnes.bg/notifikacii/2019/03/29/tiineidjyrki-otkradnaha-kola-vyv-varna.406003", "text": "Две момичета са откраднали лек автомобил във Варна, съобщиха от полицията.\r\nОколо 01.00 часа на 28 март е постъпил сигнал за кражба на колата, паркирана до частен имот в местност Сотира в града.\r\nУстановено е, че извършители на деянието са две момичета от Варна – непълнолетно и малолетно. По случая е образувано досъдебно производство, материалите са докладвани в Районна прокуратура – Варна.\r\nМомичетата са разпитани и предадени на родителите си.", "date": "2019.03.29", "title": "Тийнейджърки откраднаха кола във Варна "}
{"url": "https://www.dnes.bg/politika/2019/03/29/goliamata-pobeda-za-ombudsmaia-zakonite-za-horata-s-uvrejdaniia.406008", "text": "Като най-голяма победа за 2018 г. омбудсманът Мая Манолова определи приетите три закона за хората с увреждания след протестите на майките. Тя отчете и че през миналата година близо 5000 работници са получили своите неплатени заплати от некоректни работодатели в размер на 8 млн. лева.\n\r\nМая Манолова представи годишния доклад за работата на институцията и посочи, че за миналата година са подадени 12 890 жалби и 36 892 души са потърсили съдействие.\n\r\n\"Отново най-голям е броят на жалбите срещу монополни дружества – топлофикации, ВиК дружества, бързи кредити, колекторски фирми, банки, частни съдебни изпълнители. На второ място са жалбите по повод социални и трудови права на граждани. Жалбите срещу застрояването върху зелени площи стават все повече\", обясни ОмбудсМая. \n                    \n                    \n                \r\nТя обясни и че институцията е работила по четири оплаквания на граждани срещу застрояването в София - срещу изграждането на 34-етажния \"Златен век\", 52-метровата сграда в кв. „Витоша“, 55-етажния небостъргач \"Парадайз\" и 43-етажната сграда върху зелена площ в кв. Стрелбище.\n\r\nМанолова посочи, че първите жалби за сградата \"Златен век\" са получени в края на 2017 г. и от институцията са поискали пълна проверка от Столичната община и ДНСК, която е завършила със заключение, че не са установени нарушения относно законосъобразността на издадените строителни книжа.\n\r\nЗапитана дали ще се кандидатира за кмет на София, омбудсманът отговори, че непрестанно е обект на политически атаки.\n\r\n\"Не е честно институцията да бъде атакувана заради висок рейтинг или да бъде въвличана в политически сценарии и да бъда обект на политически атаки, без да съм политик. Работя само в интерес на гражданите\", каза тя.", "date": "2019.03.29", "title": " Голямата победа за Омбудсмая - законите за хората с увреждания"}
{"url": "https://www.dnes.bg/obshtestvo/2019/03/29/helpbook-smetishte-v-tryn-i-oshte-ot-sagata-kasova-belejka-za-wc.405990", "text": "Рушащи се сгради с пропаднали покриви, ронещи се мазилки, пукнатини и пробойни в конструкцията, опасни козирки и отломки от фасади- типична гледка в Столицата. Кой е виновен- нехайни собственици, имотни неразбирателства или липса на финансови средства? Притеснително много са инцидентите през последните години, а някои от тях завършиха с фатален край. \n\r\nЗа  ни сигнализираха в , която след сигнал в платформата през миналата година е била обезопасена, наред с други в района и дори част от тях са били премахнати. За съжаление, в момента няма и следа от предприетите обезопасителни мерки- опасната постройка е отново свободно достъпна. Авторът на сигнала се опасява от неприятни последици, тъй като обекта се намира в непосредствена близост до детска градина, а ученици от близкото училище редовно влизат в нея, без да осъзнават на какви рискове се подлагат. \n                    \n                    \n                \r\nПреминаваме към  - на изпратените снимки се вижда нерегламентирано сметище около река, която според автора се влива в по-голямата р. Ерма. Районът е заринат боклуци от всякакво естество- строителни материали, битови отпадъци, гуми и трупове на животни. Потребителят се обръща към МОСВ с молба да прекрати този абсурд. \n\r\nВ сигнал за  нашият потребител е описал състоянието на квартална улица, която е почти непроходима: \"Ул. Ген. Ковачев 8-16 в участъка между ул. \"Академик Сандърс\" и ул. \"Григорий Мних\" е напълно изровена, разбита и отнесена от дъждовете и снеговете. Въпреки многобройните ни сигнали общината не взема никакви мерки с години вече.  На места има коловози и улеи дълбоки по половин метър. Всички канавки са запълнени.\" \n\r\nЩе ви . Наш потребител беше заредил гориво от столична бензиностанция като след това му се беше наложило да посети прилежащата тоалетна към обекта. Услугата е била таксувана и му е издаден касов бон, който беше приложен в сигнала наред с другите документи. От изпратения отговор от КЗП става ясно, че обекти,  които предлагат храни и напитки таксуването за ползване на тоалетна не е правилно, но при липса на такива услуги следва да има обявен ценоразпис на видно място.\n\n\r\nЗапознаваме ви с - нашият потребител отново чрез нас се свърза с КЗП като прави опит за повторно разглеждане на случая: \"След получаване на отговора Ви (който прилагам в скрийншот по-долу), внасям уточнение, че в самата бензиностанция се намира кафене, в което се продават храна и напитки. Според изложеното във Вашия отговор, следва ползването на тоалетната да е безплатно. Както стана ясно в предишния ми сигнал- това не е така, заплатих сумата от 1 лв. като получих касов бон (отново прилагам скрийншот на бележката). Припомням, че като клиент заредих гориво от обекта.\n\r\nМоля, извършете проверка и предприемете законови санкции, тъй като според изложенето от Вас в предишното писмо (прилагам и него) съм напълно в правото си да искам това!\" \n\r\nТова са само малка част от постъпилите сигнали при нас. Ако видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.03.29", "title": "HelpBook: Сметище в Трън и още от сагата \"Kасова бележка за WC\""}
{"url": "https://www.dnes.bg/blizak-iztok/2019/03/29/zadrujno-semeistvo-i-jestokost-izvyn-nego-kak-se-vyzpitavat-teroristi.405805", "text": "\r\n13-годишният Осама е изпратен в детски лагер за терористи от собствения си баща, който също е джихадист. Терористичните милиции учат децата да не се страхуват от нищо, дори от свистящи куршуми. Те се изправят пред смъртта от деца. \n\r\nИменно това е темата на документалния филм \"Бащи и синове\", заснет в североизточния сирийски град Идлиб. Лагерът е на терористичната групировка Тахрир ал Шам, крило на Фронта ан Нусра. \n                    \n                    \n                \r\nСирийският режисьор Талал Дерки се представя за последовател на салафизма и успява две години да заснеме обстановката в лагера. Той се сближава с предводителя на джихадистите Абу Осама и често придружава неговия син. \n\r\nЗащо? Режисьорът иска да разбере как възпитанието успява да направи от невинни деца кръвожадни терористи. \n\r\n\"Исках да разбера как те стават това, в което се превръщат. Що за хора са това, които го правят\", обяснява режисьорът пред . \n\r\nТой с изненада установява, че децата всъщност са гледани с обич и нежност - странна комбинация от задружен семеен живот и жестокост извън него.\r\n", "date": "2019.03.29", "title": "Задружно семейство и жестокост извън него: Как се възпитават терористи?"}
{"url": "https://www.dnes.bg/notifikacii/2019/03/29/laura-kioveshi-e-podsydima-za-podkup-i-lyjesvidetelstvane.405984", "text": "Като \"бомбата на деня\" определя в. \"Евениментул зилей\" новината, че бившият главен прокурор на Националната дирекция за борба с корупцията (НДБК) Лаура Кодруца Кьовеши е била обвинена вчера от Отдела за разследване на престъпленията в съдебната система и е поставена под съдебен контрол. Според изданието това е \"удар\" за бившия шеф на НДБК.\n\r\nКьовеши бе изслушана вчера в Отдела за разследване на магистратите по дело, в което бе заподозряна в злоупотреба със служебно положение, получаване на подкуп и лъжесвидетелстване. Делото касае екстрадирането от Индонезия в Румъния на бившия директор на рухналата финансова пирамида Николае Попа през 2011 г. и е по сигнал на бившия депутат от управляващата Социалдемократическа партия Себастиан Гица, който избяга в Сърбия, след като срещу него бяха заведени няколко дела за корупция. \n                \n                \r\nПрокурорите от Отдела за разследване на магистратите твърдят, че Кьовеши е поискала и получила от Гица сумата от 268 689 леи за екстрадирането на Попа. Прокурорите твърдят още, че Кьовеши е лъжесвидетелствала за отношенията си с Гица, когато била изслушана по друго дело като свидетел през 2017 г.\n\r\nКъсно снощи стана ясно, че Кьовеши вече е подсъдима, наложена й е мярка съдебен контрол и забрана да напуска страната, съобщават румънските медии, цитирани от БТА.\n\n\n\r\nНа излизане от сградата на Отдела за разследване на магистратите Кьовеши обясни, че й е забранено да говори пред медиите във връзка с делото.\n\r\nВ. \"Гъндул\" извежда в заглавие думи на Кьовеши: \"Искат да ми затворят устата\".\n\r\nЛаура Кьовеши е убедена, че зад тези съдебни действия стоят интереси, които визират възможността тя да стане първият европейски главен прокурор. \"Притеснявам някого с това, че искам да заема длъжност в европейска институция, притеснявам онези, които са отчаяни от факта, че съдии и прокурори си вършат работата, притеснявам тези, които искат да си крадат спокойно в тази страна\", коментира Кьовеши, цитирана от \"Евениментул зилей\".\n\r\nТя смята, че срещу нея се води \"кампания за тормоз\". \"Имам забрана да говоря пред медиите по това дело. Смятам, че това е мярка да ми затворят устата. Навлязла съм в международна процедура, от която излязох първа. Календарът на преговорите е направен още миналия месец. Сега се водят преговори\", заяви Кьовеши във връзка с процедурата по избор на главен прокурор на Европейската прокуратура, в която тя се конкурира с френския кандидат Жан-Франсоа Бонер.\n\r\nКьовеши бе подкрепена от Европейския парламент за този пост, а Съветът на ЕС избра Бонер. Тъй като главният прокурор на Европейската прокуратура трябва да бъде назначен по общо съгласие между двете институции, в момента текат преговори между тях.\n\r\nИнформационният сайт Зиаре цитира друг акцент от изявленията на Кьовеши след изслушването вчера. \"Отчаянието на някои хора достигна до определени нива. Притеснявам всички, които искат да крадат спокойно в страната\".\n\r\nКьовеши се оплака и от фалшивите новини, които се появяват ежедневно за нея. \"Не смогвам да отговаря на всички фалшиви новини, те се появяват толкова често и са толкова много\", каза Кьовеши, цитирана от Зиаре.\n\r\nТя коментира също промените в правосъдното законодателство, които се правят през последните две години в Румъния. \"Това са промени, които ще засегнат възможността за разследване на корупционни деяния. Можем да бъдем разтревожени, че подобни законодателни промени ще бъдат приети, за да помогнат на определени лица да избегнат последиците от наказателна отговорност\", коментира Кьовеши, цитирана от \"Евениментул зилей\".\r\n ", "date": "2019.03.29", "title": "Лаура Кьовеши е подсъдима за подкуп и лъжесвидетелстване "}
{"url": "https://www.dnes.bg/zvezdi/2019/03/29/shtastliva-novina-za-krisko-priiatelkata-mu-e-bremenna.406011", "text": "Рапърът Криско ще става татко. Приятелката му Цветелина Петрова е бременна, като според информация на \"Уикенд\", коремчето на красавицата вече си личи. Според изданието бебето трябва да се роди през лятото.\r\nБъдещите родители били много щастливи, че ще имат дете. Двамата плануват да сключат граждански брак и да вдигнат сватба, но все още не е ясно дали това ще стане след появата на наследника им.\r\n \r\nКриско и Цвети са заедно от почти 3 години. Двамата неведнъж са споделяли, че вече са готови за семейство и бебе.\r\n \r\nДо момента двойката не е потвърдила официално новината. Изпълнителят и танцьорката рядко споделят техни общи снимки в социалните мрежи.\r\n \r\nПо-рано Криско излизаше с плеймейтката Ася Капчикова.\r\n\r\n", "date": "2019.03.29", "title": "Щастлива новина за Криско - приятелката му е бременна?"}
{"url": "https://www.dnes.bg/obshtestvo/2019/03/29/prestypleniiata-ot-deca-s-ryst-narkotici-krajbi.406006", "text": "Има увеличение на престъпленията, извършени от малолетни и непълнолетни. Наблюденията са от годишния отчет-анализ на ГД \"Национална полиция\".\r\nЗам.-министър Стефан Балабанов обясни, че престъпленията от деца са най-вече свързани с наркотици,  нарушения на обществения ред, кражби, посегателства срещу личността и  грабежи.\r\nТой отбеляза още, че голяма част от родителите \"абсолютно  безотговорно се отнасят към това какво правят децата след училище\". По думите му децата са подложени на медийна агресия и достъп до всякакви  сайтове, което също довеждало до увеличаване на противообществените  прояви.\r\nЗа миналата година са регистрирани над 390 по линия на зоополицията. В сравнение с 2017 г. има увеличение с над 120 престъпления, като са разкрити около 20%. Обществото вече реагира и има отношение към престъпленията срещу животни, заяви гл. комисар Христо Терзийски, цитиран от БТА.\r\n                    \n                    \n                Сериозен е проблемът с наркотиците. На ниво полиция е отчетен ръст на регистрираните престъпления с около 15-20%, като най-големият ръст е при марихуаната. Терзийски коментира, че полицаите в страната посочват наркотиците като първостепенна заплаха за обществото, а не кражбите и нападенията на възрастни хора.\r\nПо темата с домашното насилие гл. комисар Терзийски каза, че ръст на такива сигнали няма. Зам.-министър Балабанов коментира, че адекватната защита на жертвите на домашно насилие може да се осъществи само тогава, когато цялото общество, съседите съобщават за него на съответните институции.\r\nОсновно проблемът на полицията е нуждата от кадри. Главният секретар на  МВР Ивайло Иванов отбеляза, че текучеството е голямо. Недокомплектът на  цялото министерство е около 10-15%, съобщи той.\r\n ", "date": "2019.03.29", "title": "Престъпленията от деца с ръст - наркотици, кражби..."}
{"url": "https://www.dnes.bg/kino/2019/03/29/tim-byrtyn-syjiviava-letiashtiia-slon-dymbo.405935", "text": "\n Дългоухият очарователен слон \"Дъмбо\" появил се за първи път на екрана през  1941 г. отново бива съживен от Дисни. Филмовата компания категорично не  смее да рискува, създавайки  нови истории и предпочита да върви по  утъпкания път на вече добре познатите сюжети. Това си е тенденция за  Дисни от години. След като усети, че новият прочит на приказките носят  успех с \"Господарка на злото\" или \"Алиса в страната на чудесата\",  големият екран се готви да посрещне  игралните версии на анимациите \"Аладин\", \"Цар Лъв\", \"Мулан\" и \"Книга за джунглата\".\r\nНачалният преход  от анимационно към игрално кино започва именно с \"Дъмбо\", поверен  неслучайно на Тим Бъртън. Режисьорът с вдъхновяващо въображение,  подхранено от филмите на ужасите и рисуваното кино, знае как да притвори  магична атмосфера, покрай факта, че първо учи анимация. И тези негови умения играят основна роля в специфичната стилистика, която изгражда във филмите си. Декорите и костюмите са бутафорно пищни, присъщи на цирковото изкуство, сред което се развива действието.\r\n                    \n                    \n                Навлизаме във всекидневието на цирковата трупа Медичи. Директорът им  (Дани де  Вито) е недоволен от дългите уши на новия член на екипа -  слончето Дъмбо. Все пак бизнес нюхът му веднага \"пресмята\" каква роля  може да получи животинчето в представлението с нелепия си външен вид.\r\nПо традиция, а и защото сюжетът го позволява, режисьорът прави реверанс към нетипичните персонажи,  открояващи се от останалите и заклеймени заради това от тях. Бъртън винаги е имал особено отношение към отритнатите  образи – \"Едуард Ножиците\" или \"Ед Ууд\" са само част от примерите. Издига в култ малките им  странности. Така и в \"Дъмбо\" именно големите уши на  слона му помагат да полети. Режисьорът успява да ни накара да повярваме  във възможностите му. Всяко негово издигане е придружено от доза  колебание, съпътстващи препятствия, свързани с емоционалното състояние  на персонажите и допълнено с напрежение от сюжетните перипетии.\r\nИсторията  за \"Дъмбо\" всъщност е приказка за семейното щастие, което се усеща  най-силно, когато всички негови членове са заедно. От една страна Дъмбо е разделен от  своята майка, за да не го разсейва по пътя му към славата. От друга –  стои дистанцията между две, осиротели деца и дълго отсъстващия им баща (Колин Фарел). Към тях  се прибавя и отношението на директора на цирка (Де Вито), опитващ се да  въплъти идеята, че именно цирковата трупа е неговото семейство.\r\nАктьорското присъствие е внушително допълнено и от Ева Грийн (циркова акробатка) и Майкъл Кийтън в ролята на злодея - собственик на мащабен увеселителен парк, който неволно прави индикация към пищните паркове на самите Дисни.\r\nБъртън съпоставя ценности като приятелство, емпатия, желание за свобода със стремежа за  пари, корпоративна власт, свръх модернизация и покорство. И макар първият \"Дъмбо\" да не е особено известен у нас, анимацията притежава едни от най-омайните песни от репертоара на Дисни. А Бъртън превръща в леко зловещ танц - маршируващите розови балончета, играещи мечтата на слончето. И макар да не следва напълно оригинала, самият герой е трогателно визуализиран с клепналите уши, покъртително милия поглед и тромавите му и неуверени опити за летене.\r\nГледайте \"Дъмбо\" от 28 март.\r\n \r\n", "date": "2019.03.29", "title": "Тим Бъртън съживява летящия слон \"Дъмбо\""}
{"url": "https://www.dnes.bg/zvezdi/2019/03/29/viki-ot-mastilo-margaritka-shte-stava-kaka.406013", "text": "Певицата Виктория Терзийска и съпругът ѝ Петър Величков ще гушнат още една дъщеричка през лятото.\r\nВики е бременна с второто си дете, а новината за новото попълнение в семейството дойде в навечерието на третата годишнина от сватбата им, пише \"Монитор\".\r\n \r\nБебето се очаква да проплаче още през лятото, а вокалистката на „Мастило“ не крие щастието си, че отново ще прегърне момиченце.\r\n \r\n„За мен е истинска радост да споделя, че семейството ни скоро ще се увеличи с още един член. Вълнението е голямо, а емоциите само положителни“, написа Вики в социалните мрежи.\r\n \r\nДвамата с Петър имат 3-годишна дъщеря Маргарита, която гордо носи името на своята баба, майката на Вики.\r\n \r\n", "date": "2019.03.29", "title": "Вики от \"Мастило\": Маргаритка ще става кака"}
{"url": "https://www.dnes.bg/politika/2019/03/29/zaharieva-za-izkazvaneto-na-chavushoglu-nepriemlivo.406026", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Екатерина Захариева заяви, че няма намеса от Турция в приемането на Закона за вероизповеданията. \n\r\n\"Никой не може да се бърка в работата на българския парламент\", увери външният ни министър. \n\r\nТя коментира думите на турския си колега Мевлют Чавушоглу, че Турция е била принудена да се намеси при внасянето на поправките в Закона.\n\n\n\n\r\nЗахариева определи изказването на колегата си като неприемливо и го призова да се въздържа от подобни коментари. \n\r\nЗаради думите на Чавушоглу турския посланик ще бъде привикан, за да даде обяснения, предаде \n                    \n                    \n                \r\n\"Наистина съм учудена и крайно недоволна от това изказване. Това не помага на приятелските отношения, които имаме и се надявам да продължим да имаме с Турция. Изказването е направено на предизборен митинг. Не е добре да използваме съседните държави в предизборните си кампании\", заяви Захариева. \n\r\nДумите на Чавушоглу бяха коментирани и в кулоарите на Народното събрание.\n\r\n\"Нямам информация за влияние. Дебатът по приемането на закона беше публичен, но всички знаем и е факт, че в неделя има избори\", заяви председателят на ДПС Мустафа Карадайъ.\n\r\nПо думите на Волен Сидеров не може външен министър на друга държава да се изказва по този начин.\r\n ", "date": "2019.03.29", "title": "Захариева за изказването на Чавушоглу: Неприемливо!"}
