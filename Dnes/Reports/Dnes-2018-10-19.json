{"url": "https://www.dnes.bg/notifikacii/2018/10/19/germaniia-prodala-oryjie-na-sauditska-arabiia-za-477-mln.391017", "text": "Германското правителство е одобрило продажба на оръжие на стойност малко под половин милиард евро за Саудитска Арабия през тази година, с което кралството става втори по големина германски клиент след Алжир, предаде ДПА, позовавайки се на документ на германското министерство на икономиката.\n\r\nБерлин е одобрил оръжейни сделки на стойност 416,4 милиона евро (477 милиона долара) със Саудитска Арабия. \n\r\nРияд води кампания на въздушни удари в Йемен, наречена операция \"Решителна буря\", с цел да подкрепи авторитарния президент на страната между 1 януари и 30 септември, заявиха от германското министерство на икономиката в отговор на запитване на опозиционен депутат.\n\r\nСамо Алжир е по-голям купувач на германско оръжие за същия период на тази година, с одобрени оръжейни сделки на стойност 741,3 милиарда евро.\n                \n                \r\nСаудитска Арабия е подложена на критики след изчезването на журналиста дисидент Джамал Хашоги. Огласените днес данни също имат отношение към въпроса, защото продажбата на оръжие на Саудитска Арабия може да наруши коалиционното споразумение, подписано в началото на четвъртия мандат на канцлерката Ангела Меркел, пише БТА.\n\r\nПо настояване на левоцентристката Германската социалдемократическа партия (ГСДП) коалиционното споразумение постановява, че на германското правителство е забранено да одобрява износ на оръжие към която и да било страна, \"пряко\" въвлечена в конфликта в Йемен.\n\r\nНо в коалиционното споразумение има изключение за страни, с които Германия е сключила оръжейни сделки преди започването на четвъртия мандат на Меркел.\r\n ", "date": "2018.10.19", "title": "Германия продала оръжие на Саудитска Арабия за $477 млн."}
{"url": "https://www.dnes.bg/akoshtete-vqrvaite/2018/10/19/modata-opredeleno-im-prechi-defile-iz-ulicite-na-belarus.391057", "text": "\n\r\nВсеки има право на лош вкус. Когато става за ежедневната ни визия, слагаме това, което имаме в гардероба.\r\nНезависимо с какъв бюджет разполагаме, всеки иска да изглежда добре.\r\nНо има и хора, след които няма как да не се обърнеш. Модата определено им пречи, а на мнозина от нас дори не би ни хрумнало да излезем на обществено място с подобно съчетание на облекло, обувки, аксесоари.\r\nВижте в галерията ни резултата от една кратка разходка из улиците на Беларус.", "date": "2018.10.19", "title": "Модата определено им пречи: Дефиле из улиците на Беларус"}
{"url": "https://www.dnes.bg/sofia/2018/10/19/myj-se-e-hvyrlil-pred-metroto-vlakyt-e-otriazal-kraka-mu.391081", "text": "Мъж се е хвърлил на релсите на метрото в 18:15 часа днес, предаде МВР. \n\r\nВлакът е минал през крака му и е отрязал глезена му. Мъжът е жив, бил е изваден преди минути.\n\n\r\nМъжът, който се е хвърлил пред влак на метростанция \"Васил Левски“ е закаран в болница. Това каза директорът на „Метрополитен“ ЕАД инж. Стоян Братоев.\r\nОт МВР съобщиха, че пострадалият е на 25 години. \n\r\nПо последни данни вероятно мъжът е паднал, а не се е хвърлил под влака, както по-рано бе съобщено. \n\r\nВлакът е минал през крака му и е отрязал глезена му, счупена му е и ръката.\n\r\nДвижението по линията временно се осъществява между станциите \"Сердика\" и \"Обеля\", както и от \"Жолио Кюри\" към Летището и Бизнес парка съоветно. \n                    \n                    \n                \r\nПо втората линия влаковете на метрото се движат по разписание. \n\r\nСтоличната община пуска автобуси от 4-и Километър до станция \"Сердика\", които да обслужат пътниците от метрото.", "date": "2018.10.19", "title": "Мъж се е хвърлил пред метрото, влакът е отрязал крака му"}
{"url": "https://www.dnes.bg/zvezdi/2018/10/19/karli-klos-se-omyji-stana-etyrva-na-ivanka-trymp.391053", "text": "Топмоделът Карли Клос се омъжи за по-малкия брат на съпруга на Иванка Тръмп, Джерърд – Джошуа Кушнер.\r\nМладоженците са сключили брак на малка церемония в Ню Йорк, на която са присъствали по-малко от 80 гости.\r\nБулката е била облечена в рокля на Dior. По-интересното е, че нейната най-добра приятелка – попзвездата Тейлър Суифт не е присъствала на събитието, но може би причината се крие в това, че в момента тя е на турне в Австралия.\r\n26-годишната Клос сподели новината за брака си на своята страница в Instagram в четвъртък. Карли и Джошуа бяха гаджета в продължение на шест години, преди да обявят годежа си през юли т. г.\r\nВижте още за звездите в .", "date": "2018.10.19", "title": "Карли Клос се омъжи. Стана етърва на Иванка Тръмп"}
{"url": "https://www.dnes.bg/notifikacii/2018/10/19/bezceremonno-shpioni-krachat-prez-trupove-mokra-porychka-shto-e-to.390990", "text": "Днешните шпиони на пръв поглед изглеждат наивни и немарливи. И оставят след себе си много следи. Така могат да се тълкуват редица шумни шпионски скандали. Истината обаче навярно е друга.\n\r\nСлучаите се множат. Джамал Кашоги, Сергей Скрипал, отвличането на бизнесмен в Берлин от виетнамските тайни служби, убийството на доведения брат на севернокорейския диктатор Ким Чен Ун... Човек остава с впечатлението, че редица правителства и техните тайни служби все по-открито провеждат своите тайни операции по цял свят, пише .\n\r\n\r\n\"Мокрите поръчки се радват на гореща конюнктура\", казва експертът за тайните служби Ерих-Шмид Еенбом.\n                \n                \r\nПонятието \"мокра поръчка\" е от жаргона на КГБ и означава операция на тайните служби, при която в общия случай се пролива кръв. Ерих Шмид-Еенбом твърди, че преломният момент е настъпил през 2006 година, когато беше отровен бившият руски агент Александър Литвиненко. Няколко часа преди смъртта си той казва в интервю за вестник Таймс: \"Гадовете ме откриха, но пак няма да се доберат до всички!\" \n\r\nПрез 1990-те години Александър Литвиненко участва във вътрешно разследване на корупция в руската Федерална служба за сигурност (ФСБ), която е наследник на КГБ. Шеф на ФСБ по онова време е Владимир Путин. Литвиненко изпада в немилост, след като критикува шефа си, че не предприема нищо срещу ширещата се корупция в тайните служби. През 1998 година той разкрива заговора за убийството на руския олигарх Борис Березовски и е арестуван за злоупотреба със служебното положение. През 2000 година бяга през Турция във Великобритания, където получава политическо убежище. Ерих Шмид-Еенбом смята, че зад покушението срещу Литвиненко стои ФСБ, въпреки че случаят и до днес не е изяснен окончателно.\n\r\n\n\r\nПокушението срещу Сергей Скрипал и неговата дъщеря Юлия много напомня на убийството на Литвиненко. Извършителите използваха нервнопаралитичното вещество „Новичок“, разработено в бившия Съветски съюз. На пръв поглед и в двата случая беше действано много немарливо, но дали пък това не е било умишлено? Дали зад тези покушения не се крие определена нова стратегия на службите?\n\r\n\"Действително наблюдаваме, че тайните служби вече не се крият, както преди, когато обичаха да инсценират автомобилни катастрофи. Този метод днес излезе от мода. Днес службите вече нямат никакъв свян\", казва професор Волфганг Кригер от университета в Марбург.\n\r\nСергей Скрипал е работил едновременно за руското военно разузнаване ГРУ и за британската тайна служба МИ6. През 2004 година е арестуван и осъден на 13 години затвор за държавна измяна. След международна размяна на агенти през 2010 година Скрипал е освободен и заминава за Великобритания, където получава политическо убежище. \n\r\nСпоред професор Кригер случаят Скрипал е типичен пример за нравите на съветските, а днес вече на руските тайни служби. На мушката почти винаги попадат „ренегати“, които сами са работили за службите в Москва, но после са станали двойни агенти. \"В Съветския съюз такива „ренегати“ ги преследват безмилостно още от 1920 година насам. Е, навремето покушенията се извършваха по-дискретно. През 1920-те и 1930-те години хора често \"падаха\" от прозорците, навярно с незначителна външна помощ\", казва професор Кригер.\n\r\n\n\r\nСергей Скрипал навярно също може да бъде окачествен като „ренегат“. След преселването си в Солсбъри той явно не води скромен пенсионерски живот, както се смяташе. \"Скрипал активно е работил за британските тайни служби. В Прага, например, заедно със служители на МИ6, той разкрил активни руски агенти, които познавал от времето на своята работа за ГРУ. През лятото на 2016 година в Талин отново дал толкова прецизна информация, че веднага били разкрити трима действащи шпиони на Москва. На испанските тайни служби пък осигурил сведения за връзките на руската мафия в Испания с висши политици в Москва. Това означава, че е работил за западни тайни служби, което не се е харесало на бившите му колеги в Москва\", казва Ерих Шмид-Еенбом.\n\r\n\n\r\nАлександър Гусак, бивш водещ офицер на Александър Литвиненко, обобщава кратко и брутално руския подход към „ренегатите“. В интервю за Ню Йорк Таймс той казва дословно: \"Аз съм израснал със съветските идеали. Плюеш в лицето на предателя, залавяш го, после го застрелваш или бесиш и уринираш на гроба му!\"\n\r\nДа не забравяме и исторически напрегнатите отношения между Русия и Великобритания. \"След края на Студената война повечето западни тайни служби почти прекратиха шпионажа срещу Съветския съюз и държавите от ОНД. Британците обаче продължиха. По време на Чеченската война, например, британските тайни служби трайно присъстваха на място. Именно в Чечения МИ6 вербува и много дезертьори от Русия\", казва Ерих Шмид-Еенбом.\n\r\n\n\r\nПрофесор Волфганг Кригер вижда паралели и в случая с журналиста Джамал Кашоги. \"Кашоги е бил в тесния кръг на вътрешния властови апарат в Саудитска Арабия. В този смисъл той също е „ренегат“\", казва професорът.\n\r\nОт журналиста няма никаква следа вече две седмици. Турските следователи подозират, че е бил убит по време на посещението си в посолството на Саудитска Арабия – от наказателна бригада, която пристигнала в Истанбул същия ден. \"Показателно е обстоятелството, че в 15-членната наказателна бригада е имало и лекар. Знаем че съвременните изтезания винаги се провеждат под медицинско наблюдение. Това е известно и от Гуантанамо и от Абу-Гариб в Багдад\", казва Ерих Шмид-Еенбом.\n\r\nДа извършваш атентати с ядрено или с бойно отровно вещество и да влизаш в посолство под зоркото око на турските наблюдателни камери: Възможно ли е напоследък тайните служби просто да действат дилетантски? Експертът по шпионаж Михаел Мюлер, автор на много публикации за тайните служби, отхвърля това предположение. \"Не, не са дилетанти. По-скоро изпращат предупреждение към всички потенциални „ренегати“: Умеем го, вършим го, не се боим и не ще позволим на никого да ни спре!\", обобщава той.\r\n \r\n", "date": "2018.10.19", "title": "Безцеремонно – шпиони крачат през трупове! Мокра поръчка – що е то?"}
{"url": "https://www.dnes.bg/eu/2018/10/19/borisov-pred-asem-rabotim-za-svyrzanostta-na-balkanite.391024", "text": "България работи активно за засилване на свързаността на Балканите. Това заяви министър-председателят Бойко Борисов на 12-ата среща на върха Азия - Европа (АСЕМ) в Брюксел, която тази година се домакинства от ЕС, съобщи правителственият пресцентър. \n\r\nБорисов припомни, че свързаността беше един от ключовите приоритети на Българското председателство на Съвета на ЕС през първата половина на тази година и посочи, че едно от най-съществените постижения на страната ни бе връщането във фокуса на внимание на европейската перспектива на Западните Балкани. \n\r\n„Приетата на срещата на върха ЕС-Западни Балкани Софийска декларация подчерта важността на сътрудничеството във всички области на свързаността – транспортна, енергийна, цифрова, икономическа и между хората“, допълни българският министър-председател. \n                    \n                    \n                \r\n„Новата всеобхватна стратегия на ЕС по свързаността между Европа и Азия създава отлична основа за взаимодействие с нашите азиатски партньори“, посочи премиерът Борисов. \n\r\nТой подчерта, че през последните години България значително е засилила ангажираността си в рамките на АСЕМ с изпълнението на инициативи за укрепване на връзките между Европа и Азия в ключови области като заетостта, финансите, устойчивото развитие, правата на човека, културата, образованието и др. \n\r\n„Само през първата половина на тази година България беше домакин на две министерски срещи на АСЕМ – на културата и на финансите“, каза Борисов. \n\r\nТой добави още, че страната ни цени високо форума АСЕМ, тъй като той спомага за насърчаване на сътрудничеството и взаимното доверие между страните от двата континента.", "date": "2018.10.19", "title": "Борисов пред АСЕМ: Работим за свързаността на Балканите!"}
{"url": "https://www.dnes.bg/stranata/2018/10/19/momche-v-tejko-systoianie-beshe-udareno-na-peshehodna-pyteka.391082", "text": "Момче е в тежко състояние, след като бе блъснато от кола на пешеходна пътека. Инцидентът е станал на оживен път в село Горни Богров край София, предаде \"Нова тв\".\r\nШофьорът не е избягал, а на мястото на инцидента няма следи от спирачен път. Има светофар, но не е ясно дали 15-годишното момче е пресичало на зелено.\n\n\r\nОт МВР все още не дават информация дали водачът на автомобила е бил пиян или дрогиран.\r\nТова е вторият подобен инцидент в рамките на тази седмица. Във вторник 19-годижен младеж беше ударен от автомобил, докато пресича на пешеходна пътека в Своге. \r\nМомчето е настанено с множество травми в реанимацията на \"Пирогов\". \r\n ", "date": "2018.10.19", "title": "Момче в тежко състояние, беше ударено на пешеходна пътека"}
{"url": "https://www.dnes.bg/world/2018/10/19/nezapomnena-susha-v-germaniia-rein-rekordno-bezvoden.391079", "text": "Водите на река Рейн достигнаха днес най-ниското си ниво в историята, предаде Франс прес. Причина за това е липсата на достатъчно валежи в Германия през последните месеци, пише БТА.\n\r\nПоради ниското ниво на водата в Рейн бяха открити попаднали в реката вещи и дори бомба от Втората световна война.\n\n\n\n\r\nВ Кьолн днес бе измерено ниво на водата от 77 см, с което бе подобрен досегашният рекорд от 81 см, регистриран през 2003 г.\n\r\nПрез следващата седмица се очакват валежи, но те няма да са достатъчни за възстановяването на нивото на водите на Рейн.\n\r\nЗасухата има икономически последици, тъй като кораби вече не могат да плават по реката, която е важен транспортен маршрут за много от стопанските сектори на Германия, Франция и Холандия.\n                    \n                    \n                \r\nПроблеми възникват и за енергийното дружество RWE, което няма възможност да достави по Рейн необходимите въглища за работата на топлоелектрическата централа в Хам.\n\r\nПоследици има и за фауната на реката. Биолозите се опасяват, че живеещите по бреговете на реката видове птици няма да могат вече да си намират храна.\n\r\nСпоред германското министерство на земеделието надхвърлящите 30 градуса температури и слабите валежи през лятото са белязали \"най-голямата климатична аномалия\" в Германия от началото на климатичните измервания в страната през 1881 г.\n\r\nВисоките температури през юли и август са се отразили крайно негативно на пасищата и земеделските култури.\n\r\nЗаради неблагоприятните климатични условия годишната продукция на германските земеделци е намаляла с 20 процента.\n\r\nЧетиринадесет от 16-те германски провинции заявиха в края на август, че проявяват интерес към федералната програма за обезщетяване на земеделците.", "date": "2018.10.19", "title": "Незапомнена суша в Германия: Рейн рекордно безводен!"}
{"url": "https://www.dnes.bg/sofia/2018/10/19/zaravniavat-gradinkata-kristal-spokoino-smeniat-pochvata.391052", "text": "Горният почвен слой в дупката на \"Кристал\" се подменя с нов, който ще бъде затревен, това пише кметът на София Йорданка Фандъкова в профила си във Facebook.\r\nПо-рано днес десетки столичани публикуваха снимки от текущия ремонт в градинката с твърдението, че дупката се заравнява.\n\n\n\r\nНе след дълго бе насрочен и протест за понеделник, на който недоволните от тази промяна да изразят недоволството си.\r\nПротестът щеше да е пореден, след като недоволството от ремонта на ул. \"Граф Игнатиев\" също изкара столичани на протест.\r\n\"В момента се отнема горния почвен слой, който е с намалени качества и се заменя с нов хумусен слой, който ще бъде затревен. В градината \"Кристал\" засаждаме 52 нови дървета - чинар, липа, кедър и смърч\", пише кметицата.\r\n                    \n                    \n                В поста Фандъкова припомня и историята на дупката.\r\n\"През 1914 г. на мястото е направен изкоп за основите на сграда на Народната библиотека и музей. Заради войните, строежът не е реализиран и през 1927 г. денивелацията е оформена като част от парковото пространство на градината срещу Военния клуб\", разказва Фандъкова.\r\n ", "date": "2018.10.19", "title": "Заравняват градинката \"Кристал\"? Спокойно – сменят почвата!"}
{"url": "https://www.dnes.bg/obshtestvo/2018/10/19/sofiiskata-duhovna-seminariia-stana-na-115-g.391076", "text": "\nСъс Света литургия беше отбелязана 115-годишнината на Софийската духовна семинария \"Св. Иван Рилски\".\r\nТя беше възглавена от Варненския и Великопреславски митрополит Йоан, в която молитвено участва и патриарх Неофит. \n\r\nС празничен водосвет беше открито обновеното общежитие за учениците в семинарията.\r\nПравославната църква почита днес паметта на Св. Иван Рилски.\r\nНа този ден в Рилския манастир идват хора от цялата страна, за да търсят изцеление.\r\n ", "date": "2018.10.19", "title": "Софийската духовна семинария стана на 115 г."}
{"url": "https://www.dnes.bg/muzika/2018/10/19/hipnotik-otkrivat-sezona-s-viziia-vdyhnovena-ot-tangoto.391075", "text": "\n\r\nНай-популярната струнна формация избира да посрещне есента вдъхновена от Пиацола и неговите знаменити \"две напред и една назад\". Но за разлика от класическите стъпки на тангото, посоката за трио Хипнотик е само напред.\n\r\nСексапилните брюнетки определено карат кръвта да закипи, не само заради емблематичния ритъм на Libertango, но и заради спираща дъха фотосесия. Следвайки модерната максима, че днес музиката се слуша и с очите, Хипнотик буквално омагьосват с елегантен стайлинг и ефектно присъствие. Кадрите са дело на изключителната Диляна Флорентин, пред чиито обектив са заставали: Ивет Лалова, Веско Ешкенази, Яна Маринова, Теодора Духовникова, Елена Петрова и още други любими български звезди. \n                    \n                    \n                \r\n\"Позволихме на Диляна да надникне и в нашия по-личен свят. Снимахме визия без \"тонове грим\", без изкуствени мигли, няма нищо излишно… - споделят дамите от Хипнотик- Искахме да покажем нашата индивидуалност, чувственост и смелостта да бъдеш самия себе си. Този образ е в пълен унисон с посланието, което музиката ни носи, а подкрепата на публиката и нашите партньори от Fibank ни подсказват, че посоката, в която вървим е правилната.\"\n\r\nИменно заради публиката Мария, Марина и Бистра решават да споделят непубликувани кадри от заснемането на фотосесията. Бекстейдж снимките заемат своето ексклузивно място в обновения сайт на триото http://www.hypnotic-bg.com/, а виртуалното пространство на Хипнотик събира и  техни аудио и видео материали. \n\r\nСпециален подарък за феновете е и клипът към Libertango на Пиацола. Заради огромния интерес към версията на Хипнотик, момичетата решиха да \"опаковат\" нотите във визия. Видеото е заснето по време на лайф изпълнение от бляскаво събитие, като за стайлинга си дамите се доверяват на Елена Златева. Зад модерния \"превод\" на Libertango стои един от най-актуалните млади  композитори, \r\nСветлин Къслев и оркестрацията на Мария Новева. Докоснато от тях тангото звучи по-страстно от всякога и за пореден път доказва, че Хипнотик успяват да разчупят музикалните стереотипи.\n\r\nНо за музика е трудно да се говори. Вижте я!  \r\n", "date": "2018.10.19", "title": "Хипнотик откриват сезона с визия, вдъхновена от тангото"}
{"url": "https://www.dnes.bg/politika/2018/10/19/ninova-atakuva-borisov-tozi-pyt-s-izvinenie-niama-da-stane.391065", "text": "Соцлидерката Корнелия Нинова не остана доволна от извинението на Бойко Борисов към майките на деца с увреждания и за втори път днес настоя за оставката на вицепремиера Валери Симеонов.\n\n\n\n\r\nПовод за напрежението станаха думите на Симеонов, който нарече родителите на деца с увреждания \"група кресливи жени\" и ги обвини, че спекулират с децата си.\r\nПо-късно днес Борисов заяви, че казаното от заместника му Валери Симеонов за майките на деца с увреждания е недопустимо и се извини за думите му.\r\nОт своя страна пък във Facebook пост Симеонов настоя, че не се отказва от нито една своя дума.\r\nСпоред Нинова обаче този път Борисов \"няма да спаси положението с извинение\".\r\n                    \n                    \n                \"Г-н Борисов, този път с извинение няма да спасите положението. Достатъчно си играхте с мъката на тези хора. Първо плакахте от тъжната история на една майка, която след това поиска лично да ѝ се извините за унизителното Ви отношение към нея и избяга от Вашите сълзи чак в Холандия. После се извинявахте за Вашите думи - \"да ми се махнат от главата\". Уволнихте си министъра на труда, за да си измиете ръцете, не Ви мина номерът и го върнахте. Сега казвате “език мой, враг мой”. Хайде стига с този театър\", написа червената шефка във Facebook.\r\nПо думите й всичко, което Борисов прави в последните месеци с хората с увреждания, не е грешка на езика, а недопустимо отношение към болни, слаби и нещастни българи.\r\n\"Единственият адекватен отговор е оставката на Валери Симеонов. Ако не му я поискате, значи сте съгласен с него\", заключава Корнелия Нинова.", "date": "2018.10.19", "title": "Нинова атакува Борисов: Този път с извинение няма да стане!"}
{"url": "https://www.dnes.bg/cars/2018/10/19/danyk-stara-kola-a-pyk-udria-novite-vozila-shto-e-to-bylgariia.391003", "text": "Собствениците на по-нови автомобили ще бъдат по-ощетени от поправките в закона, въвеждащи по-голям данък за по-старите автомобили. Това мнение изрази пред БНР Христо Христов, председател на Асоциацията на вносителите на автомобили.\r\nСпоред него новоприетите поправки няма да бъде постигната целта за ограничаване на старите возила.\r\n\"Ще има увеличение, но на фона на основата, върху която ще се увеличи, говорим ефективно за увеличение между 6 и 20 лева\", посочи той.\r\nПо думите му е правилно общинските съвети да определят основата, защото във всеки град автомобилите са различни.\n\n\n\r\n\"За определен клас автомобили тя варира от 54 стотинки до 1,62 лева, което е 1,20 разлика и ако в един град основата се определя на 60 ст., в другия може да е 1,60 лв., тук се получава много голяма разлика\", посочи той.\r\n                    \n                    \n                Христо Христов изрази опасения, че \"при автомобилите, които се стремим да ограничим, едва ли ще има някаква промяна\".\r\n\"За автомобилите от 15 до 20 години, базата, която определя Общинския съвет, се умножава по едно. Доколкото разбирам, няма да има промяна, защото умножаваме по едно. В същото време при автомобилите до пет години умножаваме по 2,3. Няма мотив и логика защо отново по-новите автомобили ще плащат по-голям данък при положение, че заявяваме цел да ограничаваме старите автомобили\".\r\nХристов предупреди водачите да погледнат талоните на автомобилите си за означена еврокатегория или липсваща такава, заместена от звездички: \"Ако има звездички, с извинение пак гледаме небето. Ще ни таксуват като автомобил, който няма еврокатегория. И, за да се докаже еврокатегорията, трябва да отиде до официалния представител. Те ще ви издадат удостоверение за еврокатегорията, но там се заплаща минимум 50, 60, 80 лева и става така, че се обезсмисля това, което обясняват нашите народни представители - отстъпки еврокатегория. Именно тези, за съжаление, които са с по-старите автомобили, те ще бъдат засегнати от това, защото не се вписва еврокатегорията\".\r\nПо данни на Пътна полиция около 60 на сто от автопарка у нас се състои от стари автомобили над 15 години, което е изключително висок процент.\r\nХристов прогнозира, че броят на старите автомобили у нас до края на 2020 година ще се увеличи поне със 150 хиляди, а страната ни ще бъде автоморгата на Европа.\r\n\"Ще бъдем автоморгата на Европа, може би на света, поради две причини - данъчното облагане на превозните средства и екотаксата. Докато не се промени данъчното облагане и не отпадне екотаксата, ние ще бъдем автоморга, защото екотаксата е един билет за баня. Плащаш и замърсяваш колкото искаш\", заключи той", "date": "2018.10.19", "title": "Данък \"стара кола\", а пък удря новите возила. Що е то? България!"}
{"url": "https://www.dnes.bg/stranata/2018/10/19/myjyt-ubil-jena-si-s-chuk-psihichno-bolen.391064", "text": "Мъжът, който смаза черепа на жена си с чук в бургаския квартал \"Сарафово\" бил психично болен.\r\n72-годишният Манол бил таксиметров шофьор, но от няколко години страдал от психично заболяване.\n\r\nЛекуван е шест пъти в Центъра за психично здраве в града, а последно лежал в болничното заведение през 2016 г. \r\nСъседи разказват, че Манол пиел редовно лекарства и не бил агресивен. Самият той не могъл да даде обяснение пред полицията каква е причината за жестокото престъпление, съобщи .\r\nМанол премазал черепа на съпругата си – 71-годишната Янка, с чук. Ударил я няколко пъти.\r\nЖената се върнала от Германия преди няколко седмици.Полицията разследва ужасяващото престъпление.", "date": "2018.10.19", "title": "Мъжът, убил жена си с чук: Психично болен"}
{"url": "https://www.dnes.bg/politika/2018/10/19/mvnr-s-podkrepa-za-granicharite-ni-po-deloto-v-turciia.391072", "text": "Министерството на външните работи ще окаже всяко необходимо съдействие, в рамките на своите компетенции, за положителното разрешаване на случая с четиримата български граничари, обвинени в убийството на турски бракониер през 2008 г. Това стана ясно на среща в МВнР между заместник-министрите Тодор Стоянов и Георг Георгиев и депутатите от ГЕРБ Ивелина Василева и Диана Саватева, съобщиха от ведомството.\n\n\n\n\n\r\nЗаместник-министър Стоянов е информирал, че чрез генералното консулство в Одрин са изпратени запитвания за информация по делото, както и че ще бъде поискано присъствието на наш представител на съдебните заседания. Предприети са стъпки и по отношение на адвокатската защита, като ведомството е предложило на сънародниците ни адвокати с опит в наказателните дела.\n                    \n                    \n                \r\n\"Благодаря на МВнР и на министър Захариева, която знам, че работи активно и е лично ангажирана със случая\", е подчертала Ивелина Василева.\n\r\n\"В този случай трябва да се действа бързо, но и много внимателно, защото ситуацията е деликатна\", изтъкнал Георг Георгиев, който уверил депутатите, че от страна на министерството ще бъдат предприети всички възможни мерки. \n\r\nТой подчертал и необходимостта от интензивен контакт между отговорните институции.\n\r\nДиана Саватева, която миналата седмица се е срещнала с граничарите, разследвани в Турция, е изтъкнала, че засега няма яснота от турска страна на какъв етап е делото. Тя споделила, че обвинените са значително по-спокойни, тъй като усещат подкрепа от страна на българските институции.\n\r\nУчастниците са се обединили около идеята, че бъдеща среща в един по-широк формат, ще бъде полезна за всички заинтересовани страни.", "date": "2018.10.19", "title": "МВнР с подкрепа за граничарите ни по делото в Турция"}
{"url": "https://www.dnes.bg/sofia/2018/10/19/incident-na-stanciia-vasil-levski-spria-metroto.391080", "text": "Инцидент на метростанция \"Васил Левски\" временно спря движението на влаковете, предаде Столичната община.\r\nПътниците са стоели във вагоните в продължение на няколко минути, след което са били инструктирани да слязат.\r\nДвижението по Линия 1 се извършва от станция \"Обеля\" до станция \"Сердика\" и от \"Жолио Кюри\" към \"Летище София\" и \"Бизнес парк\". \r\nПо линия 2 движението на влаковете е по разписание.\r\nКъм метростанция са се насочили линейки.", "date": "2018.10.19", "title": "Инцидент на станция \"Васил Левски\" спря метрото"}
{"url": "https://www.dnes.bg/art/2018/10/19/bronzovata-kyshta-v-sofiia-gotova-za-poseshtenie.391038", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОфициално откриват скулптурата \"Бронзовата къща\" в София на 22 октомври от 10:30 ч.\r\n\"Такива проекти не се реализират всеки ден. Целта е била винаги да се създаде произведение на изкуството и да се обърне внимание на качеството и стойностите, които са необходими за него\", сподели пред  авторът на проекта Пламен Деянофф.\r\nПо неговите думи такъв мащабен проект не се е реализирал от дълги години в България.\r\nПроектът е финансиран изцяло от автора - чрез продажба на негови произведения и благодарение на спонсори и фирми, чийто приоритет е да инвестират в културата като част от образованието.\r\n\"Най-голямата радост е като виждам колко млади хора се събират около нея. Стоят дълги минути и гледат, и се радват. Щастлив съм, че успях да реализирам този проект тук\", допълни Деянофф.", "date": "2018.10.19", "title": "\"Бронзовата къща\" в София – готова за посещение "}
{"url": "https://www.dnes.bg/obshtestvo/2018/10/19/shefyt-na-bta-ia-oshtetil-s-90-bona-za-mineralna-voda.391019", "text": "Софийска градска прокуратура (СГП) внесе в съда обвинителен акт срещу Максим Минчев - генерален директор на Българска телеграфна агенция (БТА) за сключване на неизгодна сделка, съобщиха от Прокуратурата.\r\nМинчев е предаден на съд, за това че в периода от 8 февруари 2016 г. до 10 януари 2017 г., в качеството си на длъжностно лице съзнателно е сключил две неизгодни сделки и от това са произлезли значителни вреди за Агенцията в общ размер 93 584,64 лв.\r\nПредмет на сделките било предоставяне на реклама и информационни услуги от страна на БТА срещу извършена услуга за нуждите на агенцията - предоставяне на трапезна вода на цени, надвишаващи средните пазарни в пъти.\r\nПри избора на доставчик на минералната вода не били прилагани обективни критерии, които да обосноват вземане на пазарноориентирано управленско решение във финансов интерес за Агенцията. Не било осъществено проучване на пазара и не били провеждани обществени поръчки, въпреки наличието на предпоставките за това.\r\n                    \n                    \n                \"Става дума за огромно недоразумение, тъй като така наречената неизгодна  сделка е осигурявала безплатно минерална вода за служителите и гостите  на агенцията като бартер срещу реклама. По този договор никога не са  били извършвани плащания и никога не са били изразходвани обществени  средства\", обясни Минчев, цитиран от \"\r\nСпрямо генералния директор на Българска телеграфна агенция е определена мярка \"подписка\".\r\nАко бъде признат за виновен Минчев може да получи наказание от една до шест години \"лишаване от свобода\" и  съдът може да постанови лишаване от право да се заема определена обществена или държавна длъжност.", "date": "2018.10.19", "title": "Шефът на БТА я ощетил с 90 бона за... минерална вода"}
{"url": "https://www.dnes.bg/teatar/2018/10/19/scenichno-izkustvo-ot-postmodernizym-do-post-ovete-v-socialnite-mreji.391013", "text": "Независимо сценично изкуство отново ще разположи възможностите си в рамките на АСТ Фестивал за свободен театър. Осмото издание ще се проведе от 19-ти до 25-ти октомври в София. Ще може да видим витрина на най-доброто от съвременната българска независима сцена, международна селекция и богата паралелна програма със специални събития, дискусии, уъркшопи и гости от над 10 държави. \n\r\nПредстоящото издание е под надслов POST-POST и се стреми да улови пулса на времето в мрежата от смисли – от \"постмодернизъм\" и \"постдраматично\", през \"постдигитално\", до постовете в социалните мрежи, оплитащи ни в безкраен поток от информация, отбелязват от екипа.\n\r\nЗатова и фокусът на българската селекция е експериментът на ръба на познатите жанрове. Тя ще покаже осем ярки представителя на откривателския дух в сценичното изкуство. От документалния театър, през съвременния танц и пърформанс, до интерактивните формати, сетивната инсталация и психодрамата, всеки от спектаклите развива собствен сценичен език, за да комуникира своите послания.\n                    \n                    \n                \r\nЕдин от акцентите, които естествено се оформят в програмата е политическата и социална трансформация на обществото, както и ролята на изкуството в тези промени. Театралното представление “Опиянение и гняв. Изследвания върху авторитарния характер” (19.10, театър “Азарян”) ще постави под въпрос желанието, което поражда авторитаризма и динамиките, които се явяват двигател на масови социални движения с цел обществена промяна.\r\nПромяната е фокус и в европейската копродукция “Invisible republic #stilllovingtherevolution” (25.10, в театър “Азарян”), която разглежда концепцията за радикална демокрация през призмата на революцията и мястото на жената в нея. Темата ще бъде продължена от дискусията “Говорейки за революция?”, с участието на германския издател КД Волф, писателя Георги Господинов, директора на германския колектив andcompany&amp;Co. и артистичния директор на прочутия независим театър “Арка” в Прага.\n\r\nТемата за феминизма и женското тяло е сред най-актуалните в света на изкуството в последната година. Тя се появява в “Съвършено розово” (21.10, 18:00 в ДНК) – танцов спектакъл, който разглежда женското тяло като субект на действие и въздействие, като употребява вече наложени еротизирани стереотипи и образи. “Still to come. A feminist pornscape” (22.10, 20:00ч., в \"Червената къща“) ще покаже по експлицитен начин женската сексуалност и ще свърже зрителя с детското му Аз, в чието съзнание не съществуват рамки за възраст, пол и сексуална ‘чистота.’\n\r\nГраниците между психиката и физиката, между вътрешния и външния ни свят са централни в много от постановките. \"Интервюта с душата“ (21.10, 20:00ч., галерия \"Етюд“) е представление-провокация в сферата на взаимоотношенията тяло-душа през призмата на изкуството и психодрамата. Премествайки границите между изпълнителското изкуство и визуалната инсталация, колективният ритуал „PURE“ (20.10, ДНК) изследва влиянието на въображението върху възприятието ни за реалност и човешки взаимоотношения. “Историята на вчерашния ден” (22.10, 18:00 ч., галерия \"Етюд“) е невербален спектакъл, в което шестима артисти мечтаят с несигурни намерения, давайки внимание на усещането ни за самота, дори в присъствието на околните. “Щастливият Бекет” (20.10, 20:00 ч.,\"Червената къща“) е интерактивно театрално представление, който се изгражда от текстове на зрителите, присъстващи в залата.\n\r\nПроцесът на изграждане и разрушаване и връзката им с движението са силно центрирани в живота на всеки един от нас, като заемат различни форми и проявления. “This is how we do it” (20.10, 18:00ч., „Червената къща“) е израелска хиперактивна физическа театрална комедия, която поставя под въпрос цялостния смисъл на битието ни, разгледано като поредица от ежедневни движения. Принципът за разрушение е ключов във френския пърформънс “Buffet A Vif / Smashed to pieces.” (23.10, от 20:00 ч. в ДНК), който излага наяве изпълващото чувство от акта на чупенето и щастието от изграждането наново, като форма на емоционално освобождение от миналото. \n\r\nЕдинствената българска премиера \"Мовименто/Вариации“ (24.10, 20:00 ч., ДНК) обръща внимание на движението като хореография, като природна и житейска потребност, на движението като разпространение на идеи, на дигиталната динамика, миграционни процеси и т.н. „Което остава” (24.10, от 16.30 и 18.00 ч. в „Червената къща.“) е документален вербатим спектакъл-променада, в който зрителят поема между три знакови софийски улици, за да стане част от паралелния живот на града, от ‘невидимото' му движение през очите и разказите хората, които отговарят за събирането на боклука.\n\r\nМеждународната паралелна и образователна програма на ACT Фестивал за свободен театър също търси пресечната точка между българската публика и театрално поле, международния опит и универсалните теми, където те се срещат. Сред темите са лекции и споделяне на опит за драматургия и нови режисьорски, репетиционни и кастинг подходи, работилници за радикално сценично присъствие и уъркшопи за ефективна емоционална и сетивна връзка между актьор и публика.", "date": "2018.10.19", "title": "Сценично изкуство от Постмодернизъм до пост-овете в социалните мрежи"}
{"url": "https://www.dnes.bg/stranata/2018/10/19/myj-smaza-cherepa-na-jena-si-s-chuk-v-burgas.391027", "text": "Жестоко убийство в бургаски квартал. Мъж смазал черепа на жена си с чук в кв. \"Сарафово\", а после се обадил на полицията, съобщиха от МВР.\r\nКъм момента текат огледи на местопрестъплението. Причината за варварското убийство се изяснява, но най-вероятната версия, върху която властите работят, е семейни проблеми.\r\nВъзрастта на извършителя и жертвата все още не е известна.\r\nПо данни на полицията зверството е станало в частен дом на ул. \"Антон Иванов\".", "date": "2018.10.19", "title": "Мъж смаза черепа на жена си с чук в Бургас"}
{"url": "https://www.dnes.bg/muzika/2018/10/19/na-nov-glas-dia-s-devoiko-mari-hubava.391037", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Девойко мари, хубава\" - така се казва новата песен на певицата Димана Мирчева - DIA.\r\nТова е една от най-красивите народни песни, която намери своя актуален превод във версията на Димана, която е репортер в предаването \"Фамилно\" по.\r\nПевицата остана вярна на своя стил, като и този път вплете в едно фолклор и трап с хитово звучене.\r\n\"Винаги след нещо огнено, идва девойката. Така стана и с \"Девойко мари, хубава\". Това е една много популярна българска песен, която се харесва от много хора. На мои участия виждам, че хората много я обичат. Затова реших да направя такава песен\", обясни Димана Мирчева.\r\nТя обясни, че в клипа девойката бяга от голямата любов.\r\n\"Аз искам да съм си аз - \"DIA, момичето, което вкара фолклора в дискотеките\", допълни още изпълнителката.", "date": "2018.10.19", "title": "На нов глас: DIA с \"Девойко мари, хубава\""}
{"url": "https://www.dnes.bg/politika/2018/10/19/simeonov-ne-se-otkazva-s-decata-invalidi-se-spekulira-istinata-boli.391054", "text": "С децата инвалиди се спекулира - знам, че истината боли, но не се отказвам от нито една своя дума. Това написа вицепремиерът Валери Симеонов в профила си във Facebook във връзка със скандала, породен от неговите думи за протеста на майките на лица с увреждания.\r\n\"Отново поредна кампания, провокирана от извадена от контекст фраза на мое изказване. Този път в едно компрометирано, наскоро разобличено в манипулации и лъжи телевизионно предаване. За всички превъзбудени, но непрочели изказването ми, медии, предоставям оригиналния текст: \"Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство, грижа за тях\".\n\n\r\n                    \n                    \n                \"Смисълът на изказването ми е, че с децата инвалиди се спекулира, дори и след като правителството прие законопроект и удовлетвори всички искания на майките. Очевидно в случая става въпрос за политическа кампания\", написа Симеонов.\r\n\"Маските паднаха, в общ хор реват БСП, АТАКА, някои лидери на протеста на майките и всякакви политически маргинали\", отбелязва още Валери Симеонов.\r\n\"А на всички превъзбудени по темата, искам да кажа, че в семейството си имам човек с тежка инвалидност, за когото полагам грижи, но когото никога няма да изкарам на показ, за да постигна политическа цел (сваляне на правителството). Знам, че истината боли, но не се отказвам от нито една своя дума\", пише в заключение вицепремиерът Валери Симеонов.\r\nПо-рано днес майките поискаха оставката на Симеонов. \"Ако този човек остане на поста си, как премиерът ще погледне някого в очите\", категорични бяха те.\r\nОт своя страна Бойко Борисов отговори, че не е адвокат на Валери Симеонов, но думите му са недопустими и той трябва да излезе и да обясни какво е искал да каже.", "date": "2018.10.19", "title": "Симеонов не се отказва: С децата инвалиди се спекулира – истината боли!"}
{"url": "https://www.dnes.bg/stranata/2018/10/19/nasmukan-zad-volana-50-godishen-s-4-02-promila.391012", "text": "50-годишен мъж задържан в Кърджали с 4.02 промила алкохол в кръвта, съобщиха от Областната дирекция на МВР в града.\r\nПияният е седнал зад волана и е бил проверен от полицейските служители на изхода на Ардино вчера следобед.\r\n\"Фордът\" бил забелязан от младши полицай да криволичи по улиците на града и след подаден сигнал до друг патрул, колата била спряна.\r\nНа място дрегерът установил 4.02 промила алкохол. Бил изваден и талон за медицинско изследване, но водачът отказал кръвна проба.\r\nЗадържан е в ареста за 24 часа. По случая е образувано досъдебно производство.", "date": "2018.10.19", "title": "Насмукан зад волана: 50-годишен с 4,02 промила!"}
{"url": "https://www.dnes.bg/obshtestvo/2018/10/19/jivotyt-e-sharen-polovinata-bylgari-kupuvat-drehi-vtora-ryka.390952", "text": "49,9% от българите са купували поне веднъж през последните 12 месеца дрехи втора употреба, а 23% се обличат само по този начин. Това показват данни от представително проучване на агенция \"Естат\", поръчано от Асоциацията на преработвателите и търговците на дрехи втора употреба.\n\r\nПреди две години в подобна анкета процентът на пазарувалите поне веднъж дрехи втора употреба беше 41%, т.е. за две години тези българи са се увеличили с 8 процентни пункта, пише .\n\r\nДанните сочат, че процентът е почти еднакъв във всички големи градове, единствено в София е с около 8% по-нисък.\n                    \n                    \n                \r\nВсе пак около 27% от анкетираните твърдят, че никога не са посещавали магазини за употребявани дрехи, сочат данните.\n\r\nПървенството сред най-посещаваните от българите магазини за дрехи държат моловете. Онлайн магазините са на второ място, но на трето веднага идват магазините за дрехи втора ръка. Освен физическите вече има и много онлайн магазини за употребявани облекла.\n\r\nВ България вече има над 3000 магазина за дрехи втора употреба. Доскоро те се намираха предимно в крайните квартали, но вече отварят врати и на централни булеварди в столицата.\n\r\nПо данни на асоциацията в този бизнес са заети около 8000 души. Освен видимата му част – магазините, те работят и в сортировъчни центрове, в които първоначално облеклата пристигат във вид на текстилен отпадък. Там годните за повторна употреба дрехи се отделят и поемат към магазините. Дезинфекцирането им се прави още в страната изпращач и това се доказва със специален сертификат.\n\r\nСпоред председателя на асоциацията Севдалин Спасов около 1000 от тези 8000 заети се занимават изключително само с онлайн магазините за употребявани дрехи.\n\r\nПричината за бума у нас е в затегнатите през последните години правила в Западна Европа по отношение на текстилните отпадъци. Според последната европейска директива в тази област до 2025 г. всяка страна членка трябва да има своя собствена програма за оползотворяване на текстилните отпадъци. Те трябва да бъдат извадени от общия битов отпадък, т.е. се налага да се събират разделно. След това поне 50% от събраното трябва да се употреби повторно, а другата половина да се изнесе.\n\r\nНо в държавите с висок стандарт с употребявани дрехи се обличат малцина и затова повечето страни членки предпочитат да изнасят този отпадък.\n\r\nПолша е най-големият сортировъчен център за употребявани от западноевропейци дрехи, но България също се превръща в такъв, твърди Спасов.\n\r\nТова все повече става доходоносен бизнес. Според председателя на асоциацията родни фирми купуват отпадъка за 30 до 60 евроцента на килограм, рядко за 70 цента и то ако идва от скандинавските държави.\n\r\nТранспортните разходи зависят от разстоянието, но едва ли добавят повече от 1-2 евроцента на килограм върху цената.\n\r\nСлед сортирането около 70% от отпадъците се оказват годни за повторна употреба дрехи. 10% се купуват от БДЖ и автосервизите, които чистят с тях машини и части. 15% се рециклират и само около 3% се депонират като отпадъци.\n\r\nСортираните дрехи се разделят на две части. По-качествените се пускат в магазините за продажба, най-често между 3 и 5 лева бройката, а по-некачествените се изнасят за страни от Третия свят. Според Спасов държавите, в които най-често се изнасят, са Пакистан, Индия и африкански страни.\n\r\nСъвсем малка част – около 3%, според Спасов представляват маркови дрехи, които се продават малко по-скъпо.\n\r\nТрудно може да се пресметне каква е нормата на печалба в този бизнес, защото не се знае предварително колко годни дрехи ще излязат от един камион с отпадъци. Според данни на асоциацията общият оборот само на фирмите, които са членки на асоциацията, е 114 млн. лв. за 2017 г. Платените от тях данъци, осигуровки и такси и мита са 14,5 млн. лв.\n\r\nСпоред изследването на “Естат” например около 27% от редовните купувачи на дрехи втора употреба изобщо не са бедни, а са по-скоро млади хора, предимно жени, които намират този начин за разнообразяване на гардероба си за по-интересен, отколкото да следят модните тенденции.\n\r\nСпоред данните 62% от българите предпочитат да подаряват старите си друхи на близки или нуждаещи се. Другото типично нашенско явление е оставянето на старите дрехи до контейнерите за смет - така постъпват около 37% от анкетираните. И само 20% са посочили, че участват редовно и в акции и кампании по даряване на стари дрехи.", "date": "2018.10.19", "title": "Животът е шарен: Половината българи купуват дрехи втора ръка!"}
{"url": "https://www.dnes.bg/notifikacii/2018/10/19/shofior-zagina-blysnat-v-avariinata-lenta-na-hemus.391045", "text": "51-годишен мъж е починал, след като е блъснат от товарен автомобил на АМ \"Хемус\" на изход от столицата, съобщиха от МВР. \r\nВ сряда  около 19:30 часа в полицията постъпил сигнал за ПТП на автомагистралата, на изхода на София. Според първоначалната информация 51-годишният водач на товарен автомобил \"Ситроен\" спрял в аварийната лента след възникнала неизправност на  превозното средство.\r\nСлизайки от автомобила, той бил блъснат от  преминаващ ТИР \"Ивеко\", управляван от 36-годишен полски  гражданин.\r\nКъм място незабавно били насочени екипи на полицията и Спешна  помощ. Пострадалият бил транспортиран в болница с опасност за живота, където няколко часа по-късно е починал.\r\nСлед доклад на материалите по досъдебното производство в Софийската  районна прокуратура чужденецът е привлечен като обвиняем и е задържан за 72 часа в ареста.\r\nНаправения му полеви тест за алкохолни пари в издишания  въздух е отчел отрицателна проба.\r\n ", "date": "2018.10.19", "title": "Шофьор загина, блъснат в аварийната лента на \"Хемус\""}
{"url": "https://www.dnes.bg/temida/2018/10/19/protestirat-domashniia-arest-na-ivancheva-i-petrova-i.391015", "text": "Специализираната прокуратура ще протестира домашния арест на Десислава Иванчева и Биляна Петрова, съобщиха от институцията.\r\nСпоред прокуратурата Иванчева и Петрова могат да повлияят на останалите неразпитани свидетели по делото не по малко, отколкото на общинските служители, с които от месеци нямат служебни отношения. \n\n\n\r\nОсвен това в хода на съдебното заседание не бил посочен нито един факт или доказателство, които да поставят под съмнение обоснованото предположение за извъшеното от тях престъпление.\r\nДесислава Иванчева и Биляна Петрова остават в следствения арест до произнасяне на Апелативния специалиализиран наказателен съд по протеста в предвидения в закона 7-дневен срок.\r\n \r\n\r\n ", "date": "2018.10.19", "title": "Протестират домашния арест на Иванчева и Петрова. И?"}
{"url": "https://www.dnes.bg/notifikacii/2018/10/19/biznesyt-s-pogled-kym-2019-g-bvp-skacha-s-3-8-zaplatite-s-kolko.391055", "text": "Асоциация на индустриалния капитал в България (АИКБ) очаква през 2019 г. брутния вътрешен продукт на България да постигне 3,8% ръст, а общите разходи на работодателите за един отработен час на наетите лица в страната да нараснат с 8,4%. \n\r\nТова предположение е направено на базата на анализ на статистически данни, данни за капацитета на българската икономика, очакванията за развитие на пазара на труда в България и резултатите от ежегодното анкетно проучване, което АИКБ провежда сред членовете си, пише \"Монитор\".\n\n\n\n\r\n55% от анкетираните очакват през 2019 г. продажбите на предприятията да нараснат, а 32 на сто - запазване на нивата от настоящата 2018-та година. Сходни са данните и за очакваните финансовите резултати през 2019 г. 47% смятат, че ще увеличат печалбата си през следващата година, докато 36% са заявили, че ще достигнат размера, реализиран през 2018 г.\n                \n                \r\nСериозни са очакванията за ръст на възнагражденията в частния сектор и разкриването на нови работни места. Над 60% от мениджърите, участвали в анкетата, са посочили, че в техните компании се очаква увеличение на заплатите, а 40 на сто от тях смятат, че ще разкрият нови работни места. Около 40% са и мениджърите, които имат намерение да увеличат инвестициите в бизнеса си.\n\r\nВъпреки оптимистичните очаквания за 2019 г., трябва да отбележим, че година по-рано българските предприемачи са били значително по-големи оптимисти по отношение на развитието на бизнеса им. Охлаждане в нагласите на предприемачите се наблюдава основно за очакваните финансови резултати, които могат да постигнат, инвестиции, които биха направили и увеличението на възнагражденията в компаниите им.\n\r\nВсеки втори от анкетираните счита, че минимална работна заплата трябва да е в размер на 510 лв. или по-ниска. 60% са отговорили, че максималният осигурителен доход трябва да се запази в размер на 2 600 лв.\n\r\nПо данни на Асоциация на индустриалния капитал в България факторите, които оказват влияние върху очакванията на бизнеса и биха попречили на по-осезаем икономически ръст през следващата година са недостига на работна ръка, административно определяната минимална работна заплата и осигурителни прагове, липсата на функциониращо електронно управление.\n\r\nВ началото на октомври АИКБ изпрати препоръки до правителството във връзка с изготвянето на новата бюджетна рамка. Сред препоръките на АИКБ отбелязва необходимостта от реалистично планиране на бюджетните приходи и нулев бюджетен дефицит, както и ускоряване на преструктурирането и редуцирането на бюджетите на някои министерствата. \n\r\nОт Асоциацията поискаха бюджет 2019 г. да осигури инструменти и стимули за ускоряване на реформите в сферата на пазара на труда, образованието, енергетиката, съдебната система, здравеопазването, сигурността и пенсионното осигуряване. Асоциацията е категорично против административното определяне на минималната работна заплата, повишаването на максималния осигурителен доход и повишаването на размера на социалните помощи и обезщетения за здрави хора в работоспособна възраст.\r\n ", "date": "2018.10.19", "title": "Бизнесът с поглед към 2019 г.: БВП скача с 3,8%, заплатите с колко?"}
{"url": "https://www.dnes.bg/temida/2018/10/19/sedemte-smyrtonosni-udara-na-severin-az-udarih-bez-da-iskam.391061", "text": "Седем жестоки удара в главата са сломили съпротивата на телевизионната водеща Виктория Маринова, която бе зверски убита и изнасилена до бетонната алея край Дунав в Русе, докато спортува. \r\nНанесените удари са довели до тежки увреждания и са една от причините за настъпването на смъртта на младата жена. Това стана ясно в съдебната зала в Русе, където днес бе гледана мярката за неотклонение на обвинения в изнасилването и убийството 21-годишен Северин Красимиров.\r\nСутринта той бе докаран в съдебната зала окован с пранги. Облечен бе със същия панталон цвят бордо и сива блуза, с които слезе от самолета на Летище София, но имаше и черна жилетка.\r\n                    \n                    \n                Впечатление направи, че си е пуснал брада, вероятно за да промени външността си и да не бъде разпознат. Макар че служебният му защитник Иван Дойнов го предупреждаваше да мълчи, той отговори на въпросите на журналисти на не много правилен български език.\r\n\"Да, виновен съм. Спомням си, като минавам тъй или тя, или аз ударих, без да искам. Оглеждай се нещо, тъй съм казал и тя каза, нещо ми каза тя, не помня хубаво. И аз отидох там, ударих й един шамар, падна тя, после аз исках да си продължавам напред, тя ми хвана косата\", почти проплака Северин. Каза, че съжалява, а и че не може да повярва, че той е извършил престъплението.\r\nВ съдебната зала станаха известни някои подробности от живота му – няма завършен осми клас, постоянният му адрес е в квартал \"Тракцията\", където е домът на леля му, и се препитавал като докер, но никога не е имал постоянна работа.\r\nСпоред адвоката Иван Дойнов налагането на мярка \"задържане под стража\" е най-подходящата за Северин, който имал притеснения за живота си, ако останел на свобода. \r\n\"Не мога да преценя каква да ми бъде мярката, предоставям на съда\", пък каза Красимиров. След изслушването на страните съдия Милена Пейчева се произнесе с определение за налагането на най-тежката мярка за неотклонение и Северин остава в ареста. \r\nОбжалване може да се направи в тридневен срок пред Апелативния съд във Велико Търново, но това едва ли ще случи, като се имат предвид изразените притеснения за живота на обвиняемия.\r\nСлед приключване на заседанието окръжният прокурор Георги Георгиев обясни пред журналисти, че Красимиров е заровил телефона на Виктория, защото се опасявал да не бъде разкрита бързо самоличността й. В кейса на телефона е била служебната карта на Маринова и това е бил единственият документ, който тя е носела със себе си, докато спортува на бетонната алея край Дунав. Това важно веществено доказателство бе открито на мястото на престъплението след разпита на Красимиров в Русе в четвъртък.\r\n\"Нямаме доказателства за участие на други хора. Имаме свидетели, които са видели само един мъж, облечен с дрехи, каквито намерихме в него. Имаме ДНК експертиза, която казва, че няма генетичен материал от друго лице от мъжки пол, но продължаваме да работим и по тези версии\", уточни Георгиев, цитиран от \"Монитор\".\r\nПри разпита в Русе Красимиров е признал за нанесените удари, от които според медицинската експертиза е настъпила смъртта на Виктория. По отношение на обвинението в изнасилване не е дал обяснения, допълни окръжният прокурор.", "date": "2018.10.19", "title": "Седемте смъртоносни удара на Северин: Аз ударих, без да искам!"}
{"url": "https://www.dnes.bg/notifikacii/2018/10/19/nato-se-stiaga-za-nai-goliamoto-si-uchenie-ot-studenata-voina.391030", "text": "НАТО се готви за най-голямото си учение от края на Студената война. Около 50 000 войници - с танкове, кораби и летателна техника - се събират в Норвегия, за да тренират реакция при нападение срещу алианса.\n\r\nУчението \"Трайдънт джънкчър\" ще изпита придобитите от НАТО способности, след като Русия нахлу в украинския полуостров Крим през 2014 г. Оттогава отношенията между западните съюзници и Москва се влошиха и съответно алиансът усили отбраната си, пише ДПА.\n\r\nИзточните съюзници в НАТО като например Полша и балтийските страни се чувстват особено застрашени от новата настъпателна политика на Русия.\n\r\n\"Живеем в по-опасен и по-непредсказуем свят, с нови заплахи и нови предизвикателства\", каза генералният секретар на пакта Йенс Столтенберг. \"Виждаме по-настъпателна Русия, готова да използва сила срещу съседи\", добави той.\n\n\n\n\r\n                \n                На среща на министрите на отбраната от НАТО този месец Столтенберг подчерта обаче, че учението съответства на по-големите изисквания на средата на сигурност, в която се намира алиансът. НАТО посочи, че \"Трайдънт джънкчър\" не е насочено срещу никоя страна, както и че при него ще се тренира реакция на условни сценарии.\n\r\n\"Това, както Русия много добре знае, е отбранително учение\", отбеляза американският министър на отбраната Джеймс Матис. \"Би било неправилно да се поставя в някакъв нападателен или дестабилизиращ контекст\", заяви той.\n\r\n\"Замисълът е е то да бъде демонстрация на спокойното единство между нас, що се отнася до поддържането на мира и благоденствието тук в Европа; нямаме нужда от повече лошо поведение на когото и да било\", добави американският министър на отбраната.\n\r\n\"Не би трябвало да има никакви причини руснаците да се плашат\", коментира началникът на норвежкото командване генерал-лейтенант Рюне Якобсен. Основният район на учението е на повече от 1000 км от руската граница, отбеляза той.\n\r\nОсвен контингентите с военнослужещи от всички 29 съюзници в НАТО, както и от партньорските страни Швеция и Финландия, пактът обяви, че в Норвегия ще пристигнат и около 10 000 танка, 150 летателни машини и 60 кораба. За участие ще пристигне и американският самолетоносач \"Хари Труман\".\n\r\nЕдно от предизвикателствата се очаква да бъдат и ниските температури в Норвегия.\n\r\nГрешка в планирането на холандската армия предизвика недоумение у някои, след като, както се твърди, там забравили да отчетат като фактор норвежкия климат, когато закупували униформите за наброяващия около 1000 души холандски контингент, съобщи норвежкият всекидневник \"Афтенпостен\".\n\r\nКогато се разположат в Норвегия, на холандските военнослужещи ще бъдат отпуснати 1000 евро, за да си купят допълнително топли дрехи.\n\r\nУчението ще изпита и уменията на съюзниците да прехвърлят техника през европейските граници, както би се наложило да направят при отговор на истинска заплаха. Великобритания избра да придвижи голяма част от техниката си по суша през Франция.\n\r\n\"Част от победата във всичко това е, че всички се явяват още в първия ден\", каза адмирал Джеймс Фого. \"Не очакваме всичко да мине съвсем безупречно. Затова правим учения\", заяви той.\n\r\nПриготвленията на терена ще започнат на 25 октомври, а самото учение ще се състои от 31 октомври до 7 ноември.\n\r\nСъюзниците ще бъдат разделени на две групи - \"южните сили\" с бригади от Германия, Италия и Великобритания и \"северните сили\", включително норвежки, канадски, шведски и американски сили.\n\r\nВ първата част на учението Северните сили ще нападнат Южните сили и после обратно.\n\r\nНАТО има силно желание да демонстрира прозрачност и покани всички членки на Организацията за сигурност и сътрудничество в Европа - включително Русия - да изпратят наблюдатели, пише БТА.\n\r\nПрез август Москва организира своето учение \"Восток\" в източната част на Русия. Москва твърди, че са участвали 300 000 военнослужещи, макар че според западните дипломати тази бройка е силно преувеличена.\n\r\nЗа Норвегия \"Трайдънт джънкчър\" създава и логистични предизвикателства. \n\r\nОсвен че трябва да осигури за него обширни площи земеделски земи, приемната страна трябва да осигури 1,8 милиона хранения, както и 4,6 млн. бутилки вода и да се справи с 660 т мръсно пране.\n\r\nС оглед на опита си от предишни учения норвежката армия откри гореща телефонна линия, на която фермери и други хора могат да съобщават за щети по земеделски земи, гори и животни. Кокошките например са чувствителни към силен шум, какъвто издават нисколетящи самолети.\n\r\nНорвежката армия разположи ветеринари и други експерти, които да проверяват пристигащите за учението машини, за да не се допуска разпространение на вредни биологични видове чрез семена и остатъци от почва по гумите и веригите им, предаде норвежката осведомителна агенция НТБ.\n\r\nШофьорите - освен в Норвегия и в съседна Швеция - бяха посъветвани да имат предвид, че по пътищата може да се образуват тапи заради бавно движещи се военни конвои при подготовката за учението. \r\n ", "date": "2018.10.19", "title": "НАТО се стяга за най-голямото си учение от Студената война"}
{"url": "https://www.dnes.bg/snimka-na-denia/2018/10/19/s-uikenda-idvat-i-oblacite-na-mesta-i-dyjd.391077", "text": "През нощта над страната ще има разкъсана, а утре - значителна, облачност и на много места, главно в следобедните часове, ще има превалявания. Ще духа слаб до умерен северозападен вятър.\n\r\nМинимални температури ще самежду 7 и 12 градуса, максимални: между 17 и 22 градуса,  синоптиците.\n\r\nНад Черноморието ще бъде предимно облачно с превалявания, главно в следобедните часове и по-значителни по южното крайбрежие. Ще духа слаб север-северозападен вятър. Максималните температури ще са 18-20 градуса, колкото е и температурата на морската вода. Вълнението на морето ще бъде 2-3 бала.\n\r\nВ планините ще бъде предимно облачно. На много места ще превалява дъжд, над 2200 м - сняг. Ще духа умерен север-северозападен вятър. Максималната температура на височина 1200 м ще е около 11 градуса, на 2000 м - около 5 градуса.\n                \n                \r\nВ неделя над по-голямата част от страната ще преобладава облачно време. На много места ще има валежи от дъжд, в отделни райони от западната половина на страната - значителни по количество. Ще духа до умерен северозападен, в Източна България - североизточен, вятър и с него ще продължи да нахлува студен въздух.\n\r\nПреобладаващите минимални температури ще бъдат между 7 и 12 градуса, а максималните - между 14 и 19 градуса. В началото на следващата седмица ще е облачно и дъждовно. В цялата страна вятърът ще се ориентира от североизток. Температурите ще се понижат още и максималните ще бъдат между 11 и 16 градуса.", "date": "2018.10.19", "title": "С уикенда идват и облаците, на места и дъжд"}
{"url": "https://www.dnes.bg/stranata/2018/10/19/helpbook-schupeni-kofi-za-bokluk-izhvyrlen-matrak.391023", "text": "В днешния обзор на сигналите постъпили в платформата  ще обърнем внимание на проблемите със сметоизвозването и неправилното паркиране.\n\r\nВ първият сигнал потребител описва обстановката, на която попаднал: \"Отивайки на работа днес се натъкнах на интересна гледка - някой \"умник\" си бе изхвърлил  подпрян на кофите за боклук. Адресът е ул. \"Продан Таракчиев\", а въпросният матрак и кофи се намират на предпоследната спирка на автобус 84. Едва ли е прекрасна гледка за преминаващите чужденци, а за пешеходците представлява реален проблем, тъй като се налага да слязат на пътното платно. Дано по тъмно не стане някоя беля. Моля, компетентните органи да вземат адекватни мерки.“\n                    \n                    \n                \r\nВ друг сигнал призивът е към Столичен Инспекторат с молба за проверка и последваща подмяна на  който е неефективен, затормозяващ движението и загрозяващ градската среда, според изпратените снимки.\n\r\nПреминаваме към заснетите нарушения при паркиране на автомобили из столицата и страната. В Стара Загора на  ул. \"Димитър Караджов\" 16 Б за пореден път е забелязан  при положение че както е видно от изпратената снимка свободни паркоместа не липсват.\n\r\nЗа подобно нарушение ни сигнализират и от столичен квартал: \" на спирката на автобусите, на която се зареждат карти, червен бус е паркирал на улицата и е запушил колата ми, която е на регламентиран паркинг. От час и половина не мога да изляза.“\r\nТова са само малка част от получените сигнали през седмицата. Ако видите нередност, проблем, с който се сблъсквате всеки ден и искате да подадете сигнал - направете го онлайн в HelpBook.info.\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.10.19", "title": "Helpbook: Счупени кофи за боклук, изхвърлен матрак..."}
{"url": "https://www.dnes.bg/politika/2018/10/19/simeonov-kym-protestirashtite-maiki-grupa-kreslivi-jeni-te-ostavka.391022", "text": "Протестиращите родители на деца с увреждания поискаха оставката на вицепремиера Валери Симеонов заради изказването му, че майките са \"група кресливи жени, които спекулират с децата си\".\n\r\nТози коментар той направи след Националния съвет за тристранно сътрудничество, на което се обсъжда законопроекта за хората с увреждания.\n\r\nСпоред Симеонов законът е \"заченат в грях\" и е \"опит да се угоди на една група хора\". \n\r\n\"Този закон беше започнат като опит да се угоди на една група кресливи жени, които спекулираха с децата си. Манипулираха обществото, изкарвайки на пек и на дъжд тея уж болни деца без грам майчинско чувство, грижа за тях. Просто ги използваха по най-безсъвестния начин за постигане на техните чисто материални цели\", каза във вторник той пред телевизия СКАТ.\n                    \n                    \n                \r\nДумите му разгневиха протестиращите майки на деца с увреждания и те настояха в Народното събрание вицепремиерът да напусне поста си. Заради случая и БСП поиска оставката на вицепремиера и настояха, че той не може да остане на този пост.\n\r\n\"В никоя цивилизована държава не може да остане такъв човек и минута повече на поста си. Призовавам премиерът да се определи, това ли е мнението на правителството, това ли ще е политиката, която ще провеждат за тези деца\", запита соцлидерката Корнелия Нинова.\n\r\nСпоред протестиращите майки е недопустимо Валери Симеонов да изразява такова мнение. Те настояха той да си подаде оставката лично и го поканиха да дойде при тях на палатките. \n\r\n\"Като родители имаме богат набор от управленски обиди към нас. Обидно е, че нашите деца не са уж болни. Очевидно е болно и обществото, за да има на управленски постове такива хора. Обществото ни е болно, ако този човек остане на поста си. Нямам идея как премиерът ще погледне някого изобщо в очите. Такива хора нямат място като лице на България. Лицето на България е моето дете, тези жени. Те не са кресливи. За да крещят, значи някой не ги е чул\", коментира емоционално една от протестиращите майки.\r\nЗапитани дали не се притесняват, че на брифинга в Народното събрание застават до Корнелия Нинова и Антон Кутев от БСП, протестиращите родители настояха, че \"техните проблеми нямат политически цвят\".\n\r\nРодителите се заканиха с протести и гражданско неподчинение, ако вицепремиерът Валери Симеонов не напусне поста си.\r\n ", "date": "2018.10.19", "title": "Симеонов към протестиращите майки - \"група кресливи жени\". Те: Оставка!"}
{"url": "https://www.dnes.bg/sofia/2018/10/19/grafa-skandali-bezkrai-ostavki-signali-do-olaf.390994", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСкандалите и споровете около ремонтите на ул. \"Граф Игнатиев\" продължават, а напрежението ескалира до искане на оставки и дори сигнали до европейски институции.\r\nНеправителствената огранизация \"Спаси София\" откри поредните нередности с изпълнението на ремонта, според които проекта и използваните материали за виброизолация на трамвайните релси са били променяни.\r\nОт организацията незабавно сигнализираха до европейската служба за борба с измамите OLAF, а освен това от \"Спаси София\" искат и оставката на столичния зам.кмет по транспорта Евгени Крусев.\n\n\n\r\n                    \n                    \n                \"Проведохме едно двумесечно разследване на цялата документация и установихме, че Столичната община е нарушила Закона за обществените поръчки. Тъй като е отстранила участник от търга, защото е предлагал материал, който не отговаря на изискванията и след приключване на поръчката е позволила спечелилият участник да използва същия този материал, заради който друг е бил отстранен\", обясни Борис Бонев пред .\r\nПо негови думи нямат съмнения в качеството на избраните материали, но те са неподходящи за ремонта.\r\n\"Няма как да засегнат финансово проекта и обществения интерес. В самия договор е записано, че при промяна на какъвто и да е параметър или материал, ще бъдат направени съответните анализи и ще бъде заплатено само толкова, каквато е стойността на вложения материал. Нищо повече\", категоричен беше общинският съветник Зафир Зарков.\r\nКолегата му Иван Таков пък обяви, че може да се каже, че това е несъществено нещо, но трябва да се има предвид, че материалът участва вътре в оценката.\r\n\"След като е сбъркан проектът, най-нормалното нещо беше да се проведе отново процедурата, защото по този начин се постави един от участниците в неравностойно положение и това е факт\", заяви Таков.", "date": "2018.10.19", "title": "\"Графа\": Скандали безкрай – оставки, сигнали до OLAF"}
{"url": "https://www.dnes.bg/temida/2018/10/19/severin-syjali-vinoven-sym-syjaliavam-shte-priema-vsiaka-prisyda-ot-syda.390999", "text": "\n\r\n \r\n\r\nТова каза Северин Красимиров преди началото на заседанието пред журналисти, на което трябва да стане ясно каква мярка за неотклонение ще му бъде наложена от русенския съд.\n\r\nВиновен съм, добави той и каза, че ще приеме всяка присъда от съда.\n\r\nПо думите му няма много спомени за случилото се.\n\r\nКрасимиров е обвинен за изнасилване и за убийство по особено мъчителен начин и с особена жестокост на 30-годишната Виктория Маринова - административен директор на TVN.\n\n\n\n\n\r\n                    \n                    \n                Престъплението бе извършено на 6 октомври тази година. Тялото на Виктория Маринова беше открито в ранния следобед в обрасла с растителност зона край брега на Дунав. Четири дни по-късно в Германия за убийството бе задържан 21-годишният Северин Красимиров от Русе.\r\nВ изпълнение на издадена от Русенската окръжна прокуратура Европейска заповед за арест той бе екстрадиран в България на 17 октомври /сряда/ вечерта, а вчера бе конвоиран до следствения арест в крайдунавския град.\r\nДНК, взета от Северин след кацането му в София в сряда, съвпада с тази по тялото на убитата Виктория Маринова. Съвпаднали и отпечатъците му, които бяха свалени от вещи около трупа на изнасилената мъртва журналистка.\r\nВ неофициални разговори с полицаи Северин е признал както за убийството, така и за двете изнасилвания на младата жена. Припомняме ви, че пред германските власти Надеждов призна за убийството, но не и за изнасилванията.\r\nЕдва в България той научил, че журналистката е била мъртва още преди да започне гаврите с нея. Това най-много го потресло, коментирали разследващи пред \"\". Той дори се разплакал. Твърдял, че не е възможно, защото тялото й реагирало.", "date": "2018.10.19", "title": "Северин съжали: Виновен съм. Съжалявам, ще приема всяка присъда от съда!"}
{"url": "https://www.dnes.bg/world/2018/10/19/dvama-turisti-zadyrjani-v-tailand-zaradi-grafiti.391007", "text": "Двама туристи бяха задържани в Тайланд за вандализъм, след като изрисуваха графити на стена в северния град Чианг Май и ако бъдат намерени за виновни, ги грозят до 10 години затвор, съобщи полицията, цитирана от Ройтерс.\r\nБританецът Фърлонг Лий и канадката Бритни Шнайдър, и двамата на по 23 години, бяха арестувани в Чианг Май вчера и са задържани в провинциалния съд.\r\nКадри от наблюдателни камери показват как двамата рисуват със спрей по стена от червени тухли близо до главния вход към старата част на града.\r\nПолицията уточни, че двамата са се признали за виновни.\r\nПолучен от Ройтерс видеозапис показва стената с надпис \"Скаузър Лий \" (\"скаузър\" е жаргонна дума за жител на Ливърпул - б.пр.). Тайландската полиция не потвърди дали родният град на британския турист е Ливърпул, пише БТА.\r\nДвамата туристи може да получат наказание до 10 години затвор, глоба до един милион бата (малко над 30 000 долара) или и двете.", "date": "2018.10.19", "title": "Двама туристи задържани в Тайланд заради графити"}
{"url": "https://www.dnes.bg/stranata/2018/10/19/servirash-mesec-v-krychma-a-rabotodateliat-ti-servira-niama-zaplata.390986", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСобственик на заведение отказа да плати заплатата на сервитьорка в Бургас. Ако не получи своето възнаграждение, жената е заплашена да остане на улицата.\n\r\nСветлана Симеонова е от Плевен, но от 8 години работи на морето. След като приключва летният сезон в Приморско, решава да си намери работа през зимата в Бургас.\r\nНаемат я като сервитьорка в заведение в центъра на града. Когато след края на месеца отива да си получи заплатата, получава отказ.\n\r\nСветлана подписва договор за четири часов работен ден, за 255 лв. заплата, но собственикът и обещава да получава 600 лв. След намеса на екип на  служителката получава част от парите.\n                    \n                    \n                \r\nОт Инспекцията на труда признават, че 90% от сигналите през лятото са за неизплатени заплати за работа в заведения и хотели по морето.\n\r\nКогато договорът е подписан за четири часов работен ден обаче, от инспекцията могат да задължат работодателя да изплати само договореното възнаграждение.\n\r\n ", "date": "2018.10.19", "title": "Сервираш месец в кръчма, а работодателят ти сервира: Няма заплата!"}
{"url": "https://www.dnes.bg/akoshtete-vqrvaite/2018/10/19/6-te-cviata-v-koito-shte-izglejdate-po-privlekatelni.390961", "text": "Когато избираме какво да облечем, трябва да заложим не само на удобните модели и подходящите за нашата фигура кройки, но и на цветовете, в които ще се обгърнем.\r\nВизията ни би изглеждала стилна, когато всеки детайл от облеклото е в хармония с всички останали.\r\n\r\nЗелено, жълто, оранжево са багри, в които изглеждаме по-свежи, а всяка жена би искала дрехите ѝ не само да са в крак с модата и да отразяват личния ѝ стил, но в тях да изглежда по-млада.\r\nТака например, черният цвят е приеман за един от най-елегантните и изискани. Въпреки това, може да разкрие първите признаци на стареене. Ако не искате да го изключите от гардероба си, винаги добавяйте към него ярки детайли, като контрастни аксесоари например.\r\n                    \n                    \n                Комбинацията от черно и бяло също е класическа и световните модни дизайнери винаги намират начин да я включат във всяка своя колекция. В случай, че комбинацията не ви харесва, опитайте да експериментирате с леки пастелни цветове. Ако все пак е сред любимите ви цветови съчетания, отново може да добавите контрастен аксесоар към визията си.\r\n\r\n\r\nАко харесвате червените багри, добавете повече от тях в гардероба си, защото те ще ви помогнат да изглеждате по-свежи и млади. Червеното се асоциира със страст, емоции, добавя енергия към визията.\r\n\r\nЦвят, който би подхождал на дами със светла, сияйна кожа, но ако бъде носен в комбинация с други ярки багри. От друга страна, тези от вас, които са с по-тъмна кожа, могат да изберат всеки оттенък на тюркоаза.\r\n", "date": "2018.10.19", "title": "6-те цвята, в които ще изглеждате по-привлекателни"}
{"url": "https://www.dnes.bg/stranata/2018/10/19/sled-signal-za-silna-muzika-tumba-buistva-sreshtu-policai.391005", "text": "Трима полицаи са пострадали в сливенски квартал, след като се отзовали на сигнал за силна музика, съобщават от .\r\nОрганите на реда отиват в кв. \"Надежда\", след като бил подаден рапорт за силна музика около 22:15 ч. снощи.\r\nПри пристигането на автопатрула униформените заварили групичка, която отказала да се подчини на полицейските нареждания и да предоставят документи за самоличност.\r\nСлужителите на МВР опитали да задържат лицата, но били нападнати от двама мъже във видимо нетрезво състояние. Хулиганите започнали да хвърлят бутилки срещу полицаите.\r\nЛеко са пострадали трима полицаи. Двама от тях са били прегледани в болница и са били освободени, а третият униформен е оставен за наблюдение.\r\n                    \n                    \n                Задържан е 46-годишен мъж,  а в хода на спецакция, проведена тази сутрин, още девет души от групата са били отведени в РПУ Сливен.\r\nКъм момента се установява какво участие са имали задържаните по време на инцидента. По случая е образувано досъдебно производство.", "date": "2018.10.19", "title": "След сигнал за силна музика: Тумба буйства срещу полицаи"}
{"url": "https://www.dnes.bg/politika/2018/10/19/deputat-ot-bsp-skysan-e-dialogyt-mejdu-rykovodstvo-i-chlenove.390998", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛидерът на БСП и ръководството на партията отговориха с остро писмо на нападките на върешната опозиция в левицата за вестник \"Дума\". 50 партийни членове и 12 бивши и настоящи журналисти от вестника изпратиха писмо до ръководството на БСП миналата седмица. В него те настояват Изпълнителното бюро на левицата да отмени решението, с което беше назначен новият главен редактор на партийния вестник Йордан Мичев.\r\nКакво разединява опозицията точно преди третия вот на недоверие, коментира депутатът Красимир Янков в \"България сутрин\".\r\n\"БСП функционира със своите колективни решения. Редови член на колективния орган може да направи предложение и то да бъде подкрепено\", заяви Янков пред \n                    \n                    \n                \r\nПо негови думи има напрежение във вестник \"Дума\". Според него обаче няма опозиционери в партията. \n\r\n\"Това че се стигна до позиция, подкрепена от над 50 души, говори за изчерпан друг възможен вариант за диалог. Писмото, което Корнелия Нинова и Изпълнителното бюро публикуваха във вестник \"Дума\", буди недоумение. Скъсан е диалогът от страната на ръководството на БСП и членовете на широкия орган, ръководен от БСП\", категоричен беше депутатът.\r\nТой обаче е катеторичен, че в БСП не може да има и няма да се стигне до еднолично управление. При нас всичко се взема с мнозинство и това е силата на партията, допълни той.\r\n \r\nЯнков коментира и случая с убитата журналистка в Русе Виктория Маринова. \n\r\n\"На ход са органите, които трябва да си свършат работата. Недопустимо е да се иска чужди служби да се намесват в разследването на едно такова убийство, което е факт, че трябва бъде подхранвано недоверието към институциите\", заяви Янков.\r\n ", "date": "2018.10.19", "title": "Депутат от БСП: Скъсан е диалогът между ръководство и членове!"}
{"url": "https://www.dnes.bg/notifikacii/2018/10/19/apple-vadi-oshte-iznenadi-ot-chuvala-s-djadji.390996", "text": "\r\nМотото на събитието е „правим още“, а локацията е изненада. Всъщност има шанс Apple отново да представи нови продукти в Steve Jobs Theater в Apple Park след събитието за iPhone, което се проведе миналия месец.\r\nApple е изпратила покани с различни дизайни за сегашното събитие, така че има много неща, които биха могли да подскажат какво предстои.\r\nОчаква се новият iPad Pro да има тънка рамка и Face ID, разширявайки технологията за превръщането на лицето на потребителя в начин за достъп отвъд iPhone. Освен това се смята, че портът на тазгодишния iPad Pro ще премине от Lightning на USB-C и ще се предлага с 11 и 12,9-инчов екран.\r\nСъбитието през октомври вероятно ще включва и дългоочаквания наследник на лаптопа MacBook Air.\r\nПрез август Bloomberg писа, че лаптопът ще има по-тънка рамка от Air и ще е с Retina екран с по-висока резолюция Освен това Bloomberg писа, че се работи и по новия Mac Mini.\r\nОт гледна точка на софтуера Apple може да разкрие подробности за iOS 12.1, който включва Group FaceTime и поддържа двойна SIM карта. Сред очакваните новини са и тези за предстоящия ъпдейт на WatchOS, която ще позволи ЕКГ функционалността на серия 4 на нейните умни часовници.  \r\n", "date": "2018.10.19", "title": "Apple вади още изненади от чувала с джаджи "}
{"url": "https://www.dnes.bg/top-novini/2018/10/19/sydyt-reshi-severin-krasimirov-v-aresta-za-postoianno.391018", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСеверин Красимиров, обвинен за изнасилването и за убийството по особено мъчителен начин и с особена жестокост на 30-годишната Виктория Маринова - административен директор на TVN и водеща на предаване, остава за постоянно в ареста. Това определи Окръжният съд в Русе, след като прокуратурата поиска най-тежката мярка за неотклонение.\n\r\nОпределението на съда може да се обжалва в тридневен срок пред Великотърновския апелативен съд.\n\r\nПрестъплението бе извършено на 6 октомври тази година. Тялото на Виктория Маринова беше открито в ранния следобед в обрасла с растителност зона край брега на Дунав. Четири дни по-късно в Германия за убийството бе задържан 21-годишният Северин Красимиров от Русе. Той бе екстрадиран в България на 17 октомври /сряда/ вечерта, а вчера бе конвоиран до следствения арест в крайдунавския град.\n                \n                \r\nВ началото на заседанието служебният адвокат на Северин Иван Дойнов поиска делото да се гледа при закрити врата, но съдът реши, че искането е неоснователно.\n\n\n\n\r\nКрасимиров е на 20 години и има начално образование, тъй като няма завършен 8 клас, стана ясно по време на заседанието, пише БТА.\n\r\nОкръжният прокурор на Русе Георги Георгиев и прокурор Кремена Колицова заявиха, че са налице всички предпоставки за взимане на най-тежката мярка за неотклонение на обвиняемия.\n\r\nСеверин заяви, че е правилно, че прокуратурата иска да бъде задържан.\n\r\nПрокурор Колицова обясни, че от данните по делото може да се направи обосновано предположения, че Красимиров е извършил на престъпленията, в които е обвинен. За това сочели и част от неговите показания. Както и че има опасност той да се укрие.\n\r\nКрасимиров е потвърдил, че е бил на мястото на престъплението и че е нанесъл удари по лицето и главата на пострадалата, както и че е заровил телефона й.\r\nПо данни на свидетели Северин заявил пред тях, че е изнасилил и ударил някакво момиче.\n\r\nСлужебният защитник Дойнов обясни пред съда, че Красимиров има основателни притеснения за собствения си живот, затова е добре той да бъде задържан за постоянно в ареста.\n\r\nНе мога да повярвам, че аз съм го направил. Съжалявам, каза Северин Красимиров преди началото на заседанието пред журналисти. Виновен съм, добави той и каза, че ще приеме всяка присъда от съда.\r\n\n\r\n ", "date": "2018.10.19", "title": "Съдът реши: Северин Красимиров в ареста за постоянно!"}
{"url": "https://www.dnes.bg/obshtestvo/2018/10/19/ubiistvata-na-mafiiata-prez-pogleda-na-anna-zarkova.391004", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Най-новата книга на Анна Заркова \"Българската мафия, както я видях\" е естествено продължение на книгите ѝ \"Изгаряне\" и \"Големите убийства\".\n\r\nТворбата представлява ретроспекция на случващото се в правораздавателната система на страната през последните 30 години. Тази ретроспекция се основава на събирания в продължение на десетилетия материали от журналистката, на нейни предишни книги, публикации, както и на други публични източници по големите криминални случаи в страната.\n\r\n\"Не е трудно да се сблъскаш с мафията. Видях мафията вчера на улица \"Алабин\". Пропаднах в една плочка, а този участък бе ремонтиран през май тази година. Мислех да съдя кметицата, но разбрах, че няма голям смисъл\", категорична е журналистката Анна Заркова в \"България сутрин\".\n                    \n                    \n                \r\nПо думите ѝ в книгата са събрани всички по-големи убийства на мафията у нас.\n\r\n\"Всички неща в книгата са видяни, чути и документирани. Няма нищо измислено, но има спестени истини. Спестила съм истини, които не знам, а също така и такива, които имат друга страна. Надявам се книгата да намери своите читатели и те да ми простят за неназованите имена\", допълни Заркова пред \n\r\nСпоред нея в изданието могат да се добавят още десетки случаи, в които се проявява агресия срещу журналисти и дори нормални граждани.\r\n ", "date": "2018.10.19", "title": "Убийствата на мафията – през погледа на Анна Заркова"}
{"url": "https://www.dnes.bg/teatar/2018/10/19/postaviha-stend-na-aktiora-slavcho-peev-sled-infarkt.391010", "text": "Актьорът Славчо Пеев е прекарал инфаркт. Той се почувствал зле в сряда вечерта след представление на Дупнишкия театър, на който е директор, съобщи  .\r\nСлавчо Пеев е настанен в частна болница и състоянието му вече е стабилизирано. Поставен му е един стенд и няма опасност за живота му.\r\nСлед приемането си в болницата 79-годишният актьор обясни от болничното заведение, че се чувства добре и че вероятно състоянието му е от преумора.", "date": "2018.10.19", "title": "Поставиха стенд на актьора Славчо Пеев след инфаркт"}
{"url": "https://www.dnes.bg/notifikacii/2018/10/19/syprugata-na-bivshiia-shef-na-interpol-ne-znam-dali-e-jiv.391002", "text": "Съпругата на бившия шеф на Интерпол Мън Хунвей, намиращ се в неизвестност от повече от три седмици, заяви, че не е сигурна дали мъжът й е жив, след като беше задържан от китайските власти, предаде ДПА.\r\nВ интервю за Би Би Си Грейс Мън каза, че няма никаква вест от съпруга си, откакто е изчезнал, и че получавала заплахи по телефона.\n\n\n\r\nПреди това тя беше заявила, че нейният съпруг й бил изпратил съобщение в социалните мрежи с текста: \"Чакай обаждането ми\" на 25 септември, деня, в който заминал за Китай от Лион.\r\nМинути по-късно изпратил последното си съобщение до нея, което било емотиконка, изобразяваща нож, което според нея означава, че той е в опасност.\r\n                \n                \"Смятам, че това е политическо преследване. Не съм сигурна дали е жив\", каза Грейс Мън в излъченото снощи интервю за британската телевизия. Тя добави, че според нея \"няма граници\" на това, което Китай може да направи. \"Те са жестоки\", заяви съпругата.\r\nМън, който в началото на месеца се оттегли от Интерпол и е също така заместник-министър на обществената сигурност на Китай, е разследван от китайския орган за борба с корупцията, припомня БТА.\r\n\"Пред закона няма привилегии и изключения\", заяви по-рано този месец китайското министерство на обществената сигурност. \"Всеки, който нарушава закона, трябва да бъде строго наказан\", добави министерството.", "date": "2018.10.19", "title": "Съпругата на бившия шеф на Интерпол: Не знам дали е жив!"}
{"url": "https://www.dnes.bg/politika/2018/10/19/bolkata-otliavo-zdraveto-ot-dostypno-veche-s-pari-i-vryzki.391025", "text": "Православната църква отбелязва деня на Иван Рилски Чудотворец, лекарите празника на гилдията си, а в парламента се скараха за здравето на хората и реализацията на медиците.\n\n\n Въпреки споровете, дебатът по внесения от БСП вот на недоверие срещу кабинета \"Борисов\" 3 заради готвената реформа в здравеопазването, продължи едва два часа. Според левицата провалът на управляващите в системата е видна за всеки.\n\r\nЧервената шефка Корнелия Нинова обвини премиера Бойко Борисов, че по време на трите му мандата досега е сменил 10 министри и 8 шефове на НЗОК.\n\r\n\"В резултат на това управление здравеопазването е недостъпно, 80% от болниците са в три големи града, родилка трябва да пътува 80 км от Свищов до Русе, общинските болници фалират, дължат около 500 милиона лева и вече думите \"достъпно\" и \"безплатно\" трябва да се сменят с \"връзки\" и \"пари\", отсече тя.\n                    \n                    \n                \r\nНинова обвини още властта, че не спира безконтролното изнасяне на лекарства и за това, че 45% от парите на НЗОК отиват за лекарства, докато в Европа процентът е 25.\n\r\n\"Два пъти са се увеличили хоспитализациите, а българите сме намелели, за да се приберат парите от НЗОК пациенти се приемат по 5 -6 пъти в болница, без дори да са прекарали и ден там, лекарите бягат от България, напускат заради тази система, а положението с медицинските сестри е катастрофално\", скочи още соцлидерката.\n\r\nТака че според нея най-доброто, което може да се случи, е това правителство да спре да управлява.\n\r\nИзказването й предизвика недоволството на Павел Шопов от Обединени патриоти, който отсече: \"Омръзна ми да ме лъжат с комсомолски не сини очи, допреди три години управляваше правителството на Орешарски, какво направи то?!\".\n\r\nЧервеният Антон Кутев пък коментира, че \"здравната система не лекува, а убива, а през последните 9 години името й е Бойко Борисов\".\n\r\nНа упреците на Георги Михайлов от БСП, който каза, че почти със 100 е увеличен броят на болниците за последните 10 години, шефката на здравната комисия Даниела Дариткова от ГЕРБ припомни, че в периода 2013 – 2014 г., когато управляваше кабинетът на Пламен Орешарски, са дадени най-много разрешения за откриване на частни болници – 26. През другите години те били едва 5-6.\n\r\nНигяр Джафер от ДПС смята, вотът е уместен заради безвремието в здравеопазването, цялостната ситуация, неудържимия срив на доверие сред пациентите и лекарите.\n\r\n\"България има най-високата смъртност в ЕС, най-ниската продължителност на живот, трайна над средните нива детска смъртност, областните и общински болници фалират, което ще остави голяма част от страната без болници, нашето здравеопазване върви след събитията\", каза тя.\n\r\nСпоред съпартиеца й Хасан Адемов ГЕРБ увеличава парите за здравеопазване непрекъснато, но след като няма контрол, средствата не се харчат ефективно.\n\r\nШефът на депутатите на ГЕРБ Цветан Цветанов пък обвини опозицията, че това е нейният системен подход в политиката - никога да не дава алтернатива за решение на проблемите на хората, а само да критикува.\n\r\nТова е третият вот на недоверие към правителството на Бойко Борисов. Най-вероятно и той няма да е успешен. Гласуването му ще е на следващото редовно заседание на парламента в сряда.\n\r\nПървият вот на недоверие срещу кабинета \"Борисов\" 3 беше внесен през януари. Той беше заради корупцията в страната. Очаквано първият, както и вторият вот по темата \"Сигурност\" през юни, е събори властта.", "date": "2018.10.19", "title": "Болката отляво: Здравето от достъпно – вече с пари и връзки"}
{"url": "https://www.dnes.bg/politika/2018/10/19/mvr-za-napadenieto-nad-ekip-na-bulgaria-on-air-nedopustimo.391028", "text": "МВР шефът Младен Маринов смята, че е недопустимо да бъдат нападани журналисти, докато си вършат работата.\r\nКоментарът му дойде, след като вчера вечерта екип на  бе нападнат по време на работа в столичния квартал \"Княжево\".\r\nРепортерът Сергей Тодоров и операторът Виктор Петров са отразявали случай на агресия към столичния адвокат Валентина Каменарска, която е била нападната и бита в нейния офис, а дори е имало опит за изнасилване.\r\nВ опит да отрази случилото се екипът на телевизията също стана жертва на агресия.\r\n\"Осъждам всяко такова действие, за мен това е недопустимо\", каза днес Маринов.\n\n\n\n\r\n                    \n                    \n                Той допълни, че полицията се е самосезирала от репортажа по телевизията, а на пострадалите им е било предложено да пуснат жалба.\r\nМинистърът коментира и нападението над полицаите, които са отишли в ромския кв. \"Надежда\" в Сливен след като бил подаден рапорт за силна музика около 22:15 ч., но са били нападнати. В резултат на това трима униформени са ранени, а десет души от махалата са задържани.\r\n\"Ситуацията е такава, че такива случаи ще има, защото ние прилагаме нулева толерантност към нарушения от типа на силна музика след забранените часове и при всяка намеса на полицията се стига до отпор\", каза Маринов.\r\nТой допълни, че е наредил да се прилага категорично законът независимо от това колко полицаи са нужни, за да се въдвори ред.\r\n\"Няма да позволя нападение над полицаи, които си изпълняват служебните задължения, полицаят като отива на такъв сигнал първо трябва да е оборудван и трябва да работим в посока на това да се изпълняват полицейските разпореждания, а не да се стига до съпротива\", отсече МВР шефът и призна, че проблемът идва още с началното възпитание.\r\nА за Северин Красимиров, който днес съдът в Русе остави в ареста заради убийството на Виктория Маринова, министърът каза, че след като задържаният е пристигал от Германия, са събрани още доказателства, които го уличават като извършител на престъплението.", "date": "2018.10.19", "title": "МВР за нападението над екип на Bulgaria ON AIR: Недопустимо!"}
{"url": "https://www.dnes.bg/eu/2018/10/19/dvama-ubiti-tejko-raneni-policai-pri-strelba-v-germaniia.391031", "text": "Двама души са били убити, а двама полицаи са сериозно ранени при стрелба в Югозападна Германия, съобщиха германските власти, цитирани от Асошиейтед прес.\r\nВ съвместно изявление на полицията и прокуратурата се казва, че около 8.30 ч. тази сутрин полицаи са били изпратени да се справят с \"опасна ситуация\" в Кирххайм ан дер Вайнщрасе, градче край Манхайм. \r\nПолицията допълни, че при стрелбата са загинали двама души, а мъж и жена полицаи са били тежко ранени.\r\nНе се уточнява кои са убитите и какво точно е довело до изпращането на полицаи на мястото, пише БТА.\r\n ", "date": "2018.10.19", "title": "Двама убити, тежко ранени полицаи при стрелба в Германия"}
{"url": "https://www.dnes.bg/politika/2018/10/19/ananiev-ne-moje-zdrav-vot-s-bolni-argumenti.391021", "text": "\"Здрав\" вот на недоверие не се прави с \"болни\" аргументи. Така отговори на всички критики на опозицията казани по време на дебата по вота на недоверие срещу кабинета \"Борисов\" 3 заради реформата в здравеопазването ресорният министър Кирил Ананиев.\n\r\nТой увери, че е говорил с всички заинтересовани институции – пациентски организации, лекарския, фармацевтичния съюз, представители на държавни и частни болници, за да съгласува идеите си за смяна на модела.\n\r\n\"Може да сте свикнали на командно-административния подход, но аз съм друг човек и искам, когато тръгна към МС, зад мен да стоят повечето от тези хора, а не резултатът да е никакъв\", обърна се Ананиев към опозицията.\n\n\n\r\n                    \n                    \n                Той обяви, че след първия разговор с организациите само пациентските организации и синдикатите са се обявили срещу промяна в системата, а всички останали казали, че това е едно добро начало и дебатът трябва да продължи.\n\r\nТака че до 26 ноември работни групи ще изработят конкретни предложения или за подобряване на двата модела, предложени досега – демонополизация на здравната каса или задължителна здравна застраховка, или изработване на трети.\n\r\nАнаниев увери, че след това ще бъде проведен широк дебат.\n\r\nТой обвини червената шефка Корнелия Нинова, че се е срещнала избирателно с организации и след това е казала, че те са против, което не било вярно.\n\r\n\"Това е нечестно\", скочи министърът.\n\r\nСпоред него в мотивите на левицата към вота са верни единствено констатациите за недостатъците на системата, които обаче и той е описал.\n\r\n\"Само че, когато аз ги представям, това е за да подобрим нещата, а от БСП ги използват, за да инициират вот на недоверие\", обвини той.\n\r\n\"Аз предпочитам да търся консенсус, не сте виждали такъв подход, но може би трябва да видите\", обобщи Ананиев.", "date": "2018.10.19", "title": "Ананиев: Не може \"здрав\" вот с \"болни\" аргументи!"}
{"url": "https://www.dnes.bg/obshtestvo/2018/10/19/skrit-demografski-problem-romite-neobrazovani-reshima-kriza.390929", "text": "В България няма ниска раждаемост, но има \"уникално висок отрицателен естествен прираст\". Това обясни доц. Георги Бърдаров на представянето на анализа \"Хоризонт 2030: Демографски тенденции в България\", изготвен от него и доц. д-р Надежда Илиева.\r\nСпоред прогнозата на учените през 2030 г. 42% от населението на страната ще е съсредоточено в шест града - - София, Пловдив, Варна, Бургас, Русе и Стара Загора. Прогнозира се също през 2030 г. 20 процента от населените места у нас да бъдат без население и да бъдат обезлюдени, а през 2001 г. са били едва 2%.\r\nЗаради процесите на намаление на населението прогнозата на учените към 2030 г. е 60 процента от територията на страната да се превърне в \"демографска пустиня\".\n\n\n\r\n                    \n                    \n                Доц. Бърдаров посочи, че в последните години за демография у нас се говори с две клишета и те са свързани с ниската раждаемост и с намаляването на населението в \"абсолютни бройки\". Той посочи, че изследването цели да разчупи клишетата за демографската ситуация у нас. И допълни, че прогноза от типа \"България изчезва\" е пресилена.\r\n\"В България няма ниска раждаемост, но в сравнение със 100, 200 или 1000 години раждаемостта ни е по-ниска, тогава обаче детската смъртност е била изключително висока\", успокои доц. Бърдаров, цитиран от БТА. \r\nТой отбеляза, че в началото на второто хилядолетие цялото население на Земята би се подбрало в една съвременна държава и това е САЩ - 300 милиона души. Днес населението в света е 7 милиарда души, а до края на века ще достигне 10 милиарда, прогнозира ученият.\r\nСтраната ни има нормална раждаемост за европейска държава, но и \"уникално висок отрицателен естествен прираст\".\r\n\"България е единствената държава в света, която в продължение на 30 години не е излязла от \"тройката\" на държавите с висок отрицателен естествен прираст\". Половината от тези 30 години страната ни е на печалното първо място по естествен прираст - с минус 6,5 промила, но причината не е в раждаемостта, а е в изключително високата смъртност у нас - 15,5 промила, каза ученият.\r\nПо думите на доц. Бърдаров сега \"България е на първо място в Европа по обща смъртност\". У нас има общини, като Макреш, Ружинци, и Чупрене в Северозападна България, както и други, в които общата смъртност надхвърля 30 промила.\r\n\"Такава смъртност имат само региони, които са във военен конфликт или са поразени от болестна пандемия\", коментира ученият.\r\nСпоред доц. Бърдаров притеснителни са процесите, които настъпват в етническата и във възрастовата структура на населението у нас.\r\nРомите с висше образование у нас са 0,5 процента, със средно образование са 9 процента или над 90 процента от ромите са с по-ниско от средното образование, каза ученият. По думите на доц. Бърдаров този проблем е \"по-решим\" и е свързан с образованието, но много по-проблемна е възрастовата структура на населението в България.\r\n\"У нас има най-ниската средна продължителност на живота в Европа - 74,8 години, но и имаме и най-застарялото население, тъй много млади хора напускат България\", обобщи доц. Георги Бърдаров. \n\r\nТой каза, че преди десет години на 100 излизащи българи в пенсионна възраст други 124 българи са влизали в активна възраст. Този коефициент днес е 100 на 62, но във Видин, Габрово и Смолян е около 100 на 40.\n\r\nДоц. Надежда Илиева прогнозира, че само след 12 години 20 процента от населените места в България ще са без трудоспособно население. Затова според нея до 2030 г. трябва да бъде направена времева и пространствена прогноза на населението в България.\r\n\"Може да се вземат трайни решения, за да може тази демографска тенденция да бъде обърната и те са свързани с това да задържим младите хора в България, но и да върнем повече млади хора в страната, които са заминали да учат или работят в чужбина,\" коментира доц. Георги Бърдаров.\r\nДоц. Георги Бърдаров е заместник-декан на Геолого-географския факултет на Софийския университет \"Св. Климент Охридски\" и е експерт по демография, а доц. д-р Надежда Илиева е ръководител на секцията \"Икономическа и социална география\" на Департамента по География в Националния институт по геофизика, геодезия и география при БАН.", "date": "2018.10.19", "title": "Скрит демографски проблем: Ромите – необразовани. Решима криза!"}
{"url": "https://www.dnes.bg/obshtestvo/2018/10/19/krastavichki-turshiia-kompoti-300-lv-otivat-za-zimninata.390975", "text": "Над половин минимална заплата или към 300 лв. бихме изхарчили, решим ли да си приготвим зимнината сега, пресметна \"Монитор\".\n\n\n\r\nСумата би ни стигнала за около 200 буркана - краставички, печени чушки, мешани туршии, домати, лютеница, компоти и сладко.\n\r\nИзгодата е най-голяма и можем да минем много по-тънко, ако ползваме плодове или зеленчуци собствено производство, но след средата на октомври градините по дворовете на село вече са обрани. По сергиите, както и през повечето месеци от годината господства вносният зарзават от близки и по-далечни земи.\n\r\nНай-много бихме икономисали от затварянето в буркани на мешаните салати и краставичките. В момента по \r\nпазарите все още може да се намери бяло зеле по 50-60 ст. килото и моркови на същата цена. Така най-простата мешана салата от тези 2 зеленчука, затворена в буркани от по 850 грама с малко подправки би ни излязла не повече от левче за буркан. По суперите подобна опаковка се предлага над 2,50 лв., или печелим поне лев и половина на буркан. \n                    \n                    \n                \r\nПечалбата тук е и в сигурността за съдържанието на буркана и за липсата в него на оцет менте, знайни и незнайни консерванти от всякакъв калибър или кочани от зеле вместо старателно нарязаните му листа или недобре изчистени моркови.\n\r\nДомашното приготвяне на 24 обикновени буркана с царска туршия, по един за всяка седмица до края на зимата, сега биха ни стрували най-много 20 лв. По магазините опаковка от 950 грама се предлага поне за 3 лева. \n\r\nИкономията в случая на буркан идва по не повече от половин лев, но пък отново става дума за добре подбрани суровини. Мешаната туршия в търговските вериги върви по около 3-4 лв./кг. Домашно приготвена би ни излязла поне за 1,50 лв.\n\r\nДомашната консерва от домати в края на втората десетдневка на октомври също би ни излязла около 2 пъти по-евтина. Все още по сергиите може да се намерят изостанали домати за консерви по 1,00 - 1,20 лв./кг. На тази цена един буркан от 800 грама би ни струвал на същата цена. По магазините опаковките с двойно по-малък грамаж тръгват от 1,15 лв. и стигат до поне 2 пъти въпросната цена.", "date": "2018.10.19", "title": "Краставички, туршия, компоти… 300 лв. отиват за зимнината "}
{"url": "https://www.dnes.bg/zvezdi/2018/10/19/rebeka-fyrgiusyn-na-35-shvedskata-zvezda-v-kinoto.390900", "text": "\n\r\nНа 19 октомври рожден ден празнува популярната шведска актриса Ребека Фъргюсън. Родена през 1983 година в Стокхолм, тя започва своята кариера в киното през 1999 година.\n\r\nНай-известната й роля е на Елизабет Уудвил в \"Бялата кралица\", която носи на актрисата световно признание както и номинация за Златен глобус за най-добра актриса. Партнира си още с Том Круз в \"Мисията невъзможна: Престъпна нация\".\n\r\n\n\r\nРодена и израснала в Стокхолм. Нейната майка е англичанка, която се преселва в Швеция на 25-годишна възраст.\n\r\nОще на 13-годишна възраст бъдещата филмова звезда започва да се изявява по модните подиуми и се снима в няколко реклами.\n                    \n                    \n                \r\nЗавършва музикално училище в родния си град през 1990 година. Въпреки това не мисли за музикална кариера.\n\r\nВ началото на своята кариера като актьор тя се снима предимно в местни сериали.\n\r\nПолучава номинация за \"Златен глобус\" за най-добра актриса за ролята си в \"Бялата кралица\"\n\r\nИма две деца  дете – син, роден през 2007 година и дъщеря, родена през май тази година.\n\r\nТвърди, че обожава природата и затова след раждането на сина си се мести да живее от Стокхолм в малко рибарско селце в южната част на Швеция.\n\r\nПризнава, че страда от клоустрофобия.", "date": "2018.10.19", "title": "Ребека Фъргюсън на 35: Шведската звезда в киното"}
{"url": "https://www.dnes.bg/notifikacii/2018/10/19/polzvat-ti-akaunta-v-neta-vinata-pak-e-tvoia.390974", "text": "Титулярът на интернет акаунт не може да бъде освободен от отговорност само защото твърди, че не е знаел какво правят членове на семейството му в мрежата. Това реши Съдът на ЕС в Люксембург по дело за незаконно качване на съдържание в нета.\n\r\nМагистратите се произнесоха по питане на германски съдии, които трябва да отсъдят по дело, в което издателство съди семейство от Мюнхен, качило в сайт за обмен на файлове книга с авторски права.\n\r\nСинът на семейството, на чието име е абонамента за интернет, твърди, че родителите му са действали като пирати, а той е бил в неведение. Той обаче се възползва от германското право, което защитава личния живот и отказва да съобщи кой точно от родителите му и кога е оставил книгата за сваляне на сайта. Издателството иска да получи компенсация за претърпени щети от пиратското ползване на електронна книга, чийто права държи.\n                \n                \r\nСинът живеел в общо жилище с родителите и твърди, че когато е извършено криминалното деяния, не е бил у дома си.\n\r\nГерманските съдии смятат, че той не казва истината, тъй като компютърът, от който е качена книгата е неговият. По време на деянието само този компютър е бил включен в мрежата.\n\r\nТъй като обаче теоретично родителите също биха могли да ползват връзката в семейното жилище, синът прехвъля вината към тях. Той се възползва, че според германското право е неприемливо да се иска членове на семейството да свидетелстват едни против други и отказва да обясни кой от родителите му е виновен за качването на пиратската книга.\n\r\nТоп магистратите на ЕС също смятат, че синът се крие зад неприкосновеността на личния живот и семейството. Те смятат, че е нарушен балансът на защита на интересите на подсъдимия и на ищеца, като докато семейството се ползва от почти абсолютна защита, същото не важи за издателството.\n\r\nЕто защо те предлагат на германските съдии да посочат като виновен сина на основание, че той е титуляр на абонамента за интернет. Освен това те препоръчват да се потърсят и други параграфи в закона за нарушаване на авторските права, чрез които да задължат сина да даде подробности по обвинението, което отправя към родителите си.\n\r\nРешението на европейските магистрати е задължително за всички съдилища в 28-те страни на ЕС, които гледат подобни дела.", "date": "2018.10.19", "title": "Ползват ти акаунта в нета – вината пак е твоя!?"}
{"url": "https://www.dnes.bg/snimka-na-denia/2018/10/19/i-v-petyk-shte-se-radvame-na-toplo-esenno-vreme.390977", "text": "В петък по-значителна ще е облачността над източната половина на страната, след обяд и над планините и на отделни места там слабо ще превали. \n\r\nНад Западна България ще има повече слънчеви часове. На отделни места до обяд главно в Източна България видимостта ще е намалена. \n\r\nЩе духа слаб северен вятър. Максималните температури ще са от 15-16° на места в североизточните, до 25-26° в крайните югозападни райони, \r\nНад Черноморието облачността ще е променлива, до обяд на места ще има мъгла или ниска слоеста облачност. \n\r\nЩе духа слаб северен вятър. \n                \n                \r\nМаксималните температури ще са 18-20°, колкото е и температурата на морската вода. Вълнението на морето ще е 2 бала. \n\r\nНад планините облачността ще е променлива, по-значителна след обяд, когато на отделни места слабо ще превали. \n\r\nЩе духа слаб вятър от запад-северозапад. Максималната температура на височина 1200 метра ще е около 15°, на 2000 метра – около 8°.\r\n ", "date": "2018.10.19", "title": "И в петък ще се радваме на топло есенно време"}
{"url": "https://www.dnes.bg/politika/2018/10/19/treti-vot-sreshtu-borisov-3-na-mushkata-zdraveto.390976", "text": "В парламентът ще се проведат дебатите по третия вот на недоверие срещу кабинета \"Борисов 3\". \r\nВ понеделник БСП внесе мотивите за вота в сектор \"здравеопазване\" след поредица от срещи с пациентски и лекарски организации.\n\n\r\nОсновният мотив на левицата да поиска правителството да падне е готвената от Кирил Ананиев реформа в здравеопазването, според която пациентите трябва да сключват задължителна застраховка и дружествата да покриват лечението им над 700 лева. \r\nСпоред социалистите това е геноцид. \r\nОт ГЕРБ пък отговориха, че за пръв път се атакуват намерения, а не реални реформи, защото предложенията на здравният министър все още не са станали факт. \r\nДали това ще е третият поред неуспешен вот на недоверие, ще стане ясно следващата седмица, тъй като гласуването не може да е по-рано от 24 часа след приключване на дискусиите в пленарната зала. \r\n ", "date": "2018.10.19", "title": "Трети вот срещу \"Борисов 3\", на мушката – здравето"}
{"url": "https://www.dnes.bg/temida/2018/10/19/severin-ubiecyt-na-viktoriia-se-izpravia-pred-syda-v-ruse.390978", "text": "Заподозреният за жестокото убийство на Виктория Маринова  в Русе Северин Красимиров ще се изправи пред русенския съд, за да бъде определена мярката му за неотклонение.\n\n\n Вчера на 21-годишния мъж официално бяха повдигнати обвинения – те са за изнасилване и убийство.\r\nСеверин пристигна от Германия в сряда вечерта, а вчера беше закаран до следствения арест в Русе под конвой.\r\nСлед това веднага беше отведен за среща със служебния му адвокат и за разпит.\r\nПри разпита той направил важни разкрития, след които от полицията са намерили телефона на убитата журналистка.\r\nВ ареста е пристигнал и съдебен лекар, за да провери състоянието на Северин. Взета му е и ДНК проба.\r\nВъпреки очакванията, вчера не се стигна до следствен експеримент със Северин. Не е ясно дали изобщо ще се наложи да бъде проведен.", "date": "2018.10.19", "title": "Северин - убиецът на Виктория, се изправя пред съда в Русе "}
{"url": "https://www.dnes.bg/health/2018/10/19/dve-iaica-na-den-i-doktoryt-dalech-ot-men.390959", "text": "Знаете ли, че всекидневната консумация на 2 яйца може да подпомогне опитите ви за зачеване? Това се дължи на факта, че те съдържат витамини от групата В, които участват в баланса на половите хормони. Какво още се случва в тялото ви, когато изяждате по 2 яйца на ден?\r\n\r\nФосфолипидите, които осигуряват нормална комуникация между мозъчните клетки, се състоят от холин. Клинично доказано е, че този витамин е най-важният строителен материал на мозъка. Ако ядете 2 яйца на ден, тялото ви получава достатъчно от това хранително вещество. Дефицитът на холин води до отслабване на паметта.\r\n\r\nСпоред специалисти, ако следваме нискокалорична диета, в която се включва консумацията на яйца, ще ускорим процеса на отслабване. Хапвайте яйца на закуска, тъй като те ще ви осигурят ситост, енергия и ще ви помогнат да намалите количеството консумирана храна за деня.\r\n                    \n                    \n                \r\nНови изследвания показват, че кокошите яйца са богати на лутеин. Това вещество е много важно за доброто зрение. Когато на организма не му достига лутеин, настъпват разрушителни промени в очните тъкани и зрението се влошава необратимо.\r\n", "date": "2018.10.19", "title": "Две яйца на ден и докторът далеч от мен "}
{"url": "https://www.dnes.bg/sofia/2018/10/19/jenata-vlachena-ot-avtobus-ostava-s-opasnost-za-jivota.390979", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         В тежко състояние и с опасност за живота е възрастната жена, която беше прегазена от автобус, движещ се по линия 204, в столичния район \"Красно село\". Жената е откарана във ВМА.\n\r\nВсичко се е случило, когато автобусът е спрял на спирка на улица \"Ген. Стефан Тошев“, в близост до 2-та поликлиника, съобщава Bulgaria ON AIR.\r\nПри слизане вратите затиснали двата крака на възрастната жена, а превозното средство поело по маршрута си, влачейки жената. На място веднага била извикана линейка.\r\n ", "date": "2018.10.19", "title": "Жената, влачена от автобус, остава с опасност за живота"}
{"url": "https://www.dnes.bg/notifikacii/2018/10/19/otstraniha-55-kilograma-tumor-na-iaichnik-v-maichin-dom.390980", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         55-килограмов тумор на яйчник отстраниха лекари у нас миналия месец. Операцията е продължила повече от 3 часа.\n\r\n65- годишната жена е докарана от своите близки в \"Майчин дом\". Тя е била без болки, но туморът е бил толкова голям, че е затруднявал дишането и дори придвижването ѝ.\n\r\nЕкипът на д-р Алън Начев, включващ д-р Весела Карамишева, Светослав Йоров и Николай Гешев ще остане в историята на медицината, предаде .\n\r\nВ света за последните две години има още два такива случая, описани с такива размери - в Бразилия и Нигерия.\n\r\nВъпреки успешната операция трудностите пред екипа започнали още при поставянето на упойката. Заради големината на тумора е имало и усложнение със съседни органи. Лекарите са категорични обаче, че подобна операция не е правена.\n                \n                \r\nПациентката вече е изписана и очакванията са да се възстанови напълно.\n\r\nЛекарите съветват пациентите да обръщат внимание на здравето си и да ходят на редовни профилактични прегледи.\n\r\n\r\n ", "date": "2018.10.19", "title": "Отстраниха 55-килограма тумор на яйчник в \"Майчин дом\""}
{"url": "https://www.dnes.bg/index/2018/10/19/receptata-dnes-pile-sys-zelenchuci-i-smetana.390732", "text": "\r\n1 кг пилешко филе\r\n4 по-големи моркова\r\n1 връзка праз лук\r\n3 чушки по желание\r\n200 мл сметана за готвене\r\nсол и черен пипер\r\n\r\nНарежете пилето на парчета, овкусете с пипер и сол на вкус, сложете с 1 супена лъжица мазнина да се пече. През това време нарежете зеленчуците. Когато пилето побелее добавете зеленчуците. Запечете още десетина минути и добавете сметаната. Печете до готовност на пилето.\r\n", "date": "2018.10.19", "title": "Рецептата Dnes: Пиле със зеленчуци и сметана"}
{"url": "https://www.dnes.bg/obshtestvo/2018/10/19/pochitame-nebesniia-si-pokrovitel-sv-ivan-rilski.390981", "text": "Българската православна църква почита на 19 октомври паметта на небесния покровител на българския народ - Свети Иван /Йоан/ Рилски Чудотворец.\n\r\nПреподобният Иван Рилски е роден през 876 г. в село Скрино, разположено в гънките на Осоговската планина около река Струма, край Дупница. Бил е съвременник на княз Борис /852-889 г./ и на неговия син Владимир, на цар Симеон Велики и на Симеоновия син цар Петър. До 25-годишната си възраст бил пастир. От крехка възраст в душата на Иван започнала да се развива и крепне вярата. По това време из цяла България започнали да се строят църкви и манастири.\n\r\nПодтикнат от желание за подвиг, Иван постъпил в близкия манастир \"Св. Димитрий\" под самия връх Руен. Приел монашеството, но не останал за дълго в манастира, а се отдал на живот в пълно уединение, с молитви, пост и лишения. \n                    \n                    \n                \r\nПреподобният Иван Рилски се подвизавал на много места, докато най-после се установил в прекрасната Рила планина, където останал до края на живота си. Там той основал манастир, който съществува вече над хиляда години.\n\r\nЧудотворец, молитвеник, познал Бога чрез непрестанна молитва, пост и въздържание, Свети Иван Рилски възпитал у народа крепка вяра, нелицемерна любов и надежда. Знаменателна е срещата на подвижника с българския цар, който извървял повече от 120 километра, за да се види със светеца.\n\r\nПреди успението си Свети Иван Рилски се отделил в пещера, за да може преди края на живота си да се отдаде на пълно съзерцание и молитва. Единственото, което е останало от светеца е неговият Завет, който повече от 1000 г. служи като пътеводител на монаси, а и на всички вярващи. \r\n/БТА/", "date": "2018.10.19", "title": "Почитаме небесния си покровител – Св. Иван Рилски "}
{"url": "https://www.dnes.bg/notifikacii/2018/10/19/briuksel-reshi-za-sankcii-i-za-hakeri-s-kiber-ataki.390973", "text": "Извършителите и поръчителите на кибер атаки срещу Европейския съюз и неговите страни членки ще бъдат наказвани със санкции. Това решиха европейските лидери в Брюксел снощи.\r\nТе поръчаха на министрите да изработят правен механизъм, с който новите санкции да бъдат налагани.\r\nНовинита идва само дни, след като ЕС прие условията, при които ще се ограчават лица и фирми, участващи в разработването или използването на химическо оръжие.\r\nБрюксел вече работи по списъка, в който се очаква да влязат представители на сирийския режим на президента Асад, както и руски граждани, причастни към отравянето на двойния агент Сергей Скрипал и дъщеря му, както и към други двама британски граждани, единият от които почина.\r\n                \n                Председателят на Съвета Доналд Туск съобщи след Сбирката на върха, че кибер санкциите ще бъдат направени така, че да защитават европейските граждани и бизнес от всякакъв вид кибер атаки.\r\nРешението идва само няколко месеца преди европейските избори през май, за които ЕС взема допълнителни мерки, за да предотврати намеса на чужди държави и сили в предизборната кампания и в изборния процес.\r\nПървите в списъка на кибер санкциите вероятно ще са четиримата разузнавачи от руската военна разведка ГРУ, които бяха заловени да подготвят хакерска атака срещу Организацията за забрана на химическото оръжие в Хага през април.\r\nЛондон има всички шансове да остане практически част от ЕС до края на 2021 г, след като Брюксел се показа благосклонен към удължаване на преходния период за Великобритания с още 1 година.\r\nПредседателят на Еврокомисията Жан-Клод Юнкер го определи “като добра, макар и не най-добрата идея”.\r\nЕС предлага на Лондон да прилага европейското право 3 г, след като формално престане да бъде част от него. Това ще позволи да се намери решение за границата между Ирландия и Северна Ирландия, която сега блокира постигането на сделка за условията на напускане.\r\n“Вероятно удължаването ще се приеме, за да се осигури време да се подготвят по най-добрия начин бъдещите отношения”, заяви Юнкер.\r\nТуск също намекна, че евролидерите ще погледнат с добро око, ако Тереза Мей предложи вместо 21 преходът да продължи 36 месеца.\r\nПреходният период е британска идея. Той ще се задейства с напускането и през него Великобритания ще остане част от общия пазар и от митническия съюз, ще продължи да осигурява свободното движение на хора и да прилага всички европейски правила, включително да плаща в евробюджета. В същото време Обединеното кралство няма да участва във взимането на европейските решения.\r\nЮнкер предупреди, че ако Лондон напусне без уговорени условия “това ще е опасно и за ЕС и за Великобритания”. “Затова въпреки различията, трябва да се концентрираме върху големия брой споразумения, които имаме”, добави той.\r\n“Сделка ще има”, декларира Юнкер. Туск, беше по-предпазлив, но също каза, че е оптимист, че Лондон и Брюксел се доближват до намирането на решения.\r\nГерманският канцлер Ангела Меркел обаче заяви, че си е тръгнала от вечерята, посветена на Brexit “нито повече, нито по-малко оптимист”.\r\nМеркел попари надеждите на австрийското председателство за пробив в зациклилото ново законодателство за убежището, което да промени начина, по който ЕС се справя с наплива от мигранти. Според германския канцлер идеята, държавите, които не искат да вземат бежанци, да допринасят по друг начин, включително с пари и жива сила по границите, няма да реши проблема на държавите на първа линия, които пак ще бъдат оставени сами да се справят с наплива от хора.\r\nЛидерите подканиха за пореден път финансовите министри от Еврозоната да ускорят работата по довършването на Банковия съюз, където още не е уредено компенсирането на вложителите на фалирали банки, както и новият Европейски спасителен механизъм. Новият срок за приемането им е до декември.\n\r\n ", "date": "2018.10.19", "title": "Брюксел реши за санкции и за хакери с кибер атаки"}
{"url": "https://www.dnes.bg/stranata/2018/10/19/magi-e-maika-na-dve-deca-mukoviscidozata-krade-jivota-i.390982", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛипсата на специалисти в областта на белодробните трансплантации у нас обезсърчава болните от муковисцидоза. \r\nСред тях е и Магдалена Стоянова от Казанлък, която е майка на две деца, предаде.\n\n\r\nС диагнозата тя се сблъсква през 2007 година. Оттогава семейството на Маги търси начин за лечение. Опитват и в чужбина.\r\nЛечението на болестта е скъпо, антибиотици и други лекарства плащат семействата на болните, а за много от тях те са непосилни.\r\n ", "date": "2018.10.19", "title": "Маги е майка на две деца. Муковисцидозата краде живота й!"}
{"url": "https://www.dnes.bg/rusia/2018/10/19/kerch-traurna-ceremoniia-i-pogrebeniia-na-ubitite-pri-strelbata.390987", "text": "Траурна церемония и погребения ще се състоят днес в кримския град Керч, където в сряда ученик от местния техникум изби с огнестрелно оръжие 20 свои съученици и преподаватели, след което се самоуби, предаде ТАСС.\n\n\r\nОт стрелбата, съпроводена от експлозия на бомба, бяха ранени около 50 човека, от които десетима са в тежко състояние.\r\nЦеремонията за прощаване със загиналите ще бъде на централния площад \"Ленин\", където се намира църквата \"Йоан Предтеча\". \r\nСлед това голяма част от жертвите ще бъдат погребани на градското гробище, четирима ще бъдат транспортирани до Краснодарския край, а един загинал ученик трябва да бъде откаран до Челябинск, пише БТА.\r\n ", "date": "2018.10.19", "title": "Керч: Траурна церемония и погребения на убитите при стрелбата"}
{"url": "https://www.dnes.bg/obshtestvo/2018/10/19/zyb-pauza-pauza-pochti-vseki-bylgarin-s-razvaleni-zybi.390984", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n96% от българите имат поне един кариес, а положението се влоша още в ранна детска възраст. Всяко дете до 7 години има поне 4 кариеса.\r\n\"Проблемът е комплексен - големият страх от зъболекари и по-слабата култура на българина в здравно отношение. Родителите забавят първото посещение на детето в зъболекарския кабинет\", обясни стоматологът д-р Амелия Ченгелска в ефира на.\r\nТя уточни, че кариесът е инфекциозно и поведенческо заболяване. При загуба на млечен зъб има проблем при подреждането на постоянните зъби. Д-р Ченгелска настоя да се обърне сериозно внимание върху тяхното лечение и превенция.\r\n                    \n                    \n                \"Има деца на година и половина, на които всички зъби в устата са с кариеси\", съобщи тя.\r\nСтоматологът си обяснява стряскащата статистика с лепкавата храна, нощното хранене и кърмене, което води до киселинност и уврежда зъбите на децата. \r\n\"Миенето с четка трябва да започне от пробива на първия зъб в устата. Идеята е детето да свиква, че зъбите трябва да се мият. Има деца на 3-4 години, които не разрешават на майките си да им мият зъбите\", коментира още д-р Ченгелска.\r\nТя подчерта, че има и генетична обусловеност за състоянието на зъбите, но е много важна личната хигиена и посещението в стоматологичния кабинет да стане в най-ранна детска възраст.\n\r\n ", "date": "2018.10.19", "title": "Зъб, пауза, пауза... Почти всеки българин с развалени зъби"}
{"url": "https://www.dnes.bg/notifikacii/2018/10/19/v-aljir-zabraniha-jenite-da-zakrivat-izcialo-liceto-si.390985", "text": "Властите в Алжир наложиха забрана на жените да носят по време на работа т.нар. ниджаб - плътно було, което покрива изцяло лицето, предаде Ройтерс.\r\nЗабраната бе мотивирана с необходимостта да не се скрива самоличността.\r\nПовечето алжирки не носят ниджаб, който обичай е привнесен от по-консервативните арабски страни като Саудитска Арабия, но решението на властите вероятно ще бъде критикувано от салафитското малцинство в страната. Салафитите се придържат към строгата уахабитска версия на сунитския ислям и са противници на по-разпространената в Алжир и други северноафрикански държави суфитска версия на исляма.\r\nПрез 1992 г. в Алжир започна продължителна гражданска война, след като правителството, подкрепяно от армията, отмени резултатите от избори, спечелени от ислямистка партия. След края на войната насилието значително спадна, но твърдолинейни и джахидистки групи продължават да извършват нападения, главно в селски райони, припомни Ройтерс, цитирана от БТА.", "date": "2018.10.19", "title": "В Алжир забраниха жените да закриват изцяло лицето си"}
{"url": "https://www.dnes.bg/obshtestvo/2018/10/19/napadnatata-advokatka-s-izliianie-bi-me-kreshtiah-no-ne-me-iznasili.390991", "text": "Нападнатата вчера в София адвокатка обясни, че бандитът, който й е посегнал в кантората, е задържан снощи от полицията.\r\nВъв Facebook Валентина Каменарска Владова пише, че го познава, защото е идвал в кантората и над 8 пъти, за консултации.\r\nЮристката твърди, че за всичките му посещения, до снощи, не е имало и намек от страна на нападателя, че я харесва, че я желае.\r\nЕто и част от поста на жената.\n\n\n\r\n\"Извършителят се опита и да ме изнасили. Искам да кажа за случая две думи, защото ми е ясно, че отново той ще се употреби, все от някого...\r\nИмах запазен час за клиент за 15 часа. Клиентът е идвал над 8 пъти за консултации при мен... При влизането в кантората, ме грабна на ръце, при което започнах да крещя. Никой, никой не се отзова, въпреки, че бях затворена и бита в банята на офиса над час.\r\n                    \n                    \n                Звъняха ми на вратата, но никой не извика полиция, никой и след това не призна, че е чул нещо. Не, не успя да ме изнасили... Не успя, защото не спрях да говоря и говоря, да задавам въпроси, много, непрекъснато и без да спирам.\r\nНе успя да се съсредоточи в деянието си, колкото и абсурдно да звучи на човек, който не е присъствал. Когато изненадващо започвах да крещя за помощ започваше да ме бие и удря главата ми в стената. Не исках да умра и се съпротивлявах яростно. Мисля, че това ме спаси...\r\nНамерих в банята си презервативите му, които полицията е пропуснала да забележи, въпреки че бяха до самата врата...\r\nИзвършителят твърди, че е лежал в лудница и нищо не помнел. Бил луд демек. Аз обаче помня как си прикриваше следите. В тази връзка, понеже някой пита как си тръгнал без да довърши деянието си - той извърши доста други престъпления, които и довърши.\r\nНе успя единствено да ме изнасили, защото свърши докато се борех и ме душеше и преди да успее да проникне. След това опитваше и пак и пак, но аз говорех за имотите му, за договори, за сделките му - без да спирам. И още много други неща говорех. И той се разсейваше, накрая явно му писна. Защото нали това е все най-важнато - щом не съм изнасилена, нещо ми е гнила работата...\", пише тя.\r\nВладова признава в поста си, че е имало инцидент с журналисти на Bulgaria ON AIR до кантората й. \r\n\"Идвали са до кантората ми, блъскали са вратата и прозорците. Докато бях в Пирогов 6 пъти ми се включи СОТ-а, заради това. Бутали са и са хващали за ръкава и яката мои близки, които следвало според журналистите да им дадат информация. Опитали са да отварят вратата на автомобила им. Това е. Близките ми са в шок. Аз съм благодарна, че съм жива. Благодаря на всички за съпричастността\".", "date": "2018.10.19", "title": "Нападнатата адвокатка с излияние: Би ме, крещях, но не ме изнасили..."}
{"url": "https://www.dnes.bg/sofia/2018/10/19/zashto-napadnaha-ekip-na-bulgaria-on-air-pred-kantorata-na-advokat.390989", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Вчера вечерта екип на Bulgaria ON AIR бе нападнат по време на работа в столичния квартал \"Княжево\".\n\r\nРепортерът Сергей Тодоров и операторът Виктор Петров са отразявали случай на агресия към известния столичен адвокат Валентина Каменарска.\r\nВчера през деня МВР разпространи информация, че адвокатката е нападната и бита в нейния офис, а дори е имало опит за изнасилване.\n\n\n\r\nПо информация на адвокатката вече има задържан по случая. Каменарска обясни още, че клиентът ѝ бил спокоен човек и преди това вече са имали близо 8 срещи, по време на които не е имало нищо обезпокоително. На тях мъжът се представял с фалшиво име.\r\n                    \n                    \n                На местопрестъплението екипът ни е бил нападнат от двама души. При спречкването телевизионната камера, с която са снимали, е счупена. Репортерът Сергей Тодоров и операторът Виктор Петров са без сериозни наранявания.\r\n\"Всичко се случи доста бързо - след 19:30 часа. Отидохме на място, снимахме, разпитахме няколко души за случилото се. Тогава пристигна кола с двама души. Единият се насочи към кантората и реших да го попитам дали знае нещо. Той не ми отговори, но в същия момент от колата излезе другият човек и ни нападна. Предполагам, че тези хора са нейни близки. Въпреки това, агресията беше излишна в случая\", настоя Сергей Тодоров.\r\nПо думите му двете лица най-вероятно са били афектирани от нападението срещу Каменарска.\r\n\"Аз нямам никакви травми. Операторът отнесе няколко удара в опит да предпази камерата. Все пак тя е счупена, не може да се снима с нея - счупен е визьорът и лампата\", допълни журналистът пред .\n\r\n ", "date": "2018.10.19", "title": "Защо нападнаха екип на Bulgaria ON AIR пред кантората на адвокат?"}
{"url": "https://www.dnes.bg/politika/2018/10/19/na-starta-na-debata-za-vota-bsp-iska-borisov-v-ns.390993", "text": "Дебатът по вота на недоверие срещу кабинета за провал в политиката на здравеопазването, внесен от БСП, отново започна с въпроса къде е министър-председателят Бойко Борисов и защо не присъства в пленарната зала. \n\r\nОт левицата обвиниха, че управляващите неглижират вота на недоверие и настояха Борисов и вицепремиерът Валери Симеонов да дойдат в Народното събрание.\n\n\n\r\n\"Да поканим премиера и вицепремиера. Мислите ли, че е нормално премиерът и ресорният вицепремиер да не присъстват на вота на недоверие. Смятам, че от началото неглижирате вота. Хората очакват този, който управлява държавата, да си каже тежката дума по въпросите на здравеопазването\", настоя червеният Георги Гьоков.\n                    \n                    \n                \r\nПредседателят на Народното събрание Цвета Караянчева обясни, че министър-председателят е уведомен, но няма как да присъства, тъй като е в Брюксел.\n\r\n\"Той отсъства, в Брюксел е, няма как да дойде. Но вярвам, че той духом е с нас!\", каза Караянчева.\n\r\nДнес депутатите ще дебатират по третия вот на недоверие срещу кабинета \"Борисов 3\". Основният мотив на левицата да поиска правителството да падне е готвената от Кирил Ананиев реформа в здравеопазването.\n\r\nДали ще е успешен вотът на недоверие, ще стане ясно следващата седмица, тъй като гласуването не може да е по-рано от 24 часа след дебатите.", "date": "2018.10.19", "title": "На старта на дебата за вота: БСП иска Борисов в НС"}
{"url": "https://www.dnes.bg/cars/2018/10/19/dacia-nai-prodavanata-marka-novi-koli-u-nas-prez-2018-ta.390917", "text": "Dacia си връща първата позиция сред най-продаваните марки нови автомобили в България, показва статистиката на КАТ за регистрациите в първите девет месеца на годината. През първото полугодие румънският бранд отстъпваше на компанията-майка Renault, но през лятото е наваксал.\r\nСпоред отчетите на КАТ от януари до септември са регистрирани 3279 автомобила Dacia. Renault е на втора позиция с 3171 продажби, а на трета позиция излиза Skoda с 2958 регистрирани автомобила.\r\nНай-голям скок в челната десетка прави Nissan, който с 2651 регистрации се изкачва от деветото място преди година до четвърто сега. Петата позиция е за Toyota.\n\r\n\r\n                    \n                    \n                Dacia                3279\r\nRenault             3171\r\nSkoda               2958\r\nNissan              2651\r\nToyota               2448\r\nVolkswagen    2309\r\nPeugeot           1849\r\nKia                     1718\r\nFord                  1494\r\nCitroen             1150\r\nOpel                    948\r\nBMW                   802\r\nHyundai              670\r\nAudi                     661\r\nMercedes          609\n\r\nВ премиум сегмента пазарен лидер си остава BMW с 802 регистрации, пред Audi с 661 и Mercedes-Benz с 609.\n\r\nСпоред отчета на КАТ за деветте месеца са регистрирани 30 627 нови леки автомобила в категории M1 и N1. Статистиката на АСЕА, Европейската асоциация на автомобилните производители, показва 26 443 регистрации, вероятно защото разчита на данни от официалните вносители и освен това изважда от сметката част от т.нар. \"реекспорт\" - нови автомобили, продадени в България, само за да бъдат незабавно изнесени зад граница. Според асоциацията българският пазар е пораснал с над 19% до септември на годишна база.\r\n", "date": "2018.10.19", "title": "Dacia – най-продаваната марка нови коли у нас през 2018-та"}
{"url": "https://www.dnes.bg/eu/2018/10/19/briuksel-prati-kyrvavo-pismo-za-biudjta-na-rim.390995", "text": "Все още не става дума за официално отхвърляне на бюджета - но писмото, написано от еврокомисаря по финансите Пиер Московиси до италианския министър на финансите Джовани Триа, е повече от ясно.\r\nПланираният италиански бюджет за 2019 г. съдържа особено сериозни нарушения на правилата на ЕС. Например планираните разходи са твърде високи, структурният дефицит ще нараства, вместо да намалява, а държавният дълг не би бил в рамките на договорените правила в Съюза.\r\nМосковиси успя да предаде писмото на Триа лично, предава DPA. Това се случи по време на двудневната среща на върха на ЕС в Брюксел, приключила в четвъртък. Комисията също така публикува писмото на сайт.\r\nПлановете за нов дълг са „безпрецедентно“ отклонение от критериите на Пакта за стабилност, продължава писмото. Освен това Комисията определя краен срок за правителството в Рим - до обяд в понеделник за „изясняване“ на финансовата рамка.\r\n                    \n                    \n                За разлика от ясната формулировка в писмото Московиси се опита по време на съвместна пресконференция с Триа да омаловажи конфликта. Спорът с Рим ще отнеме време, каза той. Брюксел иска спокоен и конструктивен диалог. „Току-що написахме писмо“, каза комисарят, като добави, че това писмо е само началото на един потенциално дълъг процес.\r\nИталианският премиер Джузепе Конте обяви в Брюксел след края на срещата на върха на ЕС, че правителството в Рим ще се срещне в събота на извънредно заседание, за да обсъди бюджета. По-рано през деня той обяви, че се опитва да се приспособи към критиките. „Това не е бюджетът, какъвто го очакваше комисията\", каза Конте.\r\n\r\n ", "date": "2018.10.19", "title": "Брюксел прати кърваво писмо за бюджта на Рим"}
{"url": "https://www.dnes.bg/notifikacii/2018/10/19/ubiecyt-ot-kerch-imal-syuchastnici-izdirvat-gi.390988", "text": "Кримският град Керч се сбогува днес с жертвите на разстрела в местния политехнически колеж, пише \"Комерсант\". В сряда ученикът Владислав Росляков изби там с експлозиви и пушка-помпа над 20 съученици и преподаватели, след което се самоуби, напомнят изданията.\n\r\n\"Комерсант\" описва импровизирания мемориал в града със снимки на загинали, където хора носят цветя, играчки и свещи. Митрополитът на Феодосия и Керч Платон отслужи там панихида, букет положи Анна Кузнецова - детски омбудсман към президента Владимир Путин, просветният министър Олга Василиева също почете жертвите, разказва вестникът.\n\r\nПочти всички в Керч говорят за неколцина нападатели, някои уверяват, че са чули автоматни откоси, но видеозаписът в интернет е регистрирал само единични изстрели. Следствието също настоява, че е действал само един стрелец. Според ръководителя на Крим Сергей Аксьонов обаче той е имал съучастници и тайните служби ги издирват.\n\n\n\n\r\n                \n                Според източник на \"Известия\" следствието проверява защо Росляков е пътувал през последната година два пъти до украинския град Харков. Липсвали данни да има роднини там, при все че Крим бе украинска територия до 2014 г., когато Москва анексира полуострова. По-рано ученикът качвал антифашистки постове в мрежата \"ВКонтакте\", репоствал и материал от забранен сайт за скинхеди. Някои търсели в действията му политически подтекст. Всички данни и съобщения обаче били изтрити от неговия компютър по думите на кримския омбудсман Людмила Лубина, говорила с криминалистите.\n\r\n\"Известия\" уточнява, че майката на Росляков - санитарка в болница, не членува в сектата \"Свидетели на Йехова\", както писаха руски медии, а в евангелска петдесятническа църква, незабранена в страната.\n\r\nМеждувременно пред всички училища и детски градини в Керч е поставена охрана поради опасения, че може да се появят подражатели на убиеца. В града са пристигнали и психиатри, за да се борят с посттравматичния стрес у пострадалите и близките им, също и да организират посмъртна психологично-психиатрична експертиза на Росляков, информира изданието, цитирано от БТА.\n\r\nФедералната служба за сигурност засега има данни само от социалните мрежи, но явно става дума за психопат, чиито мотиви идват от предишни престъпления срещу беззащитни хора като извършените в Норвегия от Андерш Брайвик и в американския град Кълъмбъс. Така коментира събитията в Керч Александър Михайлов, генерал-майор от ФСС, пред \"Новие известия\".\n\r\n\"Няма защо да демонизираме съседите си, щом липсват основания\", казва той по повод предположенията, свързващи Росляков с Украйна.\n\r\nПри все това \"както и да квалифицираме престъплението на този човек, говорим за терористичен акт. Той не е имал политическо значение, но е изпълнил основната си задача - да всее страх и ужас\", констатира експертът.\n\r\nМасовото убийство в Крим е резултат и от глобализацията, тъй като в социалните мрежи и интернет има много вредно за младежите съдържание, напомня печатът вчерашно изявление на президента Путин.\n\r\nОт трагедията ще спечелят точки настояващите за забрана на интернет групите, пропагандиращи насилие, но тази забрана няма да реши проблема с тийнейджърската агресия, заявява \"Новая газета\".\n\r\nТийнейджърите в Русия всъщност са под кръстосан огън, твърди опозиционният вестник. Според потърсени от него психолози младежката престъпност в страната произтича от \"общото ниво на агресията: за да посегнеш към оръжието, понякога стига само да погледаш телевизия - дори не сериалите, а т. нар. обществено-политически блок\".\n\r\n\"Виждаме в страната ситуация, когато се разпалва омраза всеки ден - посочва професор Александър Асмолов от Московския държавен университет. - Страната живее в концепция, че има заговор срещу нея, и щом си отдавна под тази \"хипноза\", рано или късно започваш да действаш в коловоза на тази митология. Виновен е дори не телевизорът, а онези, които насочват през него потоци от идеология на омразата.\"\n\r\nОт гледище на законодателите обаче идеологически е по-правилно да се борят с \"подстрекателите\" в интернет, а не с \"подстрекателите\" от телевизора. Макар че вторите са също тъй опасни като първите - просто вторите получават държавни пари, обяснява \"Новая газета\".\n\r\nСлучайно или не, разгръщането на религиозна пропаганда и практики на всички равнища в светските образователни учреждения е съпроводено с нараснал брой самоубийства там. Нараснала е престъпността сред руските деца и тинейджъри, отбелязва автор на \"Независимая газета\".\n\r\nС уговорката, че \"не смята да хвърли цялата вина за събитията в Керч върху успехите на религиозното строителство\" в Русия, той заявява, че споделя позицията на писателя Владимир Сорокин за обстановката в страната, и цитира негово интервю: \"Струва ми се, че у нас има просветен феодализъм, подсилен с високи технологии. Днешните феодали не се возят в каляски, а с мерцедеси \"600\". И не си държат парите в сандъци, а в швейцарски банки. По манталитет обаче са също като феодалите от 16-и век.\"\r\n ", "date": "2018.10.19", "title": "Убиецът от Керч имал съучастници, издирват ги? "}
{"url": "https://www.dnes.bg/usa/2018/10/19/us-helikopter-padna-na-samoletonosach-ima-raneni.391000", "text": "Хеликоптер на американските ВВС МН-60 е паднал на палубата на самолетоносача \"Роналд Рейгън\", който се намира във Филипинско море. Има пострадали. Това съобщи командването на базирания в Тихия океан Седми американски флот.\r\nИнцидентът е станал тази сутрин веднага след излитане. Не се посочват данни за точния брой пострадали. Командването обаче съобщава, че всички са в стабилно състояние, без опасност за живота. Част от тях вероятно ще бъдат евакуирани на брега за оказване на помощ. \r\nЗа момента не е известно каква е била причината за инцидента. Падането на хеликоптера не е повлияло на функционирането на самолетоносача, не се изисква спешен ремонт. \r\nУдарната група на американските ВМС начело с атомния самолетоносач \"Роналд Рейгън\" е базирана в Япония в базата Йокосука в Токийския залив, пише ТАСС.\r\nВ момента тя се намира във Филипинско море за провеждане на рутинни операции.", "date": "2018.10.19", "title": "US хеликоптер падна на самолетоносач, има ранени"}
{"url": "https://www.dnes.bg/notifikacii/2018/10/19/tyrgovskata-voina-prepyva-kitaiskata-ikonomika.390992", "text": "Икономическото разширяване на Китай се забавя до най-слабия си темп от финансовата криза насам, докато водещи финансови регулатори стартираха извънредни координирани усилия за успокояване на нервните инвеститори, пише The Wall Street Journal.\r\nТемпото на растеж през третото тримесечие спадна до 6,5%, с което не отговори на пазарните очаквания, показват статистически данни, публикувани в петък. Ръстът на промишленото производство и потреблението се забави през тримесечието, докато износът се задържа на високо ниво въпреки търговската война със САЩ.\r\nМалко преди публикуването на данните гувереньорът на централната банка на Китай И Ган, ръководителят на банковия и застрахователен регулатор Гуо Шуцин и Люи Шию, ръководител на депозитара, издадоха изявления, призоваващи инвеститорите да останат спокойни. Гуо заяви, че неотдавнашните „ненормални колебания“ на китайските борси не отразяват икономическите основи на страната и „стабилната финансова система“. Shanghai Composite Index – най-лошо представящият се бенчмарк сред глобалните показатели, спадна с 25% от началото на годината. Той се понижи с 1,1% след откриването на сесията в петък, но се възстанови в края на сутрешната търговия. \r\n                \n                Тримесечният ръст от 6,5% е най-ниският от първото тримесечие на 2009 г. насам и е смесена новина за китайските лидери, докато те търсят решение на продължителния търговски конфликт с Вашингтон. Макар че икономиката остава напът да постигне целта на Пекин за годината за растеж от около 6,5%, резултатите от третото тримесечие показват повече признаци на слабост - забавяне на индустриалното производство, на продажбите на дребно, анемични инвестиции на големите играчи и нарастващи корпоративни фалити. Това би могло да ограничи пространството на Пекин да маневрира, когато води преговори със САЩ, чиято икономика нараства силно.\r\n", "date": "2018.10.19", "title": "Търговската война препъва китайската икономика"}
{"url": "https://www.dnes.bg/science/2018/10/19/otkriha-gigantski-obekt-v-pokraininite-na-vselenata.390997", "text": "Международен екип астрономи установи, че в ранната Вселена, около два милиарда години след Големия взрив, е съществувала гигантска структура, кръстена Хиперион, съобщи сайтът Физ.орг.\n\r\nТя е предшественик на галактичните свръхкупове и по онова време била най-крупният обект. Учените поясниха, че за пръв път открили толкова масивен обект при голямо червено отместване - отместване на спектралните линии към дълговълновата област на спектъра. Астрономите се осланят на червеното отместване, за да установят кога светлина е била излъчена от своя източник. \n\r\nТъй като Вселената се разширява, колкото по-малко е червеното отместване, толкова по-късно в еволюцията й светлината е била излъчена от източника си.\n                    \n                    \n                \r\nМасата на структурата Хиперион, която е отдалечена на разстояние около 10 милиарда светлинни години, е над 1 квадрилион пъти по-голяма от слънчевата. Подобни структури обикновено се срещат на по-близко разстояние от Млечния път.\n\r\nХиперион е с необичайно сложен строеж - съставена е от 7 плътни области, които са свързани с галактични нишки. Отличава се от другите галактични свръхкупове по това, че няма ясно изразен център, в който да е концентрирано вещество. Учените смятат, че с годините гравитацията ще стане причина Хиперион да заприлича повече на галактичния свръхкуп Дева, част от който е Млечният път, или на свръхкупове в състава на Великата стена на Слоун. \r\n/БТА/\r\n ", "date": "2018.10.19", "title": "Откриха гигантски обект в покрайнините на Вселената"}
{"url": "https://www.dnes.bg/za-da-se-razbirame/2018/10/19/5-te-znaka-che-imenno-toi-e-vashata-srodna-dusha.390962", "text": "Първите срещи са повод за силно вълнение и нетърпеливо очакване дали ще се харесаме с другия човек, как ще протече срещата, дали ще усетим химия и най-важното – дали ще има втора среща. Всички тези въпроси бушуват в главата ни и се питаме дали най-накрая ще срещнем човека за нас, нашата половинка. Съществуват определени знаци, по които можете да се ориентирате дали човекът срещу вас е вашата сродна душа. Ето кои са те.\r\n\r\nУсещането че някой ви е близък, при положение че се познавате отскоро и сте на първа среща, е специална емоция. Чувството че можете да сте откровени пред някой друг, без да го познавате от години е един от признаците, че може би това е вашата сродна душа.\r\n                    \n                    \n                \r\nАко не знаете какво точно търсите в бъдещия си партньор, е доста по-трудно да прецените човека с когото сте на среща. Преди да излезете на първа среща си отговорете на въпроса какво точно искате и с какво не бихте правили компромиси. Ако той/тя отговори на най-важните ви критерии, има голям шанс нещата да се получат.\r\n", "date": "2018.10.19", "title": "5-те знака, че именно той е вашата сродна душа"}
{"url": "https://www.dnes.bg/obshtestvo/2018/10/19/poziciia-na-img-za-agresiiata-nad-ekipa-na-bulgaria-on-air.391032", "text": "Във връзка с нападението над репортера на Сергей Тодоров и оператора Виктор Петров Investor Media Group заявява:\n\n\n\r\n\r\n\r\n                    \n                    \n                \r\n.", "date": "2018.10.19", "title": "Позиция на IMG за агресията над екипа на Bulgaria ON AIR"}
{"url": "https://www.dnes.bg/kino/2018/10/19/vim-venders-ni-doblijava-do-papa-francisk-na-kinomaniia.391026", "text": "Интервюта с папа Франциск и кадри от неговия пътувания са събрани в новия документален филм на трикратно номинирания за Оскар Вим Вендерс – \"Папа Франциск: Човек на думата си\". Продукцията е сред хитовите заглавия на тазгодишната Киномания. Прожекцията в зала 1 е на 24 ноември в 18:00 часа.\r\nПремиерата на филма беше по време на фестивала в Кан. В творбата ще видим как папата отговаря на многобройни въпроси на хора с различна възраст и професия, обръщайки се директно и искрено към зрителите.\r\n\"Папа Франциск има подобно присъствие на екрана като някои от най-големите филмови звезди, с които ме е свързвала работата ми. Но при него то идва отвътре, от неговите убеждения и вяра, както и от желанието му да говори с всички нас.\", споделя за главата на римокатолическата църква Вендерс.\r\n                    \n                    \n                Идеите на папата и неговите послания са в основата на филма, където той коментира проблеми, свързани с бедността, семейството, опазването на природата, социалната справедливост, имиграцията и материализма. Филмът е нещо повече от биографичен, а по-скоро представлява своеобразно пътешествие с папа Франциск.\r\nА неговият апел за мир в конфликтните зони по света, както и за мира и диалога между различните религии имат силата да обединят хората от цял свят. Това е една от причините популярния германски режисьор да смята, че филмът ще представлява интерес и за хора от всички религии, а не само от християнската. Той споделя също, че Папа Франциск е ярък пример за човек, който  държи на думата си и е абсолютно директен и спонтанен в искренноста си.\r\n ", "date": "2018.10.19", "title": "Вим Вендерс ни доближава до папа Франциск на Киномания"}
{"url": "https://www.dnes.bg/za-da-se-razbirame/2018/10/19/zodii-v-cherno-koi-znaci-obojavat-tymniia-cviat.391016", "text": "Светлите, свежите и ярки цветове са любими на много хора и дори им повдигат настроението. Има обаче някои, които предпочитат цвета на мрака и нощта - черното. С него винаги сте стилни и елегантни, но някои личности го обичат, защото съвпада с цвета на душата им. Черното е и цветът на мистериите, жестокостта, тъмните емоции, загадките. Ето и кои са зодиите, които най-много обичат да носят черно.\r\n\r\n \r\nТози знак е управляван от Плутон. В римската митология Плутон е бог на подземния свят, на мъртвите, тъмнината - не е изненада, че черното е любимо на скорпионите. Тези знаци винаги търсят истинското значение на нещата, ровят се в дълбокото, за да разгадаят мистериите, потапят се в мрака. Други може да гледат нещата само на повърхността, но не и скорпионите. Те искат да разберат каква е истината, дори да е страшна. За тях не важат забрани. Харесват готик стила и могат да обичат неща и хора, които никой друг не обича.\r\n \r\n\r\n \r\nСтрелецът е един от философите на зодиака. Той също търси изконната истина, иска да научи колкото се може повече, да обогатява знанието си. Много често стрелецът е най-мъдрият, проницателен човек в стаята и обича да задълбава в нещата. Затова черното много му отива. Тези зодии са весели и жизнени, рядко ще ги видите мрачни. Обожават приключенията, но тъй като нарушават правила, трупат много различен опит, светлите и по-нежни цветове не им пасват толкова, те са буйни и самостоятелни. Не им пука какво мислят другите, правят всичко по своя преценка.\r\n \r\n", "date": "2018.10.19", "title": "Зодии в черно: Кои знаци обожават тъмния цвят?"}
{"url": "https://www.dnes.bg/business/2018/10/19/specialna-kamera-za-nezriashti-humanoiden-robot-i-umna-zakachalka-sa-sred-inovaciite-na-innowave-summit-2018.391039", "text": "\"Интересни и иновативни продукти предстои да видят участниците на най-мащабната технологична конференция в Югоизточна Европа – InnoWave Summit 2018\", това обещава Николай Петканов – експо мениджър на събитието.\r\n\"Българска фирма ще покаже прототип на хуманоиден робот - холограма. Безспорен хит се очаква да бъдат израелските компании, които разработват специална технология в помощ на незрящи. Екипът е създал специална камера, която може да бъде закачена на всеки един чифт очила и ако човекът е незрящ, камерата разпознава хора, текст, банкноти и говори\", разкрива Николай Петканов. \"Един продукт, който внася генерална промяна в живота на незрящите, които в България наброяват повече от 250 хил. души.\"\r\n                    \n                    \n                Сред другите водещи акценти са представители от модния бранш, които са направили иновация чрез нанотехнология, втъкана в плат. Компанията ще презентира свои дрехи, изложени във водна среда, за да демонстрират как издържа платът. Посетителите на InnoWave Summit ще могат да се докоснат и до умната закачалка, избрана за мебел на годината. Проектът е разработен от младежи от дизайнерско бюро от Шумен. Форумът е привлякъл и компания-представител от нискотехнологичен сектор, но с висока технология за презентиране – екип от младежи, направили метод за рязане на мрамор и оникс с дебелина 2 мм. Едно изключително постижение, което намира своето приложение в мебелното производство или декорация на апартаменти.\r\nInnoWave Summit фокусира вниманието си и към развитието на стартъп компании, a една от основните теми, която ще бъде засегната, е тази за блокчейн технологиите, които изключително революционно променят света, не само в посока криптовалути, но и в начина на споделяне на информация.\r\n\"Миналата година се получи така, че четири от стартъп компаниите бяха „отгледани“ от бизнес ангели, които харесаха техните проекти и решиха, че ще инвестират пари в тях, за да могат да ги развият като идеи и компании. Една от тези компании ще бъде наш изложител, така, че може да се каже, че имаме алумни\", разказва още Николай Петканов. \r\nНа конференцията ще бъдат и едни от най-големите и световно известни брандове за онлайн търговия, интернет маркетинг, представители от социалните мрежи, които лично ще споделят големия си опит като мениджъри на световни компании с мениджъри на малки и средни предприятия.\n\r\nБилети за Innowave Summit 2018 – .\r\nПовече за Innowave Summit 2018 – .\r\n ", "date": "2018.10.19", "title": "Специална камера за незрящи, хуманоиден робот и умна закачалка са сред иновациите на InnoWave Summit 2018"}
{"url": "https://www.dnes.bg/obshtestvo/2018/10/19/mitev-ot-nfsb-ne-priemam-iskaniia-za-ostavka-na-simeonov.391036", "text": "Депутатът от \"Обединени патриоти\" Христиан Митев заяви, че не може да приеме искането за оставка на вицепремиера и лидер на НФСБ Валери Симеонов и не видя основание в него.\n\r\nПо-рано БСП и майките на деца с увреждания на брифинг в парламента поискаха вицето да освободи поста си заради думите му за протестиращите родители, че са \"група кресливи жени\".\r\nСпоред Симеонов законът за хората с увреждания е \"заченат в грях\" и е \"опит да се угоди на една група хора\".\r\nПо думите му протестиращите са манипулирали обществото, \"изкарвайки на пек и на дъжд тея уж болни деца\".\r\nИзказването му разгневи майките и те поискаха оставката на вицепремиера Симеонов. От БСП също настояха, че той не трябва да остава и минута повече на този пост.\n                    \n                    \n                \r\nХристиан Митев настоя, че не се е запознал още с изказването на Симеонов и бе категоричен, че не коментира думи на други хора, независимо дали са на неговия лидер или на негови колеги.\n\r\n\"Питайте този, който е направил изказването. Разбира се, че няма как да приема исканията за оставка, особено когато идват от опозицията\", каза Митев.\n\r\nТой добави, че всеки може да иска оставката на всеки един член на правителството.\n\r\n\"Майките може да са обидени, могат да отправят такива искания. Всеки може да иска оставката на всеки един член на правителството. Аз обаче не приемам такива искания за основателни\", каза Христиан Митев.", "date": "2018.10.19", "title": "Митев от НФСБ: Не приемам искания за оставка на Симеонов"}
{"url": "https://www.dnes.bg/stranata/2018/10/19/mele-v-romskata-mahala-v-aitos-edin-v-bolnica.391020", "text": "Полиция и прокуратура разследват меле в ромската махала в Айтос, при което пострада 28-годишен мъж, съобщават от . \r\nПламен Н. е настанен в УМБАЛ Бургас с комоцио, след масовия бой, който стана малко след полунощ на 17 срещу 18 октомври. \r\nПо случая са задържани трима мъже от махалата, които са криминално проявени. Установено е, че и четиримата, участвали в сбиването, са употребили алкохол. Количеството тепърва ще се изяснява.  \r\nТримата задържани също имат леки наранявания. \r\nПри среднощния екшън Пламен е бил със свой приятел, който не е ранен и няма данни да е употребявал алкохол. Мъжът е бил разпитан, а материалите по делото са докладвани в прокуратурата. \r\n ", "date": "2018.10.19", "title": "Меле в ромската махала в Айтос, един в болница"}
{"url": "https://www.dnes.bg/zvezdi/2018/10/19/dido-ot-d2-brani-agynce-stigna-i-do-krainosti.391029", "text": "Решението да се заколи едно от агнетата във \"Фермата\" беше прието с голям ентусиазъм от мнозинството участници в шоуто. Музикантът Дидо обаче, който от седем години не консумира месо, реши да използва всяка възможност, за да ги разубеди да стигат до крайности.\n\r\nСлед като изнесе реч пред новите си приятели, в която обясни, че както се вижда, липсата на месо не го е убила и самият той не смята, че трябва да се отнема живота на което и да било същество, музикантът призова всички да се присъединят към него в обора и да погледнат право в очите агнето, което имат намерение да заколят.\n\r\nЖеланието му беше изпълнено и всички се насочиха натам. Дидо се появи, гушнал в обятията си агънцето, и изнесе емоционален монолог защо е нужно то да продължи да живее. \n                    \n                    \n                \r\n\"Това момче е нарочено за гътване. Искам обаче всеки от вас да го погледне, да му види муцунката и да си представи как му маха главичката. Слагам на кантар дали да ям месо или да го оставя да си живее\", каза Дидо.\n\r\nИвайло и Роси веднага застанаха на негова страна и обявиха, че не е нужно агънцето да бъде убито. Милена и Митко обаче бяха на коренно различно мнение, като лесовъдката обяви, че е от хората, които както могат да гледат и да целуват агънцето, така и да му отнемат живота.\n\r\nВъпреки че за фермерите убийството на животното не беше с цел физическото им оцеляване, а по-скоро каприз, те повторно потвърдиха вота си, че то в крайна сметка ще бъде заколено.\r\n ", "date": "2018.10.19", "title": "Дидо от D2 брани агънце, стигна и до крайности"}
{"url": "https://www.dnes.bg/notifikacii/2018/10/19/grabej-39-godishna-izdyrpa-chantata-na-54-godishen.391040", "text": "За броени дни служители от Второ РУ на МВР в София разкриха извършителка на грабеж.\r\nПолицаите са работили по сигнал от 15 октомври. 54-годишен мъж съобщил, че около 14:40 ч. същия ден на ул. \"История Славянобългарска\" непозната издърпала чантата му с пари и лични вещи, след което избягала.\r\nВ резултат на разследването е била задържана 39-годишна жена от столицата.\r\nСлед доклад на събраните материали в Софийската районна прокуратура тя е привлечена като обвиняема за престъпление й е мярка за неотклонение \"подписка\".\r\n ", "date": "2018.10.19", "title": "Грабеж: 39-годишна издърпа чантата на 54-годишен "}
{"url": "https://www.dnes.bg/travel/2018/10/19/sred-zarzavat-i-galoshi-jenskiiat-pazar-turisticheska-atrakciia.391006", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖенският пазар в София стана част от туристическите обиколки, които млади хора организират безплатно за чужденци и желаещи да се запознаят с историята и забележителностите на столицата.\n\r\nМястото е било ключова локация за срещи. Семействата са водели на Женския пазар неженените си дъщери, за да срещнат подходящите за тях мъже.\n\r\n\"Женският пазар е една от най-интересните локации в нашия град. Нашето сдружение реши миналата година да стартира проект - алтернативна разходка из нестандартните туристически места. Искаме да накараме туристите да преоткрият нашия град, който непрекъснато расте, но не старее\", сподели екскурзоводът от \"Сдружение 365\" Виктория Делчева пред \n                    \n                    \n                \r\nОт една година любопитната локация е част от тура, който предлага \"Сдружение 365\". За този период обиколката е провеждана 3 пъти седмично с групи средно от по 5-6 човека.\n\r\nДелчева бе категорична, че Женският пазар е едно от любимите места на туристите в града. Интересни са им облкикът и предметите, които могат да намерят.\n\r\n ", "date": "2018.10.19", "title": "Сред зарзават и галоши... Женският пазар – туристическа атракция"}
{"url": "https://www.dnes.bg/temida/2018/10/19/nasilnikyt-na-iuristkata-s-obvinenie-i-v-aresta-za-72-chasa.391043", "text": "Софийската районна прокуратура повдигна обвинения на мъжа, който се опита да изнасили адвокат Валентина Каменарска.\r\n35-годишния Е. Костов ще остане в ареста за 72-часа, съобщават от БТА.\r\nВерсията на прокуратурата е, че той се опитал да я изнасили като я вкарал в санитарното помещение, натиснал главата й към земята, запушил й устата и започнал да я души, след което й нанесъл удари през лицето. \n\n\r\nЖената оказала съпротива.\r\nПрипомняме, че инцидентът стана вчера около 15:00 ч. в офис на столичния бул. \"Цар Борис III\".\r\nВ понеделник ще бъде поискано и постоянното задържане под стража на извършителя.\r\nПрипомняме също така, че екип на  беше нападнат пред кантората. Това стана, докато репортерът Сергей Тодоров и операторът Виктор Петров отразяваха случая. \r\n ", "date": "2018.10.19", "title": "Насилникът на юристката: С обвинение и в ареста за 72 часа"}
{"url": "https://www.dnes.bg/politika/2018/10/19/borisov-bez-vina-se-izvini-dumite-na-simeonov-sa-nedopustimi.391033", "text": "Премиерът Бойко Борисов заяви, че казаното от заместника му Валери Симеонов за майките на деца с увреждания е недопустимо и се извини за думите на вицепремиера.\r\n\"Това, което Симеонов е казал, е недопустимо. Езикът не е правилен, нещастието на хората не бива да се използва както от БСП, така и от Симеонов. Не може на гърба на тези хора да се гради политика. Мога само да се извиня заради думите на Симеонов\", коментира Борисов.\n\r\nВицепремиерът каза по-рано, че \"една група кресливи жени\" са спекулирали с децата си.\r\n\"Манипулираха обществото, изкарвайки на пек и на дъжд тея уж болни деца без грам майчинско чувство, грижа за тях. Просто ги използваха по най-безсъвестния начин за постигане на техните чисто материални цели,\" каза Симеонов.\r\n                    \n                    \n                Премиерът Борисов припомни, че е поел ангажимент към майките на деца с увреждания до другия петък.\r\n\"Когато дойдоха с проблем майките на деца с увреждания, се отнесох с уважение. Изпратих двама министри, дадохме си срокове, сряда, която идва, ще влезнат двата закона. Моят ангажимент, който съм поел, е до другия петък\", каза премиерът пред журналисти.\r\n\"Аз мога като премиер и като човек да им кажа едно голямо извинявай – заяви Борисов. - Познавам езика на Валери Симеонов, но не съм му адвокат. Да излезе и да обясни какво е имал предвид, крайно време е всеки да си мери думите. Това касае и БСП\", продължи Борисов.\r\n\"Какво са направили БСП за тях през десетилетията, за да излязат сега да казват, че тази система ги убива? Наложи се ние да платим техните подписи под реакторите за Белене, за КТБ, а щяхме да дадем парите за тези хора\", каза още премиерът. \r\nТова е демокрацията, заяви Борисов в отговор на въпрос, свързан с обсъждания вот на недоверие към правителството. „Не знам партия, управлявала десетилетия, да говори за качество на здравеопазването. Мигар не знаем какво беше качеството на здравеопазването по тяхно време. Ако намери човек връзки до аптеката на Правителствена болница, може да си купи хапче, иначе аспирин и аналгин“, каза Борисов.\n\r\n„Много министри се смениха в тази сфера, защото ми се иска на базата на огромните пари, които се изсипват в здравеопазването, да се направи система, която действително да стигне до пациента и съответно лекарите, санитарите и медицинските сестри да са добри. Над 4,7 млрд. лева са в тази система. Видяхте как може да се допусне да се опитват да крадат от лекарства (за онкоболни). Всички знаем за Хипократовата клетва, но явно и там, като навсякъде, има такива и срещу тях трябва да се борим“, заяви премиерът.\r\n ", "date": "2018.10.19", "title": "Борисов без вина се извини: Думите на Симеонов са недопустими!"}
{"url": "https://www.dnes.bg/rusia/2018/10/19/borisov-i-medvedev-za-energetikata-i-turizma.391034", "text": "Министър-председателят Бойко Борисов и руският премиер Дмитрий Медведев обсъдиха засилването на партньорството между двете страни в сферата на енергетиката и туризма. \r\nДвамата правителствени ръководители разговаряха в рамките на 12-ата среща на върха Азия - Европа (АСЕМ) в Брюксел, съобщи правителственият пресцентър. \r\nПо време на срещата беше обсъдено задълбочаването на отношенията в енергийния сектор между двете страни. \r\n\"Обменихме мнения за възможностите на нашия газов хъб \"Балкан\", където да привлечем газ и от терминала в Гърция, и от Черно море. Започва и трети сондаж в блок \"Хан Аспарух\". Ще имаме възможности от много посоки да постъпва газ в газовия хъб\", заяви българският премиер.\r\n                    \n                    \n                Бойко Борисов и Дмитрий Медведев отчетоха ръст на руските туристи в страната ни тази година. \r\n\"Вече се върнаха руските туристи в България. Предстои работа на смесената комисия през октомври в Москва\", допълни българският премиер. \r\nДвамата правителствени ръководители изразиха задоволство и от активизиране на двустранното партньорство през последните години в търговско-икономическата сфера. \n\r\n ", "date": "2018.10.19", "title": "Борисов и Медведев – за енергетиката и туризма"}
