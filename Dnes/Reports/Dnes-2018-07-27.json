{"url": "https://www.dnes.bg/rusia/2018/07/27/evropa-pred-nova-zaplaha-kitai-e-po-opasen-ot-rusiia-na-balkanite.383422", "text": "Не Русия, а Китай е по-опасният за Европа външен съперник на Балканите. За това предупреждава еврокомисарят за разширяването Йоханес Хан в интервю за американската медия \"Политико Европа\", публикувано днес.\n\n\n\"Повече трябва да се безпокоим от Китай, който се опитва да внесе своя начин на живот - смес от капитализъм и политическа диктатура\", казва еврокомисарят, попитан за геополитическите влияния, идващи от Русия, Турция и Китай в региона.\n\r\n\"Китайците предлагат изгодни или не толкова изгодни заеми и ако те не бъдат обслужвани, се превръщат в капитал\", обясни китайския бизнесмодел комисарят.\r\r\n                    \r\n                    Той подчерта, че ЕС трябва да е наясно с тази стратегия и да реагира, тъй като според него тя е \"едно от най-големите предизвикателства за Европа\".\r\nХан даде за пример 165-километровата магистрала от черногорското пристанище Бар до Белград, която се строи с китайски пари и работници. Заемът за първия етап - 809 млн. евро увеличи задлъжнялостта на Черна гора до 80 на сто и доведе до замразяване на доходите и увеличаване на данъците, за да бъде изплатен. Според МВФ правителството не може да си позволи да вземе втори заем, за да продължи проекта и ако го направи, ще трябва да даде тежки гаранции, които ще дестабилизират страната.\r\nПекин гледа на Балканите като на врата за китайските стоки и пари към Европа. Гръцкото пристанище Пирея - най-голямото на Балканите, вече беше купено от Китай. Черногорското Бар ще му даде вход към Адриатическо море.\r\nВ момента Европа държи 75 на сто от инвестициите на Балканите и се опитва политически да задържи шестте държави в орбитата си с обещание за еврочленство.\r\n\"Идеалният вариант е всички шест държави да влязат заедно, но това е малко вероятно\", каза еврокомисарят за разширяването.\r\nХан не се ангажира коя ще е първата страна в Съюза, нито че това ще се случи до 2025 г., \"защото това означава преговорите да са приключили до 2023-а, а това е буквално утре\".\r\nВ момента ЕС преговаря активно само с Черна гора и със Сърбия. Според Хан не бива да се очаква преговорите да приключат за по-малко от 8 години, колкото бяха необходими на най-новата членка на ЕС - Хърватия.\r\nПричината е че Брюксел промени подхода си към разширяването след преждевременно влизане на България и Румъния и сега иска устойчиви резултати от прилагането на реформите, а не само приети закони.\r\n\"Научихме си урока от предходните разширявания\", увери еврокомисарят.", "date": "2018.07.27", "title": "Европа пред нова заплаха: Китай е по-опасен от Русия на Балканите! "}
{"url": "https://www.dnes.bg/zvezdi/2018/07/27/vdovicata-na-hiit-ledjyr-s-taen-brak.383486", "text": "Вдовицата на Хийт Леджър се е омъжила тайно. Мишел Уилямс е открила отново любовта в музикант, предаде Ройтерс.\r\nВ интервю за сп. \"Венити феър\" 37-годишната американска актриса, която ревниво пази личния си живот от медийния интерес, споделя, че не е престанала да вярва в любовта след смъртта на партньора си, актьора Хийт Леджър.\r\nЛеджър почина преди 10 години на 28-годишна възраст от свръхдоза лекарства по предписание. Двойката, която има дъщеря, Матилда, се раздели няколко месеца преди смъртта на актьора през 2008 г., след продължила три години връзка, припомня агенцията, цитирана от БТА.\r\nМишел Уилямс разкрива, че по-рано през юли се е омъжила без излишен шум за музиканта Фил Елверъм на частна церемония в Ню Йорк.\r\nАктрисата описва връзката си с Елверъм, чиято първа съпруга е починала от рак, като \"изключително специална\". Интервюто с Мишел Уилямс ще бъде поместено в септемврийския брой на изданието.", "date": "2018.07.27", "title": "Вдовицата на Хийт Леджър с таен брак"}
{"url": "https://www.dnes.bg/notifikacii/2018/07/27/sled-jegata-taifunyt-djongdari-shte-vryhleti-iaponiia.383476", "text": "Според прогнозите през уикенда тайфунът Джонгдари се очаква да връхлети главния остров на Япония, която вече беше поразена от смъртоносни наводнения и рекордни жеги, съобщи днес метеорологичната служба на страната. \n\n Дванайсетият тайфун за сезона вероятно ще понижи донякъде температурите в Япония, която изнемогва от силните горещини, продължили почти две седмици. Вчера най-малко трима души починаха от предполагаем топлинен удар, съобщи агенция Киодо, цитирана от БТА.\n\r\nМетеорологичната служба предупреди за силни дъждове и мощни пориви на вятъра в обширни райони на Япония, тъй като е вероятно тайфунът да се разрази в събота през нощта.\r\nКъм 19 ч. местно време центърът на бурята е бил на 230 км източно от островите Огасавара, придвижвайки се на североизток с 30 км/ч, с максимална сила на вятъра от 144 км/ч и отделни пориви на вятъра от 198 км/ч.\n\r\nВ началото на юли върху Западна Япония се изсипаха поройни дъждове, предизвикали свлачища и наводнения, които отнеха живота на 224 души, а 13 души се водят изчезнали.\n\r\nПоследвалата гореща вълна затрудни възстановителните работи в много от засегнатите от стихията райони. Около 4000 души в 10 префектури останаха в лагери за временно настаняване.\n\r\nБлизо 100 души починаха от топлинен удар през този месец, след като температурата в някои райони достигна над 40 градуса по Целзий.", "date": "2018.07.27", "title": "След жегата тайфунът Джонгдари ще връхлети Япония"}
{"url": "https://www.dnes.bg/zvezdi/2018/07/27/maikyl-buble-stana-bashta-i-na-momiche.383485", "text": "Майкъл Бубле и съпругата му Луисана Лопилато станаха родители на момиченце, което носи името Вида Амбър Бети, съобщава Асошиейтед прес.\r\nБебето се е родило в канадския град Ванкувър и тежало 2,75 килограма.\r\nЧетиридесет и две годишният канадски изпълнител и половинката му - аржентинската актриса Луисана Лопилато имат двама сина - Ноа - на четири години и Елайъс - на две. \r\nБебето Вида е кръстено с другите си две имена - Амбър и Бети, на майката на Майкъл и на майката на Луисана. Бубле е носител на четири награди \"Грами\", припомня БТА.", "date": "2018.07.27", "title": "Майкъл Бубле стана баща и на момиче"}
{"url": "https://www.dnes.bg/rusia/2018/07/27/tova-ne-e-kgb-to-ot-vremeto-na-diado-vi-sega-e-v-internet.383448", "text": "Наблюдавайки конкуриращите се руски шпионски агенции, техните припокриващи се операции срещу САЩ и на моменти небрежната им професионална работа, някои ветерани от ЦРУ се чудят дали руските шпиони не искат всъщност да бъдат разкрити,анализира Дейвид Игнейшъс от в. \"Вашингтон пост\", цитиран от БТА.\n\r\nИстината е, че президентът Владимир Путин вероятно няма нищо против дейностите на неговото разузнаване да са толкова очебийни, че да са предмет на всекидневни публични дебати. Целта му не е да краде тайни, а да дестабилизира американската политическа система. От гледна точка на Путин колкото повече хора за обсебени от идеята за рояци руски шпиони, толкова по-добре.\n\r\n\"Руските разузнавателни дейности в последните няколко години станаха не само по-енергични, но и по еклектични\", обясни в имейл бившият директор на ЦРУ Джон Бренан. \"Това е разнородна, предприемчива и често конкурентна екосистема. . . Част от работата им е наистина много, много добра и показва изключителна вещина, а друга - не толкова\", каза той.\r\n                    \r\n                    \r\nРолф Моуат-Ларсен, бивш специалист по Русия в ЦРУ, вижда смяна на поколенията в руското разузнаване. \n\r\n\"Цената на преминаването към подход за по-бързи резултати е по-голямата небрежност. Необмислените решения са нещо обичайно. Контролът от страна на по-възрастни и опитни кадри е по-слаб\", казва той.\n\r\nНовият освободен, лежерен стил е виден от атаката на Русия през 2016 г. срещу американската политическа система. Кремъл атакува от три посоки: чрез военното разузнаване ГРУ, Федералната служба за сигурност (ФСС) и развъдника на тролове в социалната мрежа, известен като Агенция за интернет изследвания, която се ръководи от един от близките на Путин олигарси.\n\r\nРуснаците осъществиха своята скрита пропагандна акция чрез Фейсбук, Туитър, Уикилийкс и други социални медии. Кой знае дали е имало \"тайно съглашателство\", но руските висши представители са поддържали контакт през 2016 г. с редица сътрудници на Доналд Тръмп, на високо и ниско равнище, което ФБР не би могло да не забележи. Това бе обратното на гъвкава манипулативна кампания. Операция \"Хаос\" може би е подходящо название.\n\r\nМосква наблюдаваше публичните изказвания, а не тайни места за обмен на информация. Според13-те обвинителни акта на министерството на правосъдието срещу 12 сътрудници на ГРУ през юли, руските конспиратори започнали хакерските си атаки срещу личните имейли на Хилари Клинтън на 27 юли 2016 г. По-рано същия ден Тръмп обяви публично: \"Русия, ако ме чуваш, надявам се да успееш да откриеш 30-те хиляди липсващи имейла\".\n\r\nПутин беше формиран от безкомпромисната бюрокрация и изключителна секретност на КГБ. Но като руски президент той възприе друг оперативен модел - по-свободен, по-фрагментиран, при който различни служби си съперничат за благоволението на лидера. Старото КГБ беше разбито на две части, започвайки през 1991 г. - Службата за външно разузнаване СВР, която наследи шпионската мисия в чужбина и в която беше служил Путин, и ФСС, която пое вътрешната сигурност.\n\r\nФСС все повече бива въвлечена във външни операции и сега може да засенчи посестримата си, каза в интервю Майкъл Салик, експерт по Русия и бивш оперативен шеф в ЦРУ. ФСС вероятно е осъществила хакерската атака Cozy Bear срещу Националния комитет на Демократическата партия през 2015 г. и беше подведена под отговорност от американското правосъдие миналата година за \"хакването\" на 500 милиона имейла в Яху.\n\r\n\"Грубо казано, ФСС върши неща, които всички други мислят да направят, но не пристъпват към тях, тъй като са твърде рисковани, твърде провокативни политически или има твърде голяма опасност да доведат до ответни действия\", писа миналата година в американското сп. \"Атлантик\" специалистът по руско разузнаване Марк Галеоти.\n\r\nГРУ, традиционно най-дейното крило на руското разузнаване, сега изглежда отново се активизира след грешки при войната в Грузия през 2008 г., които му струваха скъпо. Украйна беше \"перфектната илюстрация\" на тактиката на ГРУ на подмолни бунтовнически действия, писа този месец Галеоти. Той съзира ръката на ГРУ в анексирането на Крим през 2014 г. и свалянето на пътническия самолет на \"Малейжа еърлайнс\", в намесата в американската политика през 2016 г. и опита за убийството през март във Великобритания на избягалия бивш руски шпионин Сергей Скрипал.\n\r\nОтравянето на Скрипал илюстрира готовността на Русия да рискува и пълния й непукизъм, че може да бъде хваната. Нервнопаралитичният агент \"Новичок\", който се твърди, че е използван, лесно може да бъде проследен до Русия.\n\r\nИнтригуващ пример за новото поколение руски шпионаж е случаят с Мария Бутина, която американското правосъдие този месец подведе под отговорност по обвинения, че е организирала тайна кампания за оказване на влияние, която отчасти е била насочена към Националната асоциация на притежателите на огнестрелно оръжие (NRA). В обвинителния акт се казва, че тя е била направлявана тайно от висш руски представител, работил в парламента и в централната банка, и е била вербувана от втори руснак - олигарх милиардер.\n\r\nКогато Бутина била снимана близо до Капитолия в деня на встъпването в длъжност на Доналд Тръмп, нейният руски наставник й пратил одобрително съобщение: \"Смелчага\", както показва съдебната документация. Три месеца по-късно, когато американските контакти на Бутина бяха изнесени в медиите, нейният предполагаем наставник й писал: \"Как се справяш там в светлините на новата слава? Почитателите ти искат ли ти вече автограф?\".\n\r\nТова не е КГБ-то от времето на дядо ви. Путин ръководи многопластова шпионска служба в съзвучие с епохата на интернет - толкова бърза, достъпна и с такъв разрушителен потенциал, колкото и снимка в приложението Снапчат.", "date": "2018.07.27", "title": "Това не е КГБ-то от времето на дядо ви, сега е в интернет   "}
{"url": "https://www.dnes.bg/zvezdi/2018/07/27/piyrs-brosnan-iznenadva-s-hobi.383487", "text": "Чаровният Пиърс Броснан разкри, че планира негова изложба да бъде открита по-късно тази година, предава БТА.\r\n65-годишният актьор се увлича по живописта и смята, че си заслужава да имаш подобно хоби.\r\nСега той обмисля да представи публично по-голямата част от творбите си.\n\r\n\"Допада ми да се определям като творец, който умело борави с цветовете, макар да съм ниско в йерархичната стълбица на онези, които знаят какво да правят с тях - заяви звездата от продължението на филма мюзикъл \"Мама миа!\" пред сп. \"Хийт\". -\r\nОбичам да правя опити да създам нещо, което е красиво и е радост за окото. Изкуството е много важно в живота ми. Надявам се да бъде организирана моя изложба в края на тази или началото на следващата година.\"\r\n                    \r\n                    \r\nБроснан е отгледал три деца - Крис, Шон и починалата Шарлот, с първата си съпруга Касандра Харис, която вече не е между живите, и 21-годишния Дилън и 17-годишния Парис с втората си съпруга Кийли Шей Смит. \n\r\nМакар винаги да се опитва да е благ и любезен, Пиърс признава, че понякога е сприхав, но настоява, че това е нормално. \"Невинаги съм чаровен, в някои случаи съм избухлив - каза той. - Понякога лесно се обиждам. \n\r\nСмятам, че това се дължи на радостта да правя онова, с което се занимавам като художник и актьор. Чувствам се добре в кожата си.\"", "date": "2018.07.27", "title": "Пиърс Броснан изненадва с хоби"}
{"url": "https://www.dnes.bg/eu/2018/07/27/haos-i-blokirani-vlakove-zaradi-pojar-v-parij.383484", "text": "Пожар в електрически трансформатор предизвика хаос в железопътния трафик в Париж и спря всички влакове, тръгващи от и за една от ключовите гари – \"Монпарнас\".\r\nБлизо 2 500 души бяха евакуирани. Няма пострадали. 26 хиляди домакинства в околните квартали останаха без ток.\r\nПричината за пожара не е ясна, но се предполага, че за инцидента са допринесли и изключително високите температури - близо 39 градуса!\r\nЗатова и служители на железниците раздават бутилки с вода на стотиците пътници, останали без транспорт, съобщава .\r\n ", "date": "2018.07.27", "title": "Хаос и блокирани влакове заради пожар в Париж"}
{"url": "https://www.dnes.bg/eu/2018/07/27/frenski-nemski-ili-angliiski-tova-veche-e-diskrimanicia.383468", "text": "Европейският парламент най-вероятно ще трябва да анулира конкурса за назначаване на шофьори, след като Съдът на ЕС в Люксембург беше посъветван да го отмени заради дискриминация.\r\nПричината е изискване шофьорите на евродепутатите в Брюксел, Страсбург и Люксембург да владеят два езика, като английски, френски и немски -  на ниво над средното.\r\nСпоред генералния адвокат на съда, който изпълнява експертни функции, преди магистратите да се произнесат окончателно, ограничаването до трите езика, дискриминира евентуални кандидат шофьори, които може да владеят други два от официалните 24 езика в ЕС и поставя в неравностойно положение онези, за които трите предпочетени езика не са родни.\r\r\n                    \r\n                    Съдът и по-рано се е произнасял, че ограничаването на изискването за владеене на езици, може да се прилага, само ако естеството на работата го изисква. За всички останали кандидати за европейска служба правилото е да знаят два от официалните езици, за да държат на тях входните изпити, без значение в каква комбинация са те.\n\r\nОбразуването на делото в Люксембург е по искане на Испания, която смята, че условието на конкурса, ограничаващо втория език само до английски, френски и немски, ощетява евентуални кандидати с испански паспорти. Според Мадрид шофьорският конкурс създава предпоставки за “дискриминация на основата на езика”.\r\nЕвропейският парламент се оправдава, че като работни за институцията, владеенето на кой да е трите езика ще улеснят общуването между шофьорите и техните криенти, както и между тях и администрацията на парламента.\n\r\nКато се позовава на официални данни на Европарламента, генералният адвокат оспорва това твърдение, тъй като 97% от комуникацията в институцията се води на английски, 87 на сто на френски и едва 56% на немски. Това означава, че шофьор с втори език немски няма да е в състояние да разбере почти половината от хората, които трябва да превозва.\n\r\nГлавният експерт смята, че няма нужжда от ограничаване на езиците, нито пък от поставяне на условие вторият език да се владее на ниво над средното. Според него елементарни познания по чужд език ще са напълно достатъчни на шофьорите, да откарат евродепутатите до нужното им място и да проведат несложен любезен разговор с тях.\n\r\nСлед като иззе охраната си от външна фирма и си създаде собствена служба от бодигарди, Европейският парламент иска да направи ведомствена и транспортната си дейност, като назначи като еврочиновници шофьорите, използвани от евродепутатите и администрацията.\n\r\nСъдът на ЕС ще се произнесе окончателно по случая след лятната ваканция.", "date": "2018.07.27", "title": "Френски, немски или английски? Това вече е дискриманиця!"}
{"url": "https://www.dnes.bg/obshtestvo/2018/07/27/evtanaziraha-8-te-pitbula-koito-ubiha-stopanina-si.383488", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОсемте питбула, които разкъсаха стопанина си, са евтанизирани. Инцидентът стана в сливенското село Сотиря. След смъртта на животните, хората в селото се успокоиха.\r\nСпоред версията на близките на загиналия 34-годишен собственик на кучетата нападението се случило по време на разходка. Неочаквано край четириногите се появил млад мъж.\n\r\nПитбулите се спуснали към минувача, стопанинът се опитал да ги спре, тогава те прехвърлили агресията си към него, съобщава Bulgaria On Air.\r\nМомчето, което минавало по поляната, е 20-годишният Мартин. Нахапан е по пръстите на ръката и крака. А стопанинът на животните е мъртъв.\r\nКучетата били гледани с цел продажба. До момента в селото не е имало проблеми с тях. Според полицията, развъдникът в който били отглеждани е нелегален.\r\n ", "date": "2018.07.27", "title": "Евтаназираха 8-те питбула, които убиха стопанина си"}
{"url": "https://www.dnes.bg/akoshtete-vqrvaite/2018/07/27/riana-vze-nojicata-napravi-si-bob.383462", "text": "През последните няколко месеца много звезди оставиха дългите коси в миналото и посрещнаха летния сезон с къси дължини.\r\nРиана е поредната знаменитост, която отряза косата си и избра новата ѝ визия да бъде с къс боб.\r\nНовата си прическа певицата дебютира в Instagram фен профил, а кадърът е под формата на селфи.\r\n \r\nПевицата отново заложи на провокация, като позира само по сексапилен червен сутиен и неонови слънчеви очила.\r\n \r\nРазбира се, феновете побързаха да изразят възхищението си от своята любимка и да я похвалят, че изглежда страхотно, както винаги.\r\n \r\nХаресва ли ви новата прическа на Риана?", "date": "2018.07.27", "title": "Риана взе ножицата, направи си боб"}
{"url": "https://www.dnes.bg/blizak-iztok/2018/07/27/poslanikyt-na-palestina-u-nas-da-uzakoni-rasizma-celi-izrael.383489", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИзраелският парламент реши да обяви държавата си за Национална държава на еврейския народ. \"Израел няма конкретни държавни граници, няма и конституция. \n\r\nСтава дума за приемане на основен закон, който кодифицира расизма и расовата дискриминация вътре в Израел. Идеята е да се премахне арабският народ от държавата. \n\r\nВ прав текст – анулиране на арабската националност като основен елемент в тази държава\", подчерта посланикът на Палестина в България д-р Ахмед Ал Мадбух.\n\r\nСпоред госта на \"Денят ON AIR\" към момента никой в Израел не може да даде дефиниция що е то евреин и кой точно е евреин.\r\n                    \r\n                    \r\n\"Ако някой възприеме юдаизма, то той евреин ли е? Ами комунистите, които са атеисти? Те евреи ли са или не? Законът явно се отнася само до едни чисто еврейски общности и се ограничава до тях\", риторично попита д-р Мадбух.\n\r\nИ припомни, че ивицата Газа се намира в тотална блокада от страна на Израел вече 11 години. \"Два милиона човека са поместени в малко над 300 квадратни километра. \n\r\nТе са отделени от целия свят. Поради това палестинският народ в Газа настана и заяви, че иска да се върне в своите родни селища. Не искаме никого да нападаме. Искаме да се завърнем в домовете си\", обясни посланикът пред .\n\r\n\"Всичко, което произхожда от американската администрация, го отхвърляме категорично. Те имат намерението да осъществят няколко проекта с хуманна обвивка, но иначе са чисто политически. \n\r\nТе имат за цел на ликвидират палестинския проблем. Ако някой иска да помогне на Газа, то нека премахне блокадата по нея. Палестинците имаме средствата и уменията да изградим модерна и функционираща държава. Няма да има \"сделка на века\"!\", каза за финал гостът в превод на Мая Ценова.\n\r\n ", "date": "2018.07.27", "title": "Посланикът на Палестина у нас: Да узакони расизма, цели Израел"}
{"url": "https://www.dnes.bg/politika/2018/07/27/vypros-na-vreme-pyrvo-dobrovolna-kazarma-posle-i-naborna.383431", "text": "Военният министър Красимир Каракачанов отново повдигна въпроса са връщането на задължителна казарма, която рано или късно ще стане факт.  \n\n\n Проектът на закона за доброволната военна служба вече е готов и през есента ще бъде подложен на обществено обсъждане.  Според текстовете желаещите да се включат в доброволната военна служба да са на възраст максимум до 30 години.\r\nАко този законът бъде приет е въпрос на време да се премине към наборната военна служба, защото това е тема, която все по-силно се завръща в Европа, смята Каракачанов.\r\nВъв Велико Търново той съобщи още, че се очакват оферти за закупуване на самолети за ВВС от седем фирми.\r\r\n                    \r\n                    От САЩ се чакат оферти за закупуването на Ф-16 и Ф-18. Държавата Израел ще предложи втора употреба самолети Ф-16, за Германия има запитване за нови \"Еврофайтер\", към Италия за същите самолети, но втора ръка и от Швеция за \"Грипен\", посочи той.\r\nАко се сключи договор до края на годината, след две години ще дойдат първите самолети, а през този период трябва да бъдат обучени пилотите, които ще ги експлоатират, отбеляза министърът.", "date": "2018.07.27", "title": "Въпрос на време: Първо доброволна казарма! После - и наборна!"}
{"url": "https://www.dnes.bg/mish-mash/2018/07/27/za-dvoinoto-shou-v-nebeto-razkazvat-astronom-i-astrolog.383400", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДве интересни и редки астрономически събития ни очакват тази нощ - най-дългото пълно лунно затъмнение за века и Марс в опозиция - планетата се приближава максимално до Земята. Явлението е наречено още \"Велико противостояние\". От астрономическа и астрологическа гледна точка, в студиото на Bulgaria ON AIR, темата коментираха астрономът Георги Латев и астрологът Силва Дончева.\r\n\"Едно лунно затъмнение винаги е съпътствано и със слънчево такова, а ефектите се наблюдават върху човешкото поведение още от 13 юли. Марс и Луната са в съвпадение, а Меркурий е ретрограден. Това са уроци, ще ни тестват как общуваме един с друг, а ако сме лениви, отпуснати и неорганизирани, периодът е опасен до 11 август\", посъветва астрологът Силва Дончева.\n\r\n                    \r\n                    \r\nТя добави още, че продължаващите скандали и протести са следствие от планетарната подредба. \n\r\n\"Стихията на Марс е огън и това, което наблюдавахме в Гърция е неговия израз в най-висока степен. Всеки трябва да внимава в комуникацията - първо да мисли, после да стреля\", предупреди астроложката.\n\r\nСпоред астрономът Георги Латев, обаче, това не е необичайно събитие. Той съобщи, че явлението ще се случи в 23:23 ч. българско време, като всяка година има по две лунни и две слънчеви затъмнения, редуващи се през две седмици. \n\r\nМалък наклон, около който Земята обикаля Слънцето позволява наблюдаването на това астрономическо явление, а на 7 август 2037 г. ще има друго подобно затъмнение.\n\r\n\"Час по-късно луната ще бъде най-дълбоко в земната сянка. Съветваме хората да гледат, ако са открили ясен хоризонт. Явлението не изисква наблюдения със специална апаратура. То може да бъде като индикатор за това колко е чиста атмосферата\", каза още Латев. \n\r\nСпециалистът обясни още, че от 2003 г. насам противостоянието на Марс спрямо Земята се случва в същата конфигурация. Очаква се той да бъде ярък и окрасен в червено.\n\r\nСилва Дончева предупреди, че родените под знака на Водолей, Лъв и Скорпион трябва да бъдат внимателни, тъй като били най-уязвими.\n\r\nЛатев добави, че не се очакват нови затъмнения до края на годината, но ще има метеорен поток, който може да бъде наблюдаван на тъмно място, а по време на затъмнението ще бъдат видими 4 планети. \n\r\nЛунното затъмнение ще продължи около 100 минути. Пълната му фаза ще приключи 15 минути след полунощ, като Луната ще бъде в червеникав цвят (откъдето и името Кървава луна). \n\r\nЛунното затъмнение ще е най-дългото за XXI век. Другото явление е свързано с подреждането на Слънцето, Земята и Марс в една линия, а конфигурацията се нарича опозиция или противостоене. \n\r\nТогава Марс е най-близо до нашата планета и се вижда цяла нощ.", "date": "2018.07.27", "title": "За двойното шоу в небето: Разказват астроном и астролог"}
{"url": "https://www.dnes.bg/stranata/2018/07/27/angelkova-zapochvame-reklama-kato-balneo-i-spa-destinaciia.383439", "text": "През 2019 г. ще започне активна реклама на българските балнео и СПА дестинации, каза във Варна министърът на туризма Николина Ангелкова.\r\nТя припомни, че вече са разработени 7 маршрута за такъв тип почивка или рехабилитация. Според Ангелкова до края на септември трябва да приключат дискусиите кои обекти ще бъдат вкарани в тях.\r\nСлед това ще бъдат изработени интерактивни карти, както и други рекламни материали за възможностите на българския балнео и СПА туризъм.\n\r\nЕдиният от маршрутите обхваща Черноморието, припомни Ангелкова. Планирано е в него да влязат 15 обекта от областите Добрич, Варна и Бургас.\r\nБалнео и СПА туризмът ще даде възможност страната ни да стане целогодишна дестинация, допълни министърът. По думите й развитието на тези маршрути ще допринесе чуждестранните туристи да не свързват Черноморието само с плажа и слънцето. Тя допълни още, че те чудесно могат да се съчетават и с разработените културно-исторически и винено-кулинарни маршрути.\r\r\n                    \r\n                    Във Варна днес Николина Ангелкова взе участие в дискусия, посветена на балнео и СПА дестинациите у нас. Организатори на инициативата са министерството на туризма и един от националните всекидневници.\r\nВ дискусията се включиха представители на бранша и на местните власти от цялото Черноморие.\r\n ", "date": "2018.07.27", "title": "Ангелкова: Започваме реклама като балнео и СПА дестинация"}
{"url": "https://www.dnes.bg/usa/2018/07/27/koga-se-rajda-nasa.383483", "text": "Преди 60 години САЩ, стимулирани от конкуренцията си със Съветския съюз, създават НАСА, предаде Франс прес. Това е началото на космическо пътешествие, отвело американци на Луната.\n\r\nДнес американското космическо ведомство се затруднява да се преоткрие в сектор, в който има все повече космически агенции и се сблъскват търговски интереси.\n\r\nОт \"раждането\" си на 29 юли 1958 г. НАСА разшири границите на космическите изследвания, но и преживя оглушителни провали, като експлозиите на две совалки през 1986 г. и 2003 г.\n\n\n\r\nАмбицията й да се завърне в далечния космос може да се сблъска с финансов проблем, който да попречи на отиването отново на Луната през следващото десетилетие и на достигането до Марс до 2030 г.\r\n                    \r\n                    \r\nНАСА стана зависима от частния сектор и сключи договори с компаниите \"Спейс Екс\" и \"Боинг\", за да изпраща свои астронавти в космоса от 2019 г. нататък, след като пилотираните им кораби бъдат построени.\n\r\nНАСА не може сама да изпраща астронавти в космоса от 2011 г., когато приключи програмата й \"Космическа совалка\", стартирала 30 години по-рано.\n\r\nОт последния полет на американска совалка преди 7 години НАСА плаща 82 милиона долара за изпращането на астронавт до МКС и връщането му от там.", "date": "2018.07.27", "title": "Кога се \"ражда\" НАСА?"}
{"url": "https://www.dnes.bg/stranata/2018/07/27/shtetite-ot-poroia-v-teteven-nad-6-2-miliona-leva.383430", "text": "За над 6.2 млн. лв. са щетите в община Тетевен вследствие на поройните дъждове през последните дни, съобщи кметът Мадлена Бояджиева. \n\n\"Описали сме щетите и сме ги остойностили, днес ще бъдат входирани в междуведомствената комисия с искане за подпомагане\", заяви тя, цитирана от БТА.\r\nПо думите й обстановката в общината се нормализира, но все още бедственото положение няма да бъде отменено предвид лошата прогноза за времето.\r\nВоеннослужещи вече започнаха поставянето на временен понтонен мост в с. Глогово, който да осигури пешеходен и автомобилен достъп до трите махали, които бяха откъснати заради разрушен от поройните дъждове мост.\r\nПонтонният мост е осигурен от Министерството на отбраната, след посещение на министър Николай Нанков в пострадалия регион.\r\nБояджиева каза още, че много частни фирми са помагали с техника за справяне с бедствената ситуация. Вероятно ще бъде открита и дарителска сметка.", "date": "2018.07.27", "title": "Щетите от пороя в Тетевен над 6,2 милиона лева"}
{"url": "https://www.dnes.bg/zvezdi/2018/07/27/bivshata-na-deivid-varod-progovori-za-futbolista-jivko-atanasov.383455", "text": "Пиар специалистката на холивудски продукции у нас и филмовата продуцентка Татяна Педерсен проговори за първи път пред списание Love style за любовта си с  младия футболист Живко Атанасов.\n\r\nТя се раздели с бащата на дъщеря си Оделиа Дейвид Варод, но причина за това не е играчът в италианския отбор \"Витербо\".\r\n\"С Живко се запознахме в Hyatt Regency в Белград на 31 декември и посрещнахме заедно 2018-а с общи приятели. За двамата беше любов от пръв поглед. \n\r\nБуквално от момента, в който се видяхме, ние не сме спрели да се търсим, да искаме да бъдем заедно. Той направи първата крачка по очарователен и непринуден начин.\n\r\nВсъщност това вероятно е била съдбата или някаква друга сила, която ни събра. Ние сме сродни души и го разбрахме в първата секунда, когато се погледнахме. \r\n                    \r\n                    \r\nМежду нас имаше някакво силно привличане, нещо което не може да се обясни. Веднага и на двамата ни беше ясно, че не искаме и не можем да бъдем разделени. Изпитвам благодарност към Вселената, че ми позволява да бъда щастлива и обичана от най-прекрасния мъж\", разказва Педерсен.\n\r\nС Живко имат разлика във възрастта, като той е доста по-млад от нея. В първия момент не обърнали внимание на това, защото усетили, че са един за друг, въпреки различията.\n\r\nТатяна е в прекрасни отношения и с неговата майка – олимпийската шампионка Йорданка Донкова, която я приела изключително топло от самото начало и днес двете дами се разбират чудесно.\n\r\nА дали Татяна и Живко вече нямат по-сериозни планове за брак и дете? \"Да, искаме дете. Толкова съм щастлива, че Живко няколко пъти ме попита спонтанно и романтично дали искам да се омъжа за него. \n\r\nНикога не съм вярвала, че ще желая брак и особено църковен, но той е моят мъж, аз го знам и искам да се оженим. Имаме си вече кум и кума, оставям на него да реши къде, кога и как. Той е мъжът, нека ме изненада\", обяснява Педерсен. \r\n ", "date": "2018.07.27", "title": "Бившата на Дейвид Варод проговори за футболиста Живко Атанасов "}
{"url": "https://www.dnes.bg/mish-mash/2018/07/27/petychna-furna-visoki-gradusi-ne-spirat-da-mychat-britancite.383463", "text": "Като \"петъчна фурана\" определят британците днешните високи температури, които може да отбележат нови рекорди, съобщи британската метеорологична служба, цитирана от Ройтерс.\r\nНощес вилняха бури на места във Великобритания, което намалява шансовете за нови температурни рекорди, но въпреки това възможността живакът на термометъра сериозно да се покачи тук-там остава. \r\n\"Все още има 50% вероятност днес някъде да бъде подобрен юлският рекорд и 20 на сто вероятност да се отбележи рекорд за всички времена\", каза говорител на метеорологичната служба.\r\nНай-високи температури се очакват в югоизтока на Англия, предава БТА. Вчера термометрите се покачиха до 35,1 градуса по Целзий в село Уисли в южноанглийското графство Съри, което бе рекорд за годината.\r\r\n                    \r\n                    Абсолютният температурен рекорд в Обединеното кралство е 38,5 по Целзий, регистриран през август 2003 г. в градчето Февършъм в графство Кент, Югоизточна Англия. \n\r\nНай-високата температура през юли - 36,7 градуса - е измерена през 2015 г. на лондонското летище \"Хийтроу\". От метеорологичната служба казаха още, че горещината и високата влажност може да предизвикат по-късно днес още гръмотевични бури, което да попречи на обитателите на Острова да се насладят на най-продължителното за този век лунно затъмнение. \r\nЗаради жегите хората, които пътуват в тунела под Ламанша, днес трябва да се въоръжат с търпение. Влаковете закъсняват с около час и половина поради проблеми с климатиците, предаде Франс прес.\r\n\"Днес е много натоварен ден, денят на масовото заминаване на почивка. В период на гореща вълна сме, а към това се прибавя проблемът с климатизацията на нашите влакове.\r\nНякои вагони не могат да поемат топлината, излъчвана от автомобилите, чиито каросерии и двигатели се нагорещяват при използването на климатици\", обясни говорителят на компанията оператор \"Евротунел\".\r\nОбединеното кралство регистрира вчера, четвъртък, най-високите температури за годината. В тунела под Ламанша \"закъсненията стигнаха до 4-5 часа, днес са около час и трийсет минути, само в посока от Великобритания. Това се обяснява с факта, че днес се движат всички влакови композиции\", добави говорителят.\r\n\"Евротунел\" взе \"безпрецедентно\" решение да отмени двупосочните билети в рамките на един ден, за да намали потока от пътници. \"Беше трудно решение, но е в полза на семействата, които заминават за две седмици\", коментира говорителят.\r\nОсвен това пътуващите са информирани да си носят бутилки с вода, а на децата се раздават вода и сладолед. В дългия 50 км. тунел под Ламанша (38 км. са под вода) се движат четири вида влакове: Евростар (Брюксел-Лондон и Париж-Лондон), товарни влакове, влакове, които транспортират туристически превозни средства (автомобили, мотоциклети, кемпери) и влакове, които превозват товарни автомобили.", "date": "2018.07.27", "title": "Петъчна фурна: Високи градуси не спират да мъчат британците"}
{"url": "https://www.dnes.bg/mish-mash/2018/07/27/izchisliha-idealnata-otpuska-trae-mejdu-8-i-11-dni.383441", "text": "Финландски специалисти изчислиха, че идеалната отпуска, за да може човек да се избави от офис-стреса, продължава между 8 и 11 дни, пише в. \"Метро\".\r\nЕкип от университета в Тампере отбелязва, че ако се откъснем от работното си място за ден-два, това време е прекалено малко, за да може човек да се \"изключи\" от работния си режим. \r\nАко отпуската ни пък е над две седмици, тогава се получава обратният ефект. Служителите започват да се тревожат за натрупалата им се в офиса работа и как ще могат да се справят с нея.\r\nТака че идеалната продължителност на почивката, която да не предизвика у нас стрес, породен от работата, трябва да е между 8 и 11 дни.\r\nСпоред финландските учени здравословното и психическото ни състояние рязко се подобряват след началото на отпуската ни, като кулминацията настъпва на осмия ваканционен ден.", "date": "2018.07.27", "title": "Изчислиха: Идеалната отпуска трае между 8 и 11 дни"}
{"url": "https://www.dnes.bg/notifikacii/2018/07/27/gorski-pojar-i-krai-berlin-v-blizost-ima-boepripasi-ot-vsv.383473", "text": "\nСилен горски пожар е избухнал недалеч от Берлин, край град Белиц, във федерална провинция Бранденбург. Ситуацията може много бързо да се влоши заради силния вятър, предупреждават огнеборци, предава \"Труд\". \n\r\nЗа момента положението с огнената стихия е овладяно. Близо 200 пожарникари участват в гасенето.\n\r\nПроблемът се усложнява от факта, че в горите на Бранденбург има много боеприпаси от епохата на Втората световна война, които могат да се взривят. Поради тази причина пожарникарите нямат достъп до много от засегнатите от огъня райони. \n\r\n\"Имаме данни за експлозии\", заяви Раймунд Енгел, ръководител на противопожарната защита на Бранденбург.\r\nЗаради пожара е спряно движението на ключовите магистрали №9 и №10, на разположените в съседство пътища са се образували километрични задръствания. Движението на влаковете е без промяна.\r\nВластите не са предприели евакуация на жителите, въпреки че първоначално са имали подобни намерения.\r\n ", "date": "2018.07.27", "title": "Горски пожар и край Берлин, в близост има боеприпаси от ВСВ"}
{"url": "https://www.dnes.bg/politika/2018/07/27/ninova-zavyrtia-pedalite-dade-start-na-kupa-buzludja.383479", "text": "Въпреки дъжда в Габрово, председателят на БСП Корнелия Нинова даде старта на колоездачното състезание за купа \"Бузлуджа\". \r\nТази година в състезанието има над 100 участници, похвалиха се от БСП. Състезанието се провежда за трета година по инициатива на партията. В него ще се включат колоездачните клубове от Габрово, Казанлък и др.\r\n\r\nТази година състезанието се провежда в 4 възрастови  категории -  до 18 години, от 18 до 35 години, от 35 до 50 години и над 50 години. На победителите от всички категории ще бъдат връчени награди от лидера на БСП Корнелия Нинова. Ще бъде връчено и специално отличие на името на един от най-големите колездачни деятели в последните години -  Васил Дянков, на чиято памет е посветена проявата.", "date": "2018.07.27", "title": "Нинова завъртя педалите! Даде старт на купа \"Бузлуджа\""}
{"url": "https://www.dnes.bg/obshtestvo/2018/07/27/ot-maikite-za-deputatite-na-izprovodiak-za-vas-more-za-decata-ni-mor.383403", "text": "\n \"За вас море, за децата ни мор\". \"Ето ги нашите бали, а вие си почивате на остров Бали!!!\". \"Приятно ваканцуване\". Тези надписи на надуваеми пояси и плажни топки посрещнаха днес депутатите, които заседаваха за последно преди дългата им почивка. Народните избраници всяка година са във ваканция през целия август, а майките на деца с увреждания решиха да им напомнят по този начин, че техните проблеми още не са решени. \n\n\n Недоволните родители успяха да наредят част от поясите, топките и играчки за плаж пред служебния вход на парламента, но после кордон от полицаи ги обгради и не ги допускаше до влизащите народни представители. \r\r\n                    \r\n                    \"На депутатите пожелаваме приятно ваканцуване, а ние оставаме тук на палатков лагер с бали сено, защото нали ние винаги сме в нищото\", обяви Вера Иванова, една от протестиращите майки.\r\nПротестът от самото начало е под надслов \"Системата ни убива\", а от седмици пред парламента майките опънаха палатков лагер, за да напомнят на депутатите всеки ден, че децата с увреждания страдат без държавата да се грижи за тях. \r\nИсканията им все още не са разписани в законодателни промени, за каквито пое ангажимент социалния министър Бисер Петков.\r\nТака че в понеделник в София ще дойдат родители на деца с увреждания от цялата страна и от парламента всички ще отидат на протест пред Министерския съвет.", "date": "2018.07.27", "title": "От майките за депутатите на изпроводяк: \"За вас море, за децата ни мор!\""}
{"url": "https://www.dnes.bg/akoshtete-vqrvaite/2018/07/27/djidji-hadid-alekzandyr-uang-i-drugi-kalendaryt-na-pirelli.383464", "text": "Първите кадри от годишния календар на Pirelli за 2019 вече са официално представени.\r\nТази година той ще разкаже приказките за четири жени и включва участието на Джиджи Хадид, Джулия Гарнър, Мисти Копланд и Летисия Каста.\r\nТе са заснети от емблематичния фотограф Алберт Уотсън в Маями и Ню Йорк.\r\n \r\nВсяка една от жените в историите, разказани в 12 фотографии, изиграва ролята на филмов образ, който е напът да постигне или вече е постигнал своите цели.\r\n \r\n„Алберт Уотсън се опитва да разкаже пътуването, да разбере емоционалната мощ на мечтите им, повратните точки, моментите на победа и поражение и как те се сблъскват с това“, пишат от марката в официално съобщение.\r\n \r\nМакар официалните кадри все още да не са представени, Pirelli разкриха някои от снимките зад кадър, които представят процеса по заснемане на героините.\r\n \r\nДжиджи Хадид играе ролята на „богата и успешна жена, която има всичко, но все още има тъга в нейния живот“.\r\n \r\nТя се чувства сигурна само в своя апартамент в Ню Йорк с най-добрия си приятел, който се играе от дизайнера Алекзандър Уанг.\r\n \r\n", "date": "2018.07.27", "title": "Джиджи Хадид, Алекзандър Уанг и други: Календарът на Pirelli"}
{"url": "https://www.dnes.bg/politika/2018/07/27/na-finala-politicheskiiat-sezon-uspeshen-no-prez-rozovi-ochila.383396", "text": "                     \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПоследен работен ден в парламента преди лятната ваканция на депутатите. На финалната права те сътвориха истински екшън с медийни престрелки, заплахи за смяна на вицепремиера Валери Симеонов и съд, а ден по-късно словесните стрели между патриотите станаха физически.\r\nУправляващите по традиция обобщават сезона като успешен, но опозицият арепликира, ча това може да изглежда така само през розови очила.\r\nPR експертът Соня Момчилова каза пред , че отново наблюдаваме пиеса, на която сменят само афиша. По думите ѝ всичко в държавата ни преминава под знака на агресията и сме свидетели на лошо поднесен спектакъл.\n\n\n\r\r\n                    \r\n                    \"Хората, които определят дневния ни ред, са едни хиперактивни деца, които творят глупост след глупост и нанасят прободни рани\", отбеляза тя и добави, че като че ли единствената цел е държавата да бъде обезлюдена.\r\n\"Факт е, че опозицията се държи добре. Твърде интелигентна е на фона на това, което ни предлагат управляващите. Засипвайки ни с абсурди, които трудно съумяваме да осмислим, няма как да стигнем до важните изводи. От опозицията може би трябваше да са още по-агресивни\", каза още Соня Момчилова.\r\nПолитологът Димитър Димитров посочи, че рецептата е елементарна - хляб и зрелище. В \"България сутрин\" той припомни някои от най-фрапиращите криминални случаи от началото на година, но отчете, че икономиката ни върви достатъчно добре, а европредседателството е измъкнало ГЕРБ от медийното меле.\r\nПо негово мнение неразбирателството в \"Обединени патриоти\" още не е стигнало крайното оповестяване на спора.\r\n\"Валери Симеонов прави опити да стане по-самостоятелен. Това среща гневна реакция на Сидеров. Има и голям залог - въпросният договор за следприватизационен контрол\", коментира Димитров.\r\nПред репортер на Bulgaria ON AIR в НС депутатът от ГЕРБ Александър Иванов отъждестви парламентарния сезон като успешен, тъй като по думите му са приети важни законодателни промени, които той изброи.\r\n\"Неимоверно има наболели проблеми\", призна той и посочи, че има нужда от реформа в законодателството, засягащо хората с увреждания. Иванов изрази оптимизма си, че проблемът ще бъде решен през новия сезон.\r\nНародният представител от БСП Станислав Владимиров отвърна, че явно предваканционно управляващите са сложили розовите очила.\r\n\"Българското общество няма как да е доволно от продукта, който предостави в тази сесия Народното събрание. Дебатът винаги се принизяваше до махленски свади. България се намира в демографска катастрофа, но управляващите подминават тези големи опасности\", заяви той и добави проблемите в здравеопазването и образованието.\r\nПроф. Станислав Станилов от \"Атака\" отбеляза, че вчерашният инцидент в стаята на патриотите е бил просто изстъпление на Валентин Касабов. Той обаче не очаква Касабов да напусне коалицията на \"Обединените патриоти\".\r\n\"Вальо се е разгневил и е бутнал Волен, което е недопустимо. Това е общо взето конфликтът. Грозно е, но се случва. Всичко произлиза оттам, че Валери Симеонов е чорбаджия\", каза още той и добави, че не очаква вицепремиерът да се извини.", "date": "2018.07.27", "title": "На финала: Политическият сезон – успешен! Но през розови очила?"}
{"url": "https://www.dnes.bg/akoshtete-vqrvaite/2018/07/27/koina-ruseva-otpraznuva-diplomirane-na-dyshteria-si.383459", "text": "Дъщерята на Койна Русева – Калина Станчева, е завършила успешно университета \"Куин Мери\" в Лондон. Това става ясно от снимки на актрисата, публикувани във Фейсбук и Инстаграм.\r\nКойна е заминала за Лондон, за да види порасналото си момиченце с абсолвентска тога и заедно да прекарат малко време. На една от снимките гордата майка дори е сложила шапката на дъщеря си на главата.\r\n\"Браво! На добър час на Калина и безоблачно бъдеще“, пише приятелка на Русева под фотосите, от които се вижда, че тя и дъщеря ѝ са много щастливи.\r\n \r\nКалина Станчева е най-голямото дете на актрисата, която има и две момчета – Константин и Калоян.\r\n \r\nПо-рано е учила в Американския колеж в София и в английското училище \"Оукъм\".\r\n \r\n", "date": "2018.07.27", "title": "Койна Русева отпразнува дипломиране на дъщеря си"}
{"url": "https://www.dnes.bg/obshtestvo/2018/07/27/kolata-na-bylgarina-dizel-vtora-upotreba-chesto-nad-20-godishna.383401", "text": "Българите масово карат коли втора употреба, близо половината от автопарка у нас е на възраст над 20 години и автомобилите са основно на дизел. Това показват обобщени данни на Евростат и на Асоциацията на автомобилните производители (АСЕА) за автомобилния парк на ЕС през 2017 г.\r\nСпоред данни на европейската статистика у нас през миналата година е имало регистрирани около 3,4 милиона автомобила, което прави приблизително по 450 автомобила на 1000 българи.\r\nСпоред анализа на Евростат автопаркът у нас нараства с по около 100 000 автомобила годишно.\r\nЗа първото полугодие на тази година у нас са продадени около 18 000 нови коли - при 8 милиона броя за страните на ЕС, сочат последни данни на АСЕА.\r\r\n                    \r\n                    Близо половината автомобили по пътищата на България обаче са над 20 години или около 1,5 млн. леки коли на тази възраст. Около 35 на сто от автомобилите са на възраст до 15 години или около 1,3 млн. броя леки коли, а до 10 години са около 350 000 автомобила или около 10 процента от автопарка у нас.\r\nНовите автомобили у нас (на възраст до 5 години), са едва около 5 на сто от автопарка или приблизително 160 000 броя, сочат пък данните на АСЕА. Годишно у нас се купуват средно между 25-30 000 нови автомобила, като за миналата година по официални данни на АСЕА, у нас са били продадени 38 000 нови коли.\r\nМасово българите карат коли на дизел - близо 1,7 млн. автомобила или над 50 на сто от автопарка у нас. Автомобилите на бензин са малко по-малко, но с уговорката, че много от тях са снабдени и с газова уредба.\r\nНаличието пък на екологични автомобили по родните пътища е почти символично - отчетени са едва 2 474 регистрирани хибридни леки коли (около 0,08 на сто от автопарка) и едва 274 електромобила - 0,009 на сто от автопарка.\n\r\nАко погледнем за сравнение в Европа, най-нови коли в ЕС карат белгийците - средно на 7 години, следвани от жителите на Дания, Великобритания и Германия - автопарк на средна възраст 8 години, Франция и Италия - 9 години и др.\r\nОсвен България, с регистриран над 50 процента автопарк от 20-годишни автомобили, най-стари автомобили са отчетени в Полша - близо 40 на сто от автопарка, Латвия, Литва и Румъния - повече от една трета от автопарка в тези страни и др.\r\nНай-висок дял автомобили на глава от населението е регистриран в Люксембург - 662 автомобила на 1000 жители, а най-малко в Румъния - 260 коли на 1000 жители.\r\nЗа разлика от България, повече от половината коли в ЕС са с бензинови двигатели - 56 на сто, около 40 на сто са с дизелови двигатели, а едва 4 процента са задвижвани с алтернативни горива или електричество.\n\r\nПрез миналата година в ЕС са продадени общо над 800 000 автомобила с алтернативно гориво, като регистрациите на подобни автомобили почти са се удвоили в Испания и Германия - ръст от 90 на сто, следвани от Обединеното кралство и Франция - ръст от 48 процента, Франция и Италия - ръст от 33 процента.\r\nОколо 12 милиона души в ЕС или 5,7% от заетата работна ръка в Евросъюза работят в сектора на автомобилостроенето. Автомобилният сектор генерира близо 400 млрд. евро оборот в ЕС и търговски излишък от около 90 млрд. евро за ЕС, отчитат още данните, цитирани от БТА.", "date": "2018.07.27", "title": "Колата на българина: Дизел втора употреба, често над 20 годишна"}
{"url": "https://www.dnes.bg/politika/2018/07/27/vmro-za-reshenieto-na-ks-sydiite-pokazaha-visok-moral.383432", "text": "Съдиите от Конституционния съд на Република България показаха своя висок морал и чувство за дълг към Родината. Със своето решение те се доказаха като истински патриоти. Това се чете в позиция на ВМРО по повод решението на КС, че Истанбулската конвенция не съответства на Конституцията на Република България. \n\n\nРешението бе прието с 8 гласа, като съдиите Румен Ненков, Георги Ангелов, Константин Пенчев и Филип Димитров са подписали решението с особено мнение, съобщава КС.\n\r\n\"Официалното спиране на документа е голяма победа за Патриотите от ВМРО, които поведоха битката срещу скандалната Истанбулска конвенция\", отчитат войводите, като припомнят, че още през декември вицепремиерът и министър на отбраната и лидер на ВМРО Красимир Каракачанов е стопирал гласуването на документа в Министерски съвет, което беше предвидено точно в навечерието на Рождество Христово. \r\n                    \r\n                    \r\n\"След консултации с водещи юристи, ние от ВМРО изказахме своите аргументи и обърнахме внимание, че при ратифицирането ѝ ще се наложат не само законодателни промени (в над 20 закона), но и на фундаментални текстове от Конституцията на Република България, чиято промяна може да направи само ВНС (като чл. 6 от КРБ). Изкарахме \"на светло\" скандални моменти като въвеждането на джендър като понятие, легитимирането на транс и интерсексуалността като терминология, финансовите ангажименти, които държавата поема, легитимирайки документа, както и недопустимото въвеждане на джендър образование в детските градини и училищата\", се чете в позицията на ВМРО.\n\r\nОт там припомнят, че с отрицателна позиция към документа е излязла и Българската православна църква, „която е била толкова категорична последно през далечната 1943-та година, при спасяването на българските евреи“. \r\n ", "date": "2018.07.27", "title": "ВМРО за решението на КС: Съдиите показаха висок морал"}
{"url": "https://www.dnes.bg/usa/2018/07/27/ukrotiavaneto-na-trymp-kak-iunker-go-omaia-na-negov-teren.383446", "text": "Някакво лично привличане към колегата му ветеран в умело сключване на сделки и светкавичното усещане, че Доналд Тръмп е готов да се пазари, помогнаха на Жан-Клод Юнкер да постигне изненадващо споразумение за предотвратяване на трансатлантическа търговска война, засега.\n\r\nТакава е гледната точка на служители на Европейската комисия, запознати със срещата на ръководителя на изпълнителната власт на ЕС в Белия дом в сряда, след която президентът на САЩ обяви, че между двете страни се е възцарила \"любов\" и оттегли заплахата да наложи нови мита върху автомобилите от ЕС, което би предизвикало ответни мерки в Европа.\n\n\r\n\"Очевидно председателят Юнкер и президентът Тръмп много си допадат. Това помага\", каза представител от ЕС, присъствал там. \"Човешкото измерение е от решаващо значение.\"\r\n                    \r\n                    \r\nЮнкер критикува Тръмп, особено на срещата на върха на Г-7 миналия месец, но влезе в Белия дом, излъчвайки очарование. Тръмп пусна в Туитър снимка на Юнкер, който го дарява с целувка, негова запазена марка. Той му даде и снимка на гроба в родния му Люксембург на един от героите на Тръмп - преливащият от енергия генерал от Първата световна война Джордж Патън, с бележка, напомняща на \"скъпия Доналд\" за общата история.\r\n\"Юнкер беше твърд с Тръмп в миналото, а Тръмп уважава това\", каза друг представител на ЕС при завръщането си в Брюксел в четвъртък. \"Още от началото се усещаше, че Тръмп е заинтересуван от сключването на сделка\".\r\nТази сделка преследваше две цели: да укроти Тръмп като размаха заплахата на Европа да ограничи достъпа до най-големия световен пазар; да представи преобладаващо стари и на практика не костващи нищо предложения на ЕС като нещо, което Тръмп може да пласира пред избирателите преди изборите през ноември - нови преговори за намаляване на митата на ЕС за промишлени стоки от САЩ, пазар за газа и соевото зърно от САЩ и потенциална подкрепа на ЕС в търговските кавги с Китай.\r\nДелегацията на ЕС, която нямаше особени очаквания, призна с известна изненада колко добре е минало всичко, изказвайки предположение, че Тръмп, който у дома е на прицел по редица въпроси, видя изгода в това да представи пред хората сделка с ЕС вместо по-голяма търговска война. Самият Юнкер каза за информационния сайт \"Политико\": \"разбираме се изненадващо добре\" и добави, че Тръмп е приел добре критиката в миналото: \"Той не обича онези, които увъртат нещата\".\n\r\nДвамата имат твърде различен произход. 63-годишният Юнкер е бил в политиката през целия си живот, повечето време се е занимавал със задкулисни пазарлъци в EС като министър на финансите и министър-председател на Люксембург; Тръмп, магнатът на недвижимите имоти и звезда от реалити предавания по телевизията, не беше заемал никаква длъжност преди удивителната си изборна победа през 2016 г.\n\r\nВсе пак, и двамата обичат по различен начин да се показват като умели в преговорите, а Юнкер ще се наслаждава на хвалбите, с които го отрупаха - особено отдъхналите си германски износители, - за онова, което екипът му признава,че може да е само примирие, докато Тръмп се ангажира с преговори преди всяко действие. \"Юнкер знае как да укроти Тръмп\", написа левият в. \"Стандарт\" във Виена, описвайки сделката като \"шедьовър\".\n\r\n\"Старата лисица показа, че дори и от най-трудната политическа ситуация може да се намери дипломатически изход\".\n\r\nСитуацията е напълно различна от тази преди две седмици, когато някои германци се осъмниха дали е в състояние да си върши работата, след като той залитна заради ишиас, както заяви, не заради алкохол, по време на срещата на върха на НАТО, където Тръмп нападаше наред европейските си съюзници.\n\r\n\"В подготовката им беше вложена много всеотдайност\", каза дипломат от държава членка в Брюксел за това как Еврокомисията, в една от най-мащабните си задачи, предприети от изпълнителната власт на ЕС от името на правителствата на отделните държави членки, е подготвила плана си относно Тръмп.\n\r\nС думите си, че ЕС ще внася повече газ от САЩ, Юнкер успя да изненада президента, казаха двама представители на ЕС. Той му каза, че забавянето на продажбите отчасти се дължи на бюрокрацията на САЩ при издаване на разрешителни за износ. Във всеки случай, това е част от дългосрочен план на ЕС за разнообразяване от руския газ и не може да стане бързо, тъй като все още предстои изграждането на специални терминали.\n\r\nКато каза, че вносът на соево зърно също ще се увеличи, Юнкер всъщност посочваше пазарните условия, тъй като китайските ограничения понижиха цената на американската соя, и я направиха привлекателна за европейски фермери, които я използват за фураж.\n\r\nОсвен морков обаче, Юнкер размаха и голяма пръчка: \"Мисля, че те прецениха какво би означавало да отпушат търговски кошмар от над 50 милиарда евро\", каза трети чиновник от ЕС в опит да обясни как Юнкер успя там, където други, особено в Азия, се провалиха. \"Те не могат да знаят как би свършило това\". \n\r\n/БТА/", "date": "2018.07.27", "title": "Укротяването на Тръмп: Как Юнкер го омая на негов терен"}
{"url": "https://www.dnes.bg/stranata/2018/07/27/pushka-marihuana-britanec-prebil-zverski-svishtovliia.383447", "text": "39-годишен британски гражданин, живеещ в с. Хаджидимитрово, е задържан, след като на 24 юли е пребил 26-годишен мъж от същото село.\r\nВ резултат на побоя жертвата е с множество фрактури по краката, ръката и носа, като е транспортиран за лечение във великотърновската болница, предаде \"Труд\".\r\nПри извършена проверка в дома на британския гражданин са установени и иззети около 3 кг. растителна маса, която при полеви наркотест е реагирала на марихуана, както и нерегистрирана пушка.\r\nСрещу него в местното полицейско управление се води досъдебно производство за престъпления по чл.129, ал.1 /нанасяне на средна телесна повреда/ и чл.339 /незаконно притежание на оръжие/ от Наказателния кодекс. И двата текста предвиждат ефективни присъди.", "date": "2018.07.27", "title": "Пушка, марихуана... Британец пребил зверски свищовлия"}
{"url": "https://www.dnes.bg/notifikacii/2018/07/27/mele-v-karlovo-dve-familii-se-zameriaha-s-kamyni.383434", "text": "Заради битови неуредици две семейства, живеещи в къщи на калкан на ул. \"Божур\" в Карлово, стигнаха до масов бой. \r\nБързата намеса на полицията успяла да спре ескалацията на напрежението.\r\n \r\nОколо 20 ч. в четвъртък полицаите заварили 20 души да се замерят с твърди предмети пред погледите на събралите се да гледат сеир съседи. \r\nВ крайна сметка шестима мъже - по трима мъже от всяко семейство на възраст между 24 и 41 години, са задържани в полицейския арест за едно денонощие. \r\nДруги 8 скандалджии са били предупредени с писмени протоколи.", "date": "2018.07.27", "title": "Меле в Карлово, две фамилии се замеряха с камъни"}
{"url": "https://www.dnes.bg/crime/2018/07/27/razbiha-narkolaboratoriia-v-radomirsko.383426", "text": "Нарколаборатория е разбита при спецакция в Радомирско, съобщи говорителят на МВР в Перник Венцислав Алексов. \n\r\nСлужители на Районното управление в Радомир атакували имот в село Владимир, ползван от 30-годишен мъж от столицата и собственост на неговата майка. Вътре се натъкнали на цяла поточна линя, обособена в къщата и двора, съобщава БТА.\n\r\nПроизводствената дейност започвала от помещение за разсадъчен материал, преминавала през няколко оранжерии, парник, сушилния за обраните вече стръкове и обособен склад за готовата продукция. Лабораторията била оборудвана с кварцови лампи, вентилатори, климатизация, поливна система, специални машини за бране и сушене.\n\r\nНамерени и иззети са 104 зелени растения с височина от 25 до 250 см. и голямо количество сухи стръкове канабис. Конфискувани са още специални торове и препарати за пръскане, машини и съоръжения. \r\n                    \r\n                    \r\nЗадържани за 24 часа по Закона за МВР са 30-годишният мъж и 56-годишен мъж, също от София. \n\r\nМъжете са познати на органите на реда. Започнато е бързо производство и работата продължава под ръководството на Районна прокуратура - Радомир. \r\n                                                                                                   ", "date": "2018.07.27", "title": "Разбиха нарколаборатория в Радомирско"}
{"url": "https://www.dnes.bg/politika/2018/07/27/sled-udara-po-istanbulskata-konvenciia-razum-dylg-i-moral.383440", "text": "Използването на понятията sex и gender като биологичен и социален пол в Истанбулската конвенция не води до постигането на равенство между половете, а заличава разликите между тях, с което принципът на равенство изгубва смисъла си. Това посочва Конституционния съд в мотивите си да обяви международния документ за противоконституционен. \n\n\n\n\n\r\nОт решението на магистратите пък останаха доволни всички – ГЕРБ, които сезираха КС, БСП, ВМРО, които се обявиха против Конвенцията, още когато се заговори за ратификацията й от парламента. \n\r\n\"Разумът и правото победиха над чуждите интереси и послушанието\", отсече червената лидерка Корнелия Нинова в Казанлък. \r\n                    \r\n                    \r\nСпоред нея решението на КС е победа за българския народ в защита на националните ни ценности.\r\n \r\nСоцлидерката обаче не си спести критиките към министрите на правосъдието Цецка Цачева и на външните работи Екатерина Захариева, които настояваха, че целта на Истанбулската конвенция е единствено да защити жените и децата от насилието. \n\r\nСпоред Нинова обаче техните становища са показателни за отношението на правителството към документа.\n\r\nНакрая Нинова благодари на колегите си, които са застанали зад нея, защото през последните 5-6 месеца партията била подложена на \"жесток бой от свои и чужди\".\n\r\nОт ВМРО също разпространиха своя позиция за решението на КС - \"Спирането на Истанбулската конвенция – победа за ВМРО, победа за Патриотите!\".\n\r\nВоеводите смятат, че конституционните съдии са показали висок морал и чувство за дълг към Родината и с решението си те са се доказаха като истински патриоти.\n\r\n\"През своята 125-годишна история ВМРО – БНД винаги е бранило българщината, ценностите и морала, дълбоко вкоренени в традициите и нравите на българския народ. Ето защо ние поведохме битката и срещу скандалната Истанбулска конвенция, която чрез своята философия директно \"посяга\" на устоите на българското общество и поставя под съмнение бъдещето на децата ни\", пише в позицията на партията. \n\r\nОт ГЕРБ пък обясниха, че решението на КС е показало, че решението им да се обърнат към магистратите, е било най-правилното в случая. \n\r\n\"Решението е 8 на 4 гласа за това, че Истанбулската конвенция и нейните текстове не съответстват на нашия основен закон - конституцията. Именно затова е важно пак да подчертаем, че ГЕРБ взе най-правилното решение, когато сезира конституционните съдии да се произнесат в кратък срок. Видяхме какъв е отговорът. Точно това доказва, че решението, което бе взето от ГЕРБ в онзи момент, беше най-правилно и най-отговорно\", коментира депутатът Александър Иванов.", "date": "2018.07.27", "title": "След удара по Истанбулската конвенция: Разум, дълг и морал! "}
{"url": "https://www.dnes.bg/notifikacii/2018/07/27/naprejenie-v-barakovo-myj-se-barikadira-v-kyshta-ubiecyt-ot-blagoevgrad.383416", "text": "Полицейска акция се провежда в село Бараково, властите издирват убиеца на жената, която бе застреляна тази нощ в благоевградския кв. \"Струмско\".\r\nПолицията е обградила една от къщите в селото с укрил се в нея мъж. Това съобщи кметът на селото Стойчо Стойчев пред \"Фокус\".\r\nПо-рано днес полицията започна проверки на всички коли, влизащи и излизащи от селото, издирвайки убиеца на 58-годишната жена.\n\n Заподозреният се е придвижвал с джип към селото, заедно със свой познат.\r\nЕдиният от двамата е бил задържан, но вторият се е барикадирал в необитаема къща в селото. Предполага се, че той е убиецът на жената в Благоевград - Радослав Стипцаров - Соколето.\rПолицаите чакат барети, за да проникнат и го да обезвредят, той е въоръжен. \n\r\nПо думите на кмета на Бараково полицейски екипи са блокирали една от улиците в населеното място. \n\r\n\"До колкото успях да разбера, става въпрос за двама мъже, които са преследвани от Благоевград. Единият от мъжете е заловен, а другият се е укрил в къщата. Предполага се, че е въоръжен”, каза Стойчо Стойчев. \n\r\nКъщата е необитаема.\r\nКъм 5 ч. тази сутрин бяха задържани за разпит 61-годишната майка и 42-годишният брат на заподозрения, който не бе открит тази нощ, съобщи \"Канал 3\". \n\r\nВ 1.30 ч. тази нощ пред бл. 17-Б в жк. „Струмско” бе открита убита 58-годишната собственичка на заведението за бързо хранене, известно на благоевградчани като „Мръсното кебапче”.\n\r\nЖената е починала от силна кръвозагуба, след като й е прерязана сънната артерия. До тялото й е открита счупена бутилка от бира.\r\n ", "date": "2018.07.27", "title": "Напрежение в Бараково: Мъж се барикадира в къща! Убиецът от Благоевград?"}
{"url": "https://www.dnes.bg/obshtestvo/2018/07/27/vreme-e-za-otpuska-kak-da-spestim-tok-dokato-ni-niama-v-doma.383406", "text": "До началото на традиционно отпускарския август остават броени дни, а хиляди българи се подготвят да поемат на път за почивка.\r\nОсвен да стегнем багажа обаче, трябва да оставим и своя дом в ред. За целта EVN България предостави на своите клиенти съвети, които са особено полезни и практични през летния сезон, когато много хора отсъстват за по-дълго от дома си. \n\r\n\n\r\nИзключете всички електроуреди, които не е необходимо да работят във Ваше отсъствие. Тук следва да се има предвид, че уреди като СОТ, хладилник или фризер, които не винаги е подходящо да се изключват, ще продължат да консумират електроенергия.\n\r\nИзключете от щепсела уреди като телевизор, аудио-уредба и монитор, защото и в режим на stand-by те ще продължат да консумират електроенергия. Електроуредите, които са в режим stand-by, трябва да се оставят включени само при необходимост.\r\r\n                    \r\n                    Уверете се, че външни хора нямат достъп до контакти, които са част от Вашата ел.инсталация.\r\nЗапишете показанията на електромера си преди да заминете и сравнете данните при завръщането си.\n\r\n\r\n\r\nИзключете от контакта електрическите уреди, които най-много се влияят от външно пренапрежение - телевизор, компютър, климатик, CD и DVD, електрически уреди.\r\nС цел защита на сградата от пряко попадане на мълнии може да изградите мълниеприемници и мълниеотводи. Мълниезащитната инсталация на всяка сграда трябва да бъде заземена съгласно изискванията и периодично проверявана.\r\nЗа защита на домакинските уреди и вътрешната електрическа инсталация е препоръчително да има монтирана катодна защита в ел. табло на сградата или устройства като UPS, протектори и разклонители с предпазител и/или катоден отвод.\n\r\nСъвети при гръмотевични бури, ако се намирате на открито, сред природата и Ви настигне или приближава гръмотевична буря:\n\r\nОтдалечете се от електропроводи\n\r\nСтойте настрани и не хващайте/докосвайте метални конструкции, огради, парапети и други метални заграждения\r\nАко носите метални предмети, поставете ги възможно по-далеч от себе си. Добре е да са на повече от 20-30 метра от вас.\n\r\n\n\r\nАко Вашата каравана, палатка или фургон влезе в контакт с електрическия проводник или се намира в близост до повреден електропровод, незабавно се отдалечете, колкото се може по-далеч и останете на безопасно място до пристигане на аварийната група.\n\r\nАко проводникът е на земята, не го докосвайте! Стойте далеч – минимум на 8 метра от проводника!\n\r\nАко някои хора се намират в караваната или във фургона, които са в контакт с проводника, е най-добре да останат вътре. Пазете останалите хора на разстояние!\n\r\nАко оставането в караваната или фургона би Ви причинило сериозна опасност (например – възникне пожар) и Вие трябва да излезете, тогава скочете колкото се може по-далеч като внимавате да не се допирате до метални токопроводими части. Отдалечаването от мястото да става подскачайки, като не трябва едновременно да стъпвате на земята с двата крака.\r\n    \r\nВнимавайте да не докоснете фургона/караваната и земята по едно и също време.", "date": "2018.07.27", "title": "Време е за отпуска! Как да спестим ток докато ни няма в дома?"}
{"url": "https://www.dnes.bg/notifikacii/2018/07/27/ot-rumyniia-kym-bylgariia-tir-na-vlak-a-ne-po-magistralata.383408", "text": "\r\nНатоварен с тежкотоварни автомобили румънски влак ще пристигне за първи път в Русе. Влакът прекосява Румъния и прави връзка между Сучава (Североизточна Румъния) и България. Той отпътува от гара Дорнещ в 00:38 ч. и ще пристигне в Русе в 16:00 ч. Превозът има за цел да елиминира тежкия трафик по шосетата в Румъния, съобщават вестниците \"Адевърул\" и \"Ромъния либера\".\rТоварното подразделение на румънските железници (ЧеФеРе Марфа - CFR Marfa) организира първия превоз RoLa в рамките на програма, финансирана от Администрацията на Фонда за околна среда, по маршрута Дорнещ - Гюргево Север - Русе и обратно, предаде БТА. \r\nПревозите тип RoLa (комбиниран превоз камион върху влак) ще бъдат осъществявани в пълни влакове с максимум 20 специализирани вагона, които са натоварени с 20 ТИР-а. Превозните средства ще бъдат изпращани от Украйна към България, Гърция или Турция, а по време на транспорта шофьорите им ще пътуват в кушет-вагони.\r\nВестниците посочват, че в Сучава има специална гара за товарене на камиони, които идват от Украйна и пътуват към България, Гърция или Турция. Представители на CFR Marfa казаха, че засега товаренето на камионите се осъществява на гара Дорнещ, но в бъдеще гарата за тази цел ще бъде Сирет, където се прави подготовка в тази насока.\r\nНа 6 юли Администрацията на Фонда за околна среда съобщи, че е одобрила проекта на подразделението за товарни превози на румънските железници. CFR Marfa притежава 160 специализирани вагона за превоз на ТИР-ове и е единственият железопътен оператор на товари в Румъния, който притежава такива вагони. Преди време компанията е осъществявала такива превози от Австрия до Румъния, припомня \"Адевърул\".", "date": "2018.07.27", "title": "От Румъния към България: ТИР на влак, а не по магистралата "}
{"url": "https://www.dnes.bg/temida/2018/07/27/ks-reshi-istanbulskata-konvenciia-e-v-razrez-s-konstituciiata.383420", "text": "Истанбулската конвенция не съответства на Конституцията на Република България, реши Конституционният съд.\n\r\nРешението е прието с 8 гласа. Съдиите Румен Ненков, Георги Ангелов, Константин Пенчев и Филип Димитров са подписали решението с особено мнение, съобщава КС.\n\n\n\nДелото беше образувано, след като на 8 февруари ГЕРБ поиска становището на КС за съответствие на т. нар. Истанбулска конвенция с българската Конституция. Искането беше подписано от 75 народни представители.\r\nЗаради полюсните позиции към документа, включително и в управляващата коалиция, ГЕРБ прецени, че само Конституционният съд може да даде най-обективната правна експертиза влиза ли той в противоречие с основния закон.\r\r\n                    \r\n                    По-рано през годината Министерският съвет изтегли проекта за ратификацията на Истанбулската конвенция, за да даде път на спокойно обществено обсъждане. Именно този развой постави Конституционния съд в деликатната ситуация да прецени дали това оттегляне може да е основание да не се образува дело, или не.\r\nСъщевременно последните социологически проучвания показват, че болшинството от българите не подкрепят документа. Според последното проучване, представено преди ден от „Галъп“, 58% не одобряват България да я приеме, а 19% подкрепят ратификацията й.", "date": "2018.07.27", "title": "КС реши: Истанбулската конвенция е в разрез с Конституцията!"}
{"url": "https://www.dnes.bg/notifikacii/2018/07/27/spamyri-imali-kompromati-i-iskat-3000-ne-se-vryzvaite.383410", "text": "За поредната спам атака, с която някой се опитва да измъкне пари, предупреждават от ГДБОП. \r\nПрез юли в отдел \"Киберпрестъпност\" са регистрирани множество сигнали от интернет потребители за получени имейли с текст на английски език и искане за заплащане с виртуална валута биткойн на сума, възлизаща на около 3000 американски долара.\r\nВ имейлите се твърди, че киберпрестъпниците са компрометирали компютърната конфигурация и знаят парола, ползвана от потребителя, като притежават позорящи видео материали, които заплашват да разпратят до всички контакти на жертвата, съобщават от пресцентъра на МВР. \r\nСпам кампанията е опит за бързо незаконно облагодетелстване на киберпрестъпници, които разчитат на наивността и неинформираността на интернет потребителите, като умело използват елементи на социален инженеринг.\rЗа спам кампанията са използвани неправомерно придобити данни за пощенски кутии и пароли, с която потребители са се регистрирали в \"нелегитими\" сайтове за запознанства, онлайн игри и други.\r\nЕкспертите съветват потребителите да не отварят съмнителни съобщения, да не извършват плащания за подобни откупи, да се снабдят с надеждни антивирусни решения, легитимни операционни системи и програми. За всеки киберинцидент да информират съответната фирма доставчик на IT услуги или компетентните структури на МВР.", "date": "2018.07.27", "title": "Спамъри имали компромати и искат $3000? Не се връзвайте!"}
{"url": "https://www.dnes.bg/notifikacii/2018/07/27/ubiistvo-v-novi-pazar-otkriha-myrtyv-myj-v-niva.383414", "text": "Мъж е открит мъртъв с множество травми в нива в Нови пазар,  за по-малко от 24 часа криминалистите са разкрили убиеца, съобщиха от МВР.\r\nМалко след 21:30 часа на 24 юли е било прието съобщение за починал мъж в ожънат житен блок в землището на село Зайчино ореше. Изпратени били екипи на полицията и спешна помощ. При пристигане на място медиците констатирали смъртта на 72-годишния мъж от селото.\r\nРазплитането на случая започнало след извършената от съдебен лекар аутопсия, по време на която станало ясно, че починалият е с тежка гръдна травма, счупени десет ребра вляво, шест ребра вдясно, счупена дясна ключица, хеми и пневмоторакс, множество кръвонасядания и контузии в горните и долни крайници на починалия.\rКриминалисти от областната дирекция в Шумен  и РУ-Нови пазар са извършили редица процесуално-следствени действия за установяване на извършителя на тежкото престъпление. Малко след 22 часа на 25 юли като съпричастен към извършеното убийство бил задържан 44-годишен от същото село, който направил пълни самопризнания.\r\nМежду двамата мъже имало стара свада. Вечерта на 24 юли се срещнали в землището на селото и между тях възникнал спор. По-младият нанесъл множество удари по тялото на 72-годишния, след което си тръгнал.\r\nИззети са веществени доказателства, които имат отношение към извършеното престъпление. Той е задържан за срок до 24 часа в РУ- Нови пазар.\r\nПо-късно, с прокурорско постановление му е наложена мярка \"задържане под стража\" за срок до 72 часа. \r\nДействията по разследването са проведени под прякото ръководство на прокурори от РП и ОП-Шумен. Работата по документиране на престъплението продължава.\r\n ", "date": "2018.07.27", "title": "Убийство в Нови пазар: Откриха мъртъв мъж в нива"}
{"url": "https://www.dnes.bg/notifikacii/2018/07/27/spipaha-posrednik-v-alo-izmami-diado-na-71-godini.383413", "text": "Полицията успя да залови посредник в ало измама, при която е била преметната 76-годишна кърджалийка. \r\nМъжът се оказа на 71 години, а бабата е дала 13 400 лв. и златни накити през април. \r\nВъзрастната жена се хванала в капана на най-популярният сценарий - мъж, представил се за полицейски инспектор, я убедил по телефона да изхвърли през терасата на жилището си всички налични пари и златни накити, за да помогне за залавянето на телефонни измамници. \r\nСлед тричасова обработка по телефона бабата изпълнила указанията на мнимия полицай. \r\nСлед като бил установен от добрички полицаи при нов опит за телефонна измама, станало ясно, че 71-годишният добричлия е съпричастен към измамата в Кърджали през месец април.\r\nПарите и златото, предадени от възрастната кърджалийка, са намерени и иззети", "date": "2018.07.27", "title": "Спипаха посредник в ало измами - дядо на 71 години"}
{"url": "https://www.dnes.bg/notifikacii/2018/07/27/startira-proekt-za-nov-metod-za-lechenie-na-syrdechni-aritmii.383417", "text": "В Университетска болница \"Св. Екатерина\" стартира проект, свързан с електрофизиологично лечение на пациенти със сърдечни аритмии.\r\nЛечението се прилага при пациенти с оплаквания от сърцебиене и животозастрашаващи аритмии, като се използват най-съвременните технологии за регистрация на аритмиите и иригационна радифреквентна аблация, съобщиха от лечебното заведение.\r\nСпециален гост бе д-р Маркус Амер, завеждащ сектор по \"Електрофизиология\" към Университетска болница ”Kliniken Wels\", Виена, който заедно с доц. Светослав Йовев, завеждащ сектор \"Кардиостимулация и електрофизиология” към УМБАЛ \"Света Екатерина” извършиха успешна аблация на пациенти със сърдечни аритмии.\rД-р Амер е един от водещите електрофизиолози в Австрия, сертифициран в  най-елитни болници в Германия: “Heart center” Liepzig и университетската  болница в Мюнстер.\r\nСъвместната дейност на УМБАЛ \"Св. Екатерина\" с д-р Амер ще продължи и за в бъдеще. По този начин ще се осигури по-голяма възможност за лечение на повече пациенти, страдащи от сърдечни аритмии.", "date": "2018.07.27", "title": "Стартира проект за нов метод за лечение на сърдечни аритмии"}
{"url": "https://www.dnes.bg/notifikacii/2018/07/27/razvryzkata-ubiecyt-ot-blagoevgrad-se-samoubi-arestuvani-mnogo.383429", "text": "Мъжът, издирван за убийството на жената, застреляна тази нощ в Благоевград, се самоуби. Това каза старши комисар Николай Хаджиев, директор на МВР - Благоевград.\r\n40-годишният Радослав Стипцаров - Соколето се е самоубил с ловна пушка в село Бараково. От нея са изстреляни три патрона, пише \"Фокус\".\n\n\n\r\nОт полицията съобщиха, че Радослав се е укривал от 24 юли, след като миналата седмица е пребил дъщерята на убитата в Благоевград жена.\r\nКакто Dnes.bg писа тази нощ окървавеният труп на 58-годишната Снежана бе открит от съседка във входа, в който живее. Тя е била застреляна от упор на прибиране от работа. Снежана е била управителка на едно от популярните заведения в Благоевград.\rТърсейки убиеца, полицията започна извънредни проверки по пътищата в района, а по-късно обгради къща в кюстендилското село Бараково, в която се предполагаше, че е Радослав. \n\r\n\"Щурмувахме къщата със специалните сили и открихме мъжа с огнестрелна рана в главата, а до него - двуцевна пушка\", каза Хаджиев.\n\r\nСоколето е пребивавал в къща на свои двама познати в село Бараково. Той е бил с перука, като е задържал телефоните на собствениците на къщата. \n\r\nПолицията обяви, че Радослав е вероятният убиец на Снежана, но продължава разследването.\r\nПри акцията униформените са задържали двама братя и още няколко души от криминалния контингент.\r\nСпоред някои информации жителите на Бараково са чули изстрел, но не могат да дадат повече подробности. \n\r\nЗа Снежана се знае, че почти всяка вечер се прибирала след полунощ с обората на заведението. \n\r\nТя е била смъртоносно простреляна във входа на своя блок в Благоевград, но свидетели споделят, че чантата ѝ е била до намереното от съседи тяло.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.07.27", "title": "Развръзката: Убиецът от Благоевград се самоуби! Арестувани - много!"}
{"url": "https://www.dnes.bg/politika/2018/07/27/primirie-no-volen-ne-iska-chovek-na-simeonov-v-parlamenta.383421", "text": "Часове след сключеното примирие между патриотите лидерът на \"Атака\" Волен Сидеров даде да се разбере, че не иска един от депутатите на Валери Сименов в групата на коалицията в парламента.\r\nСтава дума за Валентин Касабов, избраникът, който вчера посегна на Сидеров в стаята на ПГ в парламента.\r\nДнес лидерът на \"Атака\" обясни, че смята, че не е подходящо той да стои в ПГ на \"Обединени патриоти\".  \n\n\n\r\n\"Чакам групата да се събере и да реши какво да прави с Касабов. Не искам да се налагам, да съм аз този, който да каже да се съберат. Нека те решат по съвест\", каза Сидеров.\r\r\n                    \r\n                    Според него Касабов бил човек, който не може да работи в отбор. \r\n\"Може да питате за това всички колеги, включително и тези от НФСБ, които са изразявали недоволство от неговото поведение\", обяви Сидеров, цитиран от \"Фокус\". \"Касабов се държи невъздържано, не се притеснява да обижда\", каза още той.\r\nСпоред лидера на \"Атака\" медиите са \"обречени на глад\", ако политиците са скучни и не си разменят остри реплики.\r\n\"С Валери Симеонов си разменяхме нападки, защото не уточнявахме нещата в разговори. Нямаше Коалиционен съвет дълго време\", обяви Сидеров. \"Вчера на срещата в МС се разбрахме, че всичко, което влиза в парламента, ще се обсъжда на Коалиционен съвет във формата на съгласие от всички. Тоест, ако някой има реструкции, законът отива в чекмеджето, коригира се и се редактира, докато всички се съгласим\", каза още той.", "date": "2018.07.27", "title": "Примирие! Но Волен не иска човек на Симеонов в парламента"}
{"url": "https://www.dnes.bg/cars/2018/07/27/opel-obmislia-da-se-zavyrne-na-ruskiia-pazar.383433", "text": "Компанията Opel разглежда възможността за завръщане на руския пазар, призна представителят на глобалнния офис на марката Михаел Тюнтгенс пред Autonews.\r\n\"Компанията ни непрекъснато анализира възможостте за за разширяване на бизнеса, а Русия е много привлекателен пазар. Окончателно решение по въпроса все още няма, но този въпрос се обсъжда. Не изключвам възможността, съвсем скоро да има пълна яснота по тази тема\", коментира Гюнтгенс.\n\r\nЕвентуалното завръщане на Opel на руския пазар се обсъжда активно и от дилърите, които продължават да поддържат автомобилите на марката след нейното изтегляне. Някои от тях са убедини, че това скоро ще стане, като дори посочват конкретен срок – първата четвърт на 2019 г.\r\r\n                    \r\n                    Тогава трябва да стартират продажбите на три модела - Astra K, кросоувъра Grandland X и товарния Combo.\n\r\nГерманският производител напусна Русия през март 2015 г., когато беше част от концерна General Motors. Решението беше обяснено с ниските продажби след девалвацията на рублата, но реално причината бяха влошените отношения между САЩ и Русия.\r\n", "date": "2018.07.27", "title": "Opel обмисля да се завърне на руския пазар"}
{"url": "https://www.dnes.bg/politika/2018/07/27/17-g-bez-otpusk-i-zaplata-koiato-ne-dostiga-i-borisov-e-taka-razbira.383423", "text": "След скандалите в Обединени патриоти, които бяха спешно потушени вчера на заседание на коалиционния съвет, примерът Бойко Борисов днес отсече, че единствената забележка, която има към партньорите си в управлението, са личните обиди, които си отправили. \n\n\n\n \"Единствената ми забежка е относно личните коментари и обиди, иначе споровете, дискусията - това е прекрасно, защото има реална опозиция, реално мнозинство\", коментира той в Бяла, където присъства на откриването на храма \"Св. Панталеймон\", първата новопостроена църква в последните 100 години.\r\n\"Помните миналия петък какво постигнахме - споразуменията за бежанците. Справихме се с този бич, който в момента цепи Европа по шевовете. Това е заради приятелството ни с Турция. В момента Румен Порожанов е по границата. Изпратил съм полицаи, за да се опитаме да предотвратим чумата по свинете.\r\r\n                    \r\n                    Правихме и грешки, всички в парламента. Заради газовата директива ние бяхме докарали преговорите докрай. И парламентът по някой път си променя мнението. Понеже държавата ни е обща, когато има по-добро решение, изобщо не е страшно да си промениш предишното\", каза още той.\r\nПред жителите на Бяла, които дойдоха да го посрещнат той призна, че не е излизал в отпуска от 17 години, откакто е заемал отговорни постове – главен секретар на МВР, кмет, премиер. \r\n\"За Господ това, което правим, е малко. Сега ще разширим и парка, виждате колко красиво става. Нашата е лесна - показваме и документираме. На жълтите павета е важно какво ще кажат, но е важно и какво ще кажат в цялата страна\", заяви премиерът.\n\r\nСпоред него това, което успехите на управлението на неговия трети кабинет, не са се случвали досега. \n\r\n\"Никога не са били отделяни толкова пари за заплати. Да, не са достатъчни доходите, и моите не са достатъчни, и милиардер да питате, и на него ще са му недостатъчни. Убеден съм, че заплатите ще започнат да се вдигат и в частния сектор\", категоричен е Борисов.\n\r\n\"Знаете, че патриархът не е много добре. Той плака, когато му казах, че ще правим тази църква\", каза премиерът. \n\r\n\"Да не говорим, че трябват още 300 000 за катедралата във Варна. Тези хора идват заради вярата в Господ, не можем да ги накараме насила да дойдат. На нас празнодумството не ни е присъщо. Дадохме и 1 милион за Троянския манастир. С 3 мога да мина, но богословие мога да завърша\", похвали се още той.", "date": "2018.07.27", "title": "17 г. без отпуск и заплата, която не достига! И Борисов е така, разбира"}
{"url": "https://www.dnes.bg/notifikacii/2018/07/27/lineika-ostavia-8-godishno-samo-a-koi-e-otgovoren.383395", "text": "Семейството на 8-годишно дете, което беше изоставено на улицата от екип на Спешна помощ, иска наказано по случая. \n\r\nДетето беше оставено на центъра на Русе, след като линейка откарала баба му в болница заради счупен крак. \n\r\nОт Спешна помощ се оправдават с факта, че няма право да качват в линейката друг освен пациента. Твърдят също, че са оставили детето при позната на бабата.\n\r\nМайката на детето разбрала от колеги в работата си, че детето й е там - заедно с непозната жена. \n\r\n\"Разбрах от тази жена, че майка ми е пострадала в центъра на град Русе, паднал е, счупила си е крака\" посочи Яница Иванова пред bTV. \n\r\nЛинейката е дошла за 5 минути, но взели само пострадалата жена и оставили 8-годишно дете на улицата. \r\n\"Това е просто страшно, нямам коментар\", каза Яница. \n\r\nСпоред нея екипът на линейката категорично е отказал да качи и детето. Тогава детето е седнало край пътя и е заплакало. Тогава непознатата жена, която е повикала и 112, е попитала детето дали пострадалата жена е негова баба. Същата жена е завела малчугана при майка му. \n\r\n\"Това е безотговорно, това може да се случи на всеки един от нас. Нашият случай завърши добре, но можеше да се случи нещо лошо”, каза още жената.\n\r\nЯница посочи още, че според Спешна помощ детето е останало при позната на пострадалата жена. Такова нещо обаче не се е случило. \n\r\nПо думите на майката въпросът е принципен – нужна е ясна процедура за действия в подобни случаи.", "date": "2018.07.27", "title": "Линейка оставя 8-годишно само... А кой е отговорен?"}
{"url": "https://www.dnes.bg/obrazovanie/2018/07/27/za-priema-v-1-kl-principyt-za-blizost-ne-e-diskriminaciia.383428", "text": "Принципът на близост не е дискриминационен. Това каза от парламентарната трибуна министърът на образованието Красимир Вълчев в отговор на въпрос за приема на деца в детски градини и в първи клас в големите градове. \"От миналата седмица имаме решение на Комисията за защита от дискриминацията, която потвърждава това“, заяви той.\r\nМинистърът обясни, че принципът е бил дискусионен. \"Там имаше много злоупотреби.  В него имаше елементи на несправедливост. Въпреки това имаме  подобряване на процеса – няма ги опашките, които бяха преди години, няма  злоупотреби с адресната регистрация. Проблеми вече няма и във Варна,  Бургас и Пловдив'', обяви министърът.\r\nТой обясни, че принципът не отнема правото на родителите да запишат детето си в друго училище, но дава предимство за записване в най-близкото училище.\r\r\n                    \r\n                    \"Трябва да имаш възможност да отидеш в училище, което е на разумно за пътуване и придвижване разстояние, особено в по-слабо населените райони\", допълни Вълчев и поясни, че принципът на близост минимизира времето и разходите за придвижване.\r\n\"Може би през август ще предложим промени в наредбата, които ще бъдат в посока, когато по-голям брат или сестра до 7 клас е записан в едно училище, то за детето, което кандидатства същото училище, да бъде за него първа група“, каза още образователният министър, цитиран \"Фокус\".\r\nВълчев обясни, че има сигнали, че част от училищните автобуси се ползват за изборен туризъм и в момента текат проверки.\r\n\"Не, че не се използват за превозване на ученици, но се използват и за редица други цели - превозване до други градове и чужбина, превозване до Бузлуджа и др.”, каза Вълчев.", "date": "2018.07.27", "title": "За приема в 1 кл.: Принципът за близост не е дискриминация"}
{"url": "https://www.dnes.bg/snimka-na-denia/2018/07/27/i-utre-ne-zabraviaite-chadyrite-chaka-ni-dyjdoven-uikend.383427", "text": "През нощта на отделни места, главно в Северна България и планинските райони, ще превали дъжд.\r\nУтре преди обяд над повечето райони ще има разкъсана облачност, в отделни райони до слънчево.\r\nСлед обяд и до полунощ отново ще се развива купесто-дъждовна облачност и на много места ще има краткотрайни, в отделни райони интензивни валежи, придружени от гръмотевици и временни усилвания на вятъра, прогнозират синоптиците от НИМХ-БАН.\r\nОстават условията за градушки.\r\nТемпературите слабо ще се повишат, но ще останат по-ниски от обичайните за Горещниците - максималните ще бъдат 28-33 градуса.\r\nНад Черноморието преди обяд ще има временни разкъсвания на облачността. Около и след обяд облачността, купеста и купесто-дъждовна, ще е значителна. На много места ще превали и прегърми.\rМаксималните температури на въздуха ще бъдат 27-30 градуса. Температурата на морската вода ще бъде 25-27 градуса; вълнението на морето - 1-2 бала.\r\nНад планините преди обяд ще има временни разкъсвания на облачността. Около и след обяд облачността, купеста и купесто-дъждовна, ще е значителна. На много места ще превали и прегърми. Има условия за локални интензивни валежи. Ще духа слаб вятър от запад-северозапад. Максималната температура на височина 1200 м ще бъде около 22 градуса, на 2000 м - около 16 градуса.\r\nВ неделя и понеделник на места, главно след обяд и до полунощ, ще има краткотрайни, в отделни райони интензивни валежи, придружени и с гръмотевици, възможни са и градушки.\r\nВероятността за значителни количества намалява, но все пак на изолирани места са възможни такива.\r\nПреди обяд ще има и слънчеви часове.\r\nТемпературите ще останат малко по-ниски от обичайните за периода - преобладаващите максимални ще са между 27 и 32 градуса.", "date": "2018.07.27", "title": "И утре не забравяйте чадърите, чака ни дъждовен уикенд "}
{"url": "https://www.dnes.bg/sofia/2018/07/27/6-mln-lv-poluchavat-obshtinskite-bolnici-i-dkc-tata-v-sofiia.383424", "text": " Продължаваме подкрепата за общинските болници и  започнахме инвестиции в доболничната помощ. Близо 6 млн. лева  инвестираме тази година в общински болници и диагностично-консултативни  центрове (ДКЦ).\r\nОбщо 15 ДКЦ-та получават средства от Столична община за  ремонт и закупуване на ново оборудване, каза кметът на София  Йорданка Фандъкова при проверка на новото оборудване за отделението по  неонатология в общинската Първа АГ болница \"Света София\", съобщиха от Столична община.\r\nНа проверката присъстваха и  заместник-кметът по направление здравеопазване Дончо Барбалов и  председателят на постоянната комисия по здравеопазване д-р Веселин  Милев.\r\nПрез последните години в общинската болница \"Св. София\" са направени  инвестиции за над 1.8 млн. лева. Ремонтирани са отделенията по  неонатология, патологична бременност, регистратурата и централно фоайе, както  и е закупено ново оборудване.\r\r\n                    \r\n                    Тази година инвестираме около 1 млн. лева в болницата. Закупени и  доставени са 10 бр. неонатологични легла за новородени деца, които са в  ранния адаптационен период. В момента се извършва и ремонт на покрива на  сградата.\r\nПредвижда се и ремонт на родилните зали и отделението по  хирургия на млечната жлеза, закупуване на ново оборудване – мамограф,  ехограф и лапароскопско оборудване на операционния блок.\r\nВ Първа АГ болница от началото на годината са се родили 1370 бебета.\r\nПо програмата на Столична община за Инвитро до момента има 9 родени  бебета, от тях 5 момичета и 4 момчета, като последните две са  близначета. Годишно Столична община отделя 70 000 лева за програмата.", "date": "2018.07.27", "title": "6 млн. лв. получават общинските болници и ДКЦ-тата в София"}
{"url": "https://www.dnes.bg/top-novini/2018/07/27/mladejyt-narygal-syuchenik-bam-bam-bam-i-gi-napravih-na-nishto.383381", "text": "Отидох пред техния вход, те ме видяха, влязохме, бам, бам, бам и ги направих на нищо. Това казва във видео, качено във Facebook, 15-годишният младеж, който  наръга свой връстник в столичния кв. \"Надежда\" заради колаж.\r\n\"Въобще не ме интересува, че ще ме осъдят, аз съм си защитил моето. Аз и преди исках да ги бия\", допълва младежът, който на видеото е гол до кръста и окървавен.\n\n\r\nПубликации в социалната мрежа предизвикали кървава драма вчера. Сигналът за случилото е подаден към 14 часа.\r\nШест минути по-късно екип на Спешна помощ бил на място. Раненият е 16-годишен. Той е с множество прободни рани във врата и ръката. Закаран е в \"Пирогов\", където му е направена животоспасяваща операция.\r\nВ близост до блока е задържан и нападателят - 15-годишен негов съученик. Малко след инцидента в интернет се разпространява и шокиращото видео. Според източници на Нова тв на него е именно нападателят.\r\nВидеото е заснето преди ученикът да бъде арестуван. Той е гол до  кръста, държи ножа в ръце и има следи от кръв по тялото му.  Нападателят  е от ирански произход.\r\nОт \"Пирогов\" съобщиха, че пострадалото момче е в тежко състояние, остава за интензивно лечение и активно наблюдение в Детската реанимация на здравното заведение.", "date": "2018.07.27", "title": "Младежът, наръгал съученик: Бам, бам, бам и ги направих на нищо"}
{"url": "https://www.dnes.bg/notifikacii/2018/07/27/jena-e-ubita-v-blagoevgrad-raionyt-e-otcepen.383382", "text": "Жена е убита в Благоевград във вход на жилищен блок. Полицията е отцепила района.\r\nОколо 01.16 часа тази нощ е получен сигнал, че на площадката след входната врата в жилищен блок в ж.к. \"Струмско” в Благоевград лежи жена, до тялото на която има кръв.\r\nОт пристигналите на място полицейски служители и екип на ЦСМП-Благоевград е установено, че жената е на 58 години, съобщиха от ОДМВР-Благоевград.\r\nПредполага се, че жената се е прибирала от работа и тогава е била нападната. Хората разказват, че на са чули изстрели. Открити са стъкла от бутилки.\r\nПо случая е образувано досъдебно производство. Работата по случая продължава. Нападателят се издирва.", "date": "2018.07.27", "title": "Жена е убита в Благоевград, районът е отцепен"}
{"url": "https://www.dnes.bg/notifikacii/2018/07/27/rusiia-gulag-e-jiv-tam-kydeto-chovekyt-se-prevryshta-v-rob.383356", "text": "Най-страшното в тази история е това, че тя не е изненада за никого. Преди няколко дни \"Новая газета\" публикува видеозапис на жестокия побой над арестанта Евгений Макаров, извършен от служители в Ярославската изправителна колония.\r\nМалко след това заподозрените в побоя бяха задържани и по случая беше образувано дело. А адвокатката на правозащитния фонд \"Обществена поръчка\" Ирина Бирюкова, която е предала видеозаписа на журналистите, е заминала със семейството си в чужбина - заради заплахите, които е започнала да получава, разказва в свой  материал Константин Егерт от \".\r\n\n\r\nГермания и редица други страни, в които историята на Евгений Макаров попадна в медиите, са шокирани. Хората в Русия - ни най-малко. Всъщност побоят над Макаров е нанасен още през 2017 година. Арестантът подава скоро след това жалба срещу мъчителите си, но местната прокуратура упорито отказва да заведе дело - твърди се, че зам.-началникът на затвора има роднински връзки с един от прокурорите.\r\nЕдва сега публикацията в \"Новая газета\" и подписаната от 50 000 души петиция, в която те настояват за наказание на въпросните служители, накараха властите да действат. Става дума за властите в Москва, т.е. няма да се наложи скандалът да бъде разследван в Ярославъл.\n\r\nТова, че адвокатката Бирюкова бе принудена да се укрие и да поиска прием в програма за защита на свидетели, също не шокира руската публика. Защото случилото се в изправителната колония номер едно в Ярославска област е правило, а не изключение. Ако виновните бъдат наказани (при условие, че делото не бъде прекратено), това ще бъде изключение, а не правило.\n\r\n\n\r\nВидеозаписът на жестокия побой, нанесен над затворника Макаров, в който участват десетина служители на колонията, е направен със служебната видеокамера на един от тях. Това ясно показва, че въпросният служител дори не се е опитал да потули следите от случая. Явно защото е бил сигурен, че записът никога няма да излезе извън стените на затвора. Само че записът все пак видя бял свят. Как точно - по обясними причини адвокат Бирюкова не дава обяснения по този въпрос.\n\r\nТози видеозапис повдига завесата над онова, което се върши в наказателната система в цяла Русия. Защото за всеки, който живее в тази страна, е ясно, че това не е извънреден случай, а обичайна практика.\n\r\nСпоред официалните данни броят на затворниците в Русия понастоящем е толкова нисък, колкото не е бил от времето, когато е започнало да се води подободна статистика. Става дума за 600 000 затворници - и все пак процентно това е малко повече в сравнение със страните от ЕС и със страните от бившия Съветски съюз. Същевременно издръжката на самите затвори е по-висока, отколкото тази в САЩ. Освен това в наказателната система се шири жестока корупция, вследствие на което условията в затворите са незадоволителни, макар броят на затворниците да намалява. Ето защо непрестанно се закриват стари и се строят нови.\n\r\nОсновният проблем не са парите. А този: въпреки че системата на ГУЛАГ е ликвидирана, нейният дух живее и процъфтява. Младежите, издевателствали над Макаров, са наследили от своите предшественици от НКВД презрението към поверения им \"човешки материал\". Попадналият в изправителна колония престава да бъде личност, той става роб, с когото могат да правят каквото си поискат. А ако това не е възможно, то е, както се казва, по \"обективни причини\" - защото натрапчиви правозащитници искат проверка; затворникът се оказва човек с връзки или пък началникът на наказателната институция се бои от скандал, тъй като очаква повишение.\n\r\n\n\r\nНе идеализирам затворниците. Въпросният Макаров излежава присъда за \"умишлено причиняване на тежка телесна повреда\". Само че първо: знаем колко често руските съдилища издават несправедливи присъди. И второ: определеното наказание по принцип би трябвало да способства за превъзпитаването на онзи, който се е оказал зад решетките. По думите на Макаров служителите се нахвърлили върху него, след като възразил, че подритнали на пода Библията му, между страниците на която пазел писмо от майка си. Ако това отговаря на истината, излиза, че човекът се е застъпил не за имуществото си, а за нещо, което му е ценно - и е заплатил за това с нанесен му побой и чудовищно унижение. За какво превъзпитание може да става дума тук?\n\r\nМилиони бивши и настоящи длъжностни лица в наказателни учреждения изглежда не уважават себе си, а това означава, че и никога няма да могат да уважават истински другите. За тях насилието е норма. Те неизбежно и с редки изключения възприемат безчовечните правила на играта от съветската и постсъветската система.\n\r\nЗатвори, подобни на Ярославската изправителна колония номер едно, са неразделна и, уви, органична част от руския живот. И точно затова рейтингът на радио \"Шансон\" още дълги години ще си остане космически висок. Хитовете на Михаил Круг от рода на \"Владимирский централ\" не от едно десетилетие звучат из цяла Русия. И както надзиратели, така и затворници ги приемат за \"своята\" музика.\r\n \r\n \r\n", "date": "2018.07.27", "title": "Русия: ГУЛАГ е жив! Там, където човекът се превръща в роб"}
{"url": "https://www.dnes.bg/notifikacii/2018/07/27/severna-koreia-vryshta-ostankite-na-amerikanski-voinici.383379", "text": "Белият дом съобщи, че Северна Корея е започнала да връща на САЩ останките на американски войници, убити в Корейската война (1950-1953), предадоха осведомителните агенции.\r\nВръщането им бе договорено на историческата среща между американския президент Доналд Тръмп и севернокорейския лидер Ким Чен-ун, състояла се на 12 юни в Сингапур.\r\nСамолетът с останките е излетял от Уонсан, Северна Корея, за американската военновъздушна база Осан в Южна Корея, където на 1 август ще се състои официалната церемония за репатрирането им. Според южнокорейската агенция Йонхап самолетът вече е кацнал в базата.\r\nОчакваше се, че с него ще бъдат върнати останките на 50 войници, които вероятно ще бъдат по-късно прехвърлени на Хаваите, където да бъдат идентифицирани, съобщи ДПА.\rПредстои дълъг процес, в който съдебните медици ще трябва да установят дали получените останки са човешки и дали наистина са на американски военнослужещи или на войници от съюзнически армии, убити в конфликта, отбелязва Асошиейтед прес.\r\nВ Корейската война са загинали около 33 000 американски войници, повече от 8000 от тях още се водят като безследно изчезнали. \r\n \r\n(БТА)", "date": "2018.07.27", "title": "Северна Корея връща останките на американски войници"}
{"url": "https://www.dnes.bg/zvezdi/2018/07/27/teilyr-shiling-na-34-chast-ot-mladite-talanti-v-kinoto.383338", "text": "\n\r\nНа 27 юли рожден ден празнува младата американска актриса Тейлър Шилинг. Родена през 1984 година в Бостън, САЩ, тя започва своята актьорска кариера през 2007 година.\r\nТя е най-позната от участието си в сериала \"Оранжевото е новото черно\", за ролята в който тя печели награда \"Златен глобус\" за най-добра актриса за телевизионен сериал.\r\nИзраства в семейството на прокурор и администраторка в технологичен институт.\r\nРешава, че трябва да стане актриса, гледайки любимия си сериал \"Спешно отделение\". Точно медицинския сериал я запалва по киното.\r\nДебютира в киното през 2007 година във филма \"Тъмна материя\", където играе с Мерил Стрийп.\r\nЛюбителка е на йогата и от дълги години практикува тези упражнения.\r\nФенка е на бейзбола и на Бостън Ред Сокс.", "date": "2018.07.27", "title": "Тейлър Шилинг на 34: Част от младите таланти в киното"}
{"url": "https://www.dnes.bg/eu/2018/07/27/trymp-za-iunker-mnogo-jilav-mnogo-umen-mnogo-dobyr.383378", "text": "Американският президент благодари на председателя на ЕК Жан-Клод Юнкер за работата му, помогнала да се намалят различията по търговските въпроси и заяви, че администрацията му отправя предупреждение към \"измамниците в световната търговия\", съобщи ДПА. Тръмп говори в Гранит сити, щата Илинойс, на церемония по случай подновяване на производствената дейност на стоманодобивен завод.\r\nТой обвини Китай в нечестна търговия, кражба на интелектуална собственост и стремеж да навреди на американските фермери. \n\n\r\nГоляма част от речта му, произнесена преди междинните избори наесен, бе посветена на откриването на нови работни места и възстановяването на американската икономика. Тръмп обвини предишните американски ръководители, че са се \"предали\" в търговските битки и не са защитавали интересите на работниците. В същото време похвали наложените неотдавна мита върху стоманата и алуминия - мерки, с които започна търговска война и която продължава да създава проблеми въпреки рамковото споразумение с ЕС.\r\r\n                    \r\n                    Тръмп каза, че вчера с ЕС е било постигнато много важно споразумение за постепенно намаляване на търговските бариери и установяване на честни и \"реципрочни\" търговски отношения, като изтъкна, че \"реципрочни\" е любимата му дума. \r\n\"Искам лично да благодаря на председателя на Европейската комисия Жан-Клод Юнкер за работата за постигане на това историческо споразумение\", каза Тръмп, смекчавайки тона си към ЕС, който този месец нарече \"враг\", отбелязва ДПА. \r\n\"Той всъщност е много жилав, много умен, много добър човек. Разбира се, ако не бях стигнал до сделка с него, нямаше да кажа това. Щях да кажа, че е ужасен човек\", заяви Тръмп. \r\nТой обеща, че Европа ще купува повече соя от САЩ и ще сътрудничи с Вашингтон в борбата с кражбата на интелектуална собственост, имайки предвид Китай. Каза също, че ЕС ще купува повече енергоносители от САЩ. \r\nГоворейки за защитата на американските интереси в търговската област, Тръмп заяви, че САЩ \"отправят предупреждение към измамниците в световната търговия\".\r\n\"Никой повече няма да лъже Съединените щати и никой няма да ощетява бедните работници и нашите компании\", подчерта той. Китай се опита да нарани американския фермер, защото по този начин ще наранят мен, каза Тръмп. Той критикува търговския дефицит на САЩ, за който обвини предшествениците си, и не пропусна да удари по една от любимите си мишени - \"медиите на фалшивите новини\", които спомена, сочейки към журналистите и камерите.\r\n(БТА)\r\n ", "date": "2018.07.27", "title": "Тръмп за Юнкер: Много жилав, много умен, много добър!"}
{"url": "https://www.dnes.bg/snimka-na-denia/2018/07/27/slynce-predi-obed-posle-pak-dyjd-s-grymotevici.383383", "text": "Днес преди обяд над по-голямата част от страната ще е предимно слънчево. Около и след пладне отново ще се развива купесто-дъждовна облачност. Ще има краткотрайни валежи от дъжд с гръмотевици.\r\nНа места, главно в планинските райони валежите ще са интензивни и значителни по количество. Ще духа слаб до умерен северозападен вятър. Максималните температури ще са между 26° и 31°, за София – около 26°.\r\nАтмосферното налягане ще се задържи по-ниско от средното за юли.\r\nПо Черноморието преди обяд ще е предимно слънчево. Около и след обяд ще се развива купеста и купесто-дъждовна облачност и на места до вечерта ще превали и прегърми. Ще духа слаб до умерен северозападен вятър. Максималните температури ще са 26°-30°. Температурата на морската вода е 24°-26°. Вълнението на морето ще бъде 1-2 бала.\rВ планините облачността ще е променлива. Главно в следобедните часове ще има краткотрайни валежи и гръмотевични бури. На места ще са интензивни и значителни по количество. Ще духа до умерен северозападен вятър. Максималната температура на височина 1200 метра ще е около 21°, на 2000 метра – около 15°.", "date": "2018.07.27", "title": "Слънце преди обед, после пак дъжд с гръмотевици"}
{"url": "https://www.dnes.bg/temida/2018/07/27/protivokonstitucionna-li-e-ik-ks-zasedava-i-reshava.383385", "text": "Конституционният съд ще заседава по въпроса дали  Истанбулската конвенция е противоконституционна. Заседанието ще  започне в 10.00 часа.\r\nДелото беше образувано, след като на 8 февруари тази година ГЕРБ поиска становището на КС за съответствие на т. нар. Истанбулска конвенция с българската Конституция. Искането беше подписано от 75 народни представители.\n\n\n\n\r\nСлед като получат становищата на държавни институциии, представители на съдебната власт, университетски преподаватели и неправителствени организации, конституционните съдии ще преценят дали документът съответства на Конституцията.\n\r\nЗаради полюсните позиции към документа, включително и в управляващата коалиция, ГЕРБ прецени, че само Конституционният съд може да даде най-обективната правна експертиза влиза ли той в противоречие с основния закон.\r\n                    \r\n                    \r\nКъм искането депутатите са приложили и преписката за ратификацията в Народното събрание и осем доклада, написани през последните 4 години, с анализ и оценка на възможностите за прилагането на конвенцията в българското право.\n\r\nМеждувременно обаче Министерският съвет изтегли проекта за ратификацията на Истанбулската конвенция, за да даде път на спокойно обществено обсъждане.\n\r\nИменно този развой постави Конституционния съд в деликатната ситуация да прецени дали това оттегляне може да е основание да не се образува дело, или не.\n\r\nЮристи смятат, че макар ратификацията да е временно отложена, подписът на България под конвенцията остава.", "date": "2018.07.27", "title": "Противоконституционна ли е ИК? КС заседава и решава!"}
{"url": "https://www.dnes.bg/eu/2018/07/27/top-sydyt-na-es-evrozapoved-za-arest-ne-e-nujna.383376", "text": "Полските престъпници могат да се чувстват по-спокойни в Европа, след като висшият съд на ЕС постанови, че европейската заповед за арест може да не се прилага към граждани на държави с проблеми с върховенството на закона.\r\nЕвропейската заповед задължава властите в страните членки да задържат граждани, срещу които е издадена и да ги връщат на правосъдието, в друга еврочленка.\r\nРешението на европейския съд в Люксембург е по искане на ирландски съдия, който търси разяснение преди да вземе решение дали да позволи връщането на полски гражданин в родината му. Полякът е издирван за трафик на наркотици и е бил арестуван в Ирландия през 2017 г.\r\nПричината за колебанието на ирландсия магистрат е, че Европейската комисия води наказателна процедура срещу Варшава заради съмнения, че местната правосъдна система не е независима от управляващите. Ирландският съдия се опасява, че издирваният може да бъде подложен на нехуманно или унизително отношение или да не получи справедлив процес, ако бъде върнат.\r\r\n                    \r\n                    От януари 2016 г Брюксел се опитва да накара крайнодясното правителство на Полша да се откаже от съдебните реформи, които дават твърде много власт на политиците върху назначенията и кариерното развитие на магистратите, при положение, че в ЕС изпълнителната и съдебната власт са независими. В момента процедурата е в ръцете на страните членки, като ако се сметне, че Полша не спазва една от водещите европейски ценности - върховенството на закона, тя може да бъде лишена от право на глас при приемането на решения в ЕС.\r\nСпоред съда на ЕС, който е най-висшата инстанция, искането за предаване на престъпници от властите на една държава членка на друга, може да не бъде удоволетворено, ако съдията прецени, че \"има истински риск, че засегното лице ще страда от нарушаване на основното му право на независим съд и следователно на правото му на честен процес поради недостатъци, които могат да засегнат независимостта на съдебната власт.\"\r\nЗа да откаже да изпълни европейска заповед за арест, съдията трябва първо да установи, че такъв риск има и той се дължи на недостатъците в националната съдебна система. След това той трябва да прецени дали недостатъците биха ощетили конкретното лице. Според топмагистратите на ЕС системните проблеми в системата не носят непременно риск във всяко отделно дело.\r\nРешението на Съда на ЕС има задължителна стойност за магистратите във всички европейски държави, които гледат дела за репатриране поради издадена заповед за арест.\r\nВ момента Полша е единствената страна от ЕС, срещу която се води процедура за върховенството на закона, но Европейския парламент настоява такава да бъде започната и срещу Унгария. България и Румъния пък имат мониторинг върху съдебните си системи, включително по независимостта на съдилищата.", "date": "2018.07.27", "title": "Топ съдът на ЕС: Еврозаповед за арест не е нужна!"}
{"url": "https://www.dnes.bg/usa/2018/07/27/ogneno-bedstvie-i-v-kaliforniia-hiliadi-biagat.383384", "text": "В планините в южната част на американския щат Калифорния бързо се разраства горски пожар, който се смята, че е предизвикан от сериен подпалвач, предаде Ройтерс.\r\nПовече от 3000 души бяха принудени да напуснат домовете си в окръг Ривърсайд, а пожарникарите се борят да спасят от пламъците къщите, които са на пътя на огнената стихия. В град Хемет в сряда е задържан 32-годишен мъж, обвинен в предизвикване на няколко пожара.\r\nГорски пожар гори и в северната част на щата, в планински район на окръг Шаста, северно от Сакраменто.\r\nПострадали са 8000 хектара гора, хиляди са напуснали домовете си. Пламъците се движат към град Рединг с 90 000 жители, които са предупредени да бъдат готови за евакуация. В двата засегнати окръга е обявена извънредна ситуация. Положението се усложнява от високите температури (37 градуса), силния вятър и ниската влажност на въздуха.\r\n(БТА)", "date": "2018.07.27", "title": "Огнено бедствие и в Калифорния, хиляди бягат "}
{"url": "https://www.dnes.bg/notifikacii/2018/07/27/ubiistvoto-v-blagoevgrad-ot-upor-ubitata-sobstvenik-na-zavedenie.383386", "text": "Убитата тази нощ в Благовград жена е била управител на заведение в града. Тя е била нападната с огнестрелно оръжие. Според прокуратурта извършителят е познавал жертвата си, съобщи говорителят на главния прокурор Румяна Арнаудова пред bTV. \r\nЖената се прибирала от работа около 1.00 часа през нощта. Тя е била част от ръководството на известно заведение за хранене в града. Такси я е оставило пред блока, влязла е във входа и именно там е причакана. Нейна съседка я намерила, разказват хора от блока пред \"Нова тв\".\n\r\nХората обясниха, че не са чули изстрели. Открити са стъкла от бутилки. Те смятат, че убиецът е мъж с криминално досие, който доскоро живял с дъщерята на убитата. Преди седмица обаче той пребил момичето и оттогава полицията го издирва. Предстои тази версия да бъде потвърдена или отхвърлена от полицията.\r\"Нямаме доказателство към този момент за авторство на извършеното престъпление. Продължават следствените действия и към този момент не можем да посочим всички линии за разследване. Издирва се 40-годишен мъж, който е възможно да има съпричастие към деянието, но към този момент доказателства няма\", добави тя.\r\nАрнаудова заяви, че преди дни е подаден сигнал от дъщерята на починалата жена до полицията за това, че автомобилът ѝ е бил противозаконно отнет, а преди това неин познат, с който са били близки приятели, ѝ нанесъл телесни наранявания.\r\n\"Доколко и дали има връзка между снощното убийство и това престъпление, за което вече се води разследване и днес е трябвало да бъде разпитана пред съдия жертвата от тази нощ, тепърва предстои да изясним\", каза още Арнаудова.\r\nЧаст от квартала в района на убийството е отцепен от полиция.\r\n ", "date": "2018.07.27", "title": "Убийството в Благоевград - от упор! Убитата – собственик на заведение!"}
{"url": "https://www.dnes.bg/politika/2018/07/27/na-buzluzdja-goran-bregovich-shte-pee-za-bsp-a-geri-nikol-kaza-ne.383387", "text": "Гери-Никол попари мечтите на младите социалисти, които се надяваха да пее за тях преди големия събор на БСП на Бузлуджа. Нашумялата певица първо прие да участва в събитието в Казанлък тази вечер, но после отказа.\r\nДен преди концерта баща й се обадил в централата на БСП и обяснил, че дъщеря му отказва участие, тъй като от общината във Варна предупредили тийнидола, че ако пее за социалистическата партия, ще я извадят от списъка на участниците в концерта за празника на морската столица, който е на 15 август, пише \"Труд\".\r\nОт \"Позитано\" 20 обясняват, че имат договор с певицата, а хонорарът й бил 3 500 лв. Сумата дори вече била приведена по сметката на Гери-Никол и сега ще се наложи идолът на родните тинейджъри да върне сумата и дори да плати неустойка заради отказа си.\r\r\n                    \r\n                    Гери-Никол трябваше да пее тази вечер заедно с Дара пред представители на леви организации от шест балкански държави на площада в Казанлък. Събитието е част от програмата на традиционния ежегоден събор на социалистите на връх Бузлуджа.\r\nВ концерта ще вземе участие и Мариана Попова. Преди него ще има дискусия на тема \"Младите хора на Балканите: Мисия: Оставаме\". Форумът ще събере и младежи от Словения, Сърбия, Албания, Черна гора и Румъния. В срещата участие ще вземе и червеният лидер Корнелия Нинова.\r\nВ събота Горан Брегович и неговият оркестър ще са гвоздеят в програма на традиционния събор на БСП на Бузлуджа. За да зарадва симпатизантите си с култовия изпълнител столетницата е броила почти 20 000 лв. за хонорара му от държавната субсидия.", "date": "2018.07.27", "title": "На Бузлузджа: Горан Брегович ще пее за БСП, а Гери-Никол каза \"Не\"!"}
{"url": "https://www.dnes.bg/index/2018/07/27/receptata-dnes-tikveniiat-pai-na-alisha-silvyrstoun.383296", "text": ":\r\n450 г пюре от тиква\r\n½ чаша кленов сироп\r\n1 щипка сол\r\n1 супена лъжица канела\r\n1 чаена лъжица настърган джинджифил\r\n½ чаена лъжица карамфил\r\n1 щипка индийско орехче\r\n3 супени лъжици царевично нишесте\r\n300 г тофу\r\n1 готова кора за пай\r\n \r\n:\r\n \r\nЗагрейте фурната на 220 градуса. Пасирайте тиквеното пюре с кленовия сироп или смесете в блендер. Добавете сол. Разбъркайте. Добавете подправките, нишестето и тофу. Разбъркайте добре с лъжица, докато съставките се смесят. \r\n \r\nНамазнете и набрашнете форма за пай. Разстелете в нея кората за пая. Напълнете я равномерно с пълнежа. Печете за около 15-20 минути на силна фурна. След това намалете на 180 градуса и печете още 60 минути. Охладете и сервирайте.\r\n\r\n", "date": "2018.07.27", "title": "Рецептата Dnes: Тиквеният пай на Алиша Силвърстоун"}
{"url": "https://www.dnes.bg/stranata/2018/07/27/v-sotiria-ne-znaeli-za-razvydnika-s-pitbuli-ne-gi-bilo-strah.383388", "text": "Нито една жалба не е постъпвала от съседите на 34-годишния мъж от сливенското с. Сотиря, който беше разкъсан от седемте си кучета вчера. Това каза кметът Димчо Георгиев. Той призна, че до момента не е имало и информация, че имотът всъщност е развъдник за бойни породи.\r\n\"Знаех, че момчето отглежда 2-3 кучета, а не 7-8”, посочи Георгиев.\n\n\r\nТой отбеляза, че не е постъпвал сигнал за регистриране на животновъден обект, съобщи bTV.\r\nСъсед каза, че кучетата не били агресивни – той самият бил влизал в обекта, за да помага на стопанина.\r\nЕдно от кучетата беше застреляно от човек от селото, а останалите в рамките на вчерашния ден бяха хванати и упоени от ветеринари. \r\nБлизките на убития са поискали животните да бъдат евтаназирани.", "date": "2018.07.27", "title": "В Сотиря не знаели за развъдника с питбули, не ги било страх"}
{"url": "https://www.dnes.bg/notifikacii/2018/07/27/sled-pojarite-poroi-i-gradushki-zasipaha-atina.383389", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед пожарът - ново бедствие в Атина. Гръцката столица е под вода, след като беше ударена от порои и градушки. \r\nВластите затвориха пътища в северното предградие Маруси.\n\n\r\nПожарни екипи проверяват дали в десетките залети от водата коли няма хванати в капан хора. Местните се оплакват, че наводнението е предизвикано от непочистени канали и шахти, съобщи Bulgaria ON AIR. \r\nИ докато Атина се бори с новата стихия, опустошителните пожари вече се наричат - най-смъртоносните в в следвоенната история на Европа. \r\nБроят на жертвите продължава да расте и вече достигна 83. Поне 100 души все още са в неизвестност.\r\n ", "date": "2018.07.27", "title": "След пожарите: Порои и градушки засипаха Атина"}
{"url": "https://www.dnes.bg/science/2018/07/27/nebesno-shou-mars-priblijava-zemiata-tia-zakriva-lunata.383391", "text": "Небесно шоу са приготвили планетите тази вечер за любителите на Космоса. В късните часове на петък ще се наблюдава най-продължителното лунно затъмнение за века, а Марс ще се доближи до Земята както не го е правил от повече от 10 години. Луната пък ще е голяма и ярка, явление известно като Кървава луна.\r\nЛунното затъмнение ще започне след 21.00 часа, но максималното закриване на лунния диск от сянката на Земята ще е след 22.30 до 23.00 часа и това ще е най-интересния момент от фазата на лунното затъмнение, пише \"Фокус\".\n\r\nЛуната ще се вижда оранжево-червена, но цветът зависи основно от състоянието на атмосферата на Земята като съдържание на прахови частици, запрашеност, ветрове и други. \r\r\n                    \r\n                    По време на пълното лунно затъмнение, Марс ще бъде най-близо до Земята, което не се е случвало от 2004 година и явлението се нарича опозитивен Марс – тоест Слънцето, Земята и Марс се нареждат почти в една линия. \r\nМарс и Земята ще бъдат от едната страна на Слънцето. Планетата ще свети много силно след 23.00 часа над източния хоризонт.\r\nЛунното затъмнение ще се вижда от България от началото да края. \r\nСлънчевите затъмнения се случват три пъти по-чести от лунните, но те могат да се наблюдават в тесен коридор от земната повърхност от 100-120 километра, а лунните затъмнения се виждат в коридори от над 2000 км. Затова много често хората виждат лунно затъмнение, а не виждат слънчево затъмнение. ", "date": "2018.07.27", "title": "Небесно шоу: Марс приближава Земята, тя закрива Луната"}
{"url": "https://www.dnes.bg/stranata/2018/07/27/prelivashti-iazoviri-reki-otgovorni-ima-sobstvenicite.383390", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОтново видяхме безсилието на човек пред силата на водата и поройните дъждове. Юли месец се превърна в изпитания за редица градове и райони в България. Защо преливат реки и язовири, и как да решим този проблем веднъж и завинаги?\n\n\n\n\n\r\n\"Природата не избира къде да направи съответните поразии върху нашата инфраструктура. Основна роля за овладяване на тези прояви имат общините. Капацитетът на шахтите и отводнителните канали е слаб. Именно общините отговарят тези системи да бъдат почистени. Елементарни неща, но все пак са нужни усилия\", посочи бившият директор на \"Гражданска защита\" Андрей Иванов. \r\n                    \r\n                    \r\nГостът на \"България сутрин\" отбеляза още, че собствениците на тези хидротехнически съоръжения заделят много малък ресурс, за да ги поддържат. \n\r\n\"Това е една от причините поддръжката им да е под всякаква критика. Този проблем не се взима навсякъде сериозно. Все повтаряме държавата, държавата, държавата, а за повечето хидротехнически съоръжения отговаря собственикът им\", обобщи Иванов пред .\r\n ", "date": "2018.07.27", "title": "Преливащи язовири, реки... Отговорни има – собствениците!"}
{"url": "https://www.dnes.bg/notifikacii/2018/07/27/momche-naryga-momche-koi-e-vinoven-za-agresiiata-pri-decata.383393", "text": "\r\n16-годишен тийнейджър беше намушкан с нож от 15-годишно момче. Тежкият инцидент станал заради публикация в интернет.\r\nСъстоянието на раненото момче е много тежко заради прободните рани в областта на врата, корема и ръцете. По-късно в разпространено видео в интернет 15-годишният нападател разказва за случилото се, потвърждавайки действията си.\r\nЗа причините, довели до шокиращата агресия сред учениците, в студиото на  говориха психологът Христо Монов и бившият главен секретар на МВР проф. Николай Радулов. \n\n\n\r\"Разрушаването на системата за сигурност показва, че се разрушава и ценностната система на хората в такава несигурна среда. Това показва, че оттук нататък ще живеем в общество, в което начинът на разрешаване на конфликтите ще е ръгане с нож\", песимистичен бе психологът Христо Монов.\r\nПроф. Николай Радулов обобщи свое наблюдение, че още в училищата носенето на нож \"повдига авторитета на учениците\".\r\n\"Такива оръжия се продават свободно в магазините за оръжия и са общодостъпни. Вероятно е учителите да виждат, но учениците не се и крият, а учителите вече не смеят да направят забележка. Границата между доброто и злото е размита при младите, те дори биха влезли във физическо стълкновение с учителя\", каза още Николай Радулов в \"България сутрин\".\r\nСпоред Христо Монов е нямало да се стигне до там, ако предварително е било работено с нападателя.\r\n\"Тази проява не е просто \"късосъединителна\" реакция. Явно дълго време е живял в обстановка, в която е бил жертва на това, че е дете от смесен брак\", заяви той.\r\nСпециалистът акцентира на липсата на обществени структури, с които да се \"хващат\" такива деца и добави, че ако отсега се етикетира като престъпник, ще бъде лишен от възможността да се поправи.\r\n\"Голяма част от родителите избягват да пускат децата си да играят на улицата, тя е опасно място. За съжаление децата не четат. Играят на компютърни игри, гледат YouTube, а повечето филми са свързани с агресия. Повечето игри също са от военен тип и те претръпват - считат, че да нанесеш щета на някого е нормално\", каза Николай Радулов и добави, че е нужен нов подход и структури, както и промени на системата за ранно разкриване на престъпленията.\r\n ", "date": "2018.07.27", "title": "Момче наръга момче: Кой е виновен за агресията при децата?"}
{"url": "https://www.dnes.bg/notifikacii/2018/07/27/vlastite-za-pojara-v-gyrciia-sledite-vodiat-kym-umishlen-palej.383397", "text": "Гръцките власти не изключват възможността опустошителните пожари в района на столицата Атина да са предизвикани умишлено, съобщава електронното издание на вестник Kathimerini.\r\nВ рамките на пресконференция, заместник-министърът за гражданската защита Никос Тоскас загатна, че разследването допуска умишления палеж като възможна причина за трагедията, която отне живота на най-малко 85 души, пише \"Фокус\".\n\n\n\r\n\"Имаме сериозни индикации за престъпен акт… Много пожари избухнаха за твърде кратко време\", заяви Тоскас, като същевременно допълни, че в Мати – градът, най-силно засегнат от стихията, е намерена \"подозрителна находка\".\rПанос Каменос, министър на отбраната и председател на младшия партньор в коалицията на премиера Алексис Ципрас – \"Независими гърци\", на свой ред заяви, че \"това е престъпление от миналото\".\r\n\"Бреговете на Атина, всички тези имоти, повечето от които – без разрешително, са окупирали крайбрежието без никакви правила\", допълни Каменос.\r\n ", "date": "2018.07.27", "title": "Властите за пожара в Гърция: Следите водят към умишлен палеж"}
{"url": "https://www.dnes.bg/obshtestvo/2018/07/27/pametnik-na-dobrotata-za-diado-dobri-i-chudoto-da-promenim-sebe-si.383394", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Помните ли дядо Добри? Онзи белокос аскет и странник, даряващ добрина и средства в името на вярата. Месеци след кончината на \"Светеца от Байлово\" сдружение \"Азбукари\" и съмишленици започнаха инициатива за събиране на средства в посока изграждане на паметник. \n\n\n \"Паметникът ще бъде посветен на добротата в България, а негов събирателен образ ще бъде дядо Добри. Планираме монументът да бъде около храм-паметника \"Св. Александър Невски\". Разчитаме на подкрепа от СО и Светия синод\", обясни Цветомир Николов от сдружение \"Азбукари\". \r\nГостът поясни, че идеята на инициативата им е да увлекат младите и децата по добродетелите на дядо Добри. \r\r\n                    \r\n                    \"Предстои да се одобри проектът от Министерство на културата. Ние не искаме да правим просто паметник на дядо Добри. Ние искаме да издигнем монумент на добротата, чиито символ да бъде дядо Добри. Без проява на излишно его и шум\", допълни Николов в \"България сутрин\". \n\r\nРепортерът на  Михаела Карабельова се срещна с отец Серафим от Кремиковския манастир, където са започнали да събират истории за чудесата и добрините, които \"Светецът от Байлово\" е извършил. \r\n\"Не събираме само чудеса, а и различни случки и преживявания на други хора с него. Засега имаме съвсем малко истории. Има две стихотворения за дядо Добри. Той показа правилния за българите път с живота си. Той посочи спасението. Трябва да възприемем това, което той казваше и учеше\", отбеляза отец Серафим. \r\nБожият служител подчерта, че не бива да си спомняме дядо Добри само в един ден от годината, тъй като е по-важно да стане чудо като променим себе си, а не да търсим чудото. \r\nЖелаещите да дарят за инициативата на \"Азбукари\" могат да го направят на интернет платформата Helpkarma или чрез превод по банковата им сметка: \n\r\nBG38FINV91501017186935 \n\r\nПърва Инвестиционна Банка", "date": "2018.07.27", "title": "Паметник на добротата: За Дядо Добри и чудото да променим себе си"}
{"url": "https://www.dnes.bg/temida/2018/07/27/myjyt-koito-dyrja-momiche-v-plen-dyrjavata-e-vinovna-ne-me-lekuva.383407", "text": "Мирослав Дяков, 32-годишният мъж, който държа в плен и изтезава 18-годишно момиче почти месец, не се признава за виновен. Той заявил, че държавата няма политика да го лекува.\r\nТой е наркопласьор, има общо 6 осъждания за държане на наркотици, две от тях - с цел разпространение. Присъдите му са 8 месеца лек режим, година и 6 месеца лишаване от свобода, 6 месеца лишаване от свобода при строг режим и др.\r\nИма и 3 неприключили наказателни производства – отново за държане на наркотици.\r\nВчера районният съд в Добрич го остави в ареста. Жертвата му, 18-годишната Виктория, продължава да е в реанимация в болница.\n\r\nМомичето е адекватно и стабилизирано, в съзнание е, но още е в шок от преживяното. По тялото й има множество рани от насилие.\r\r\n                    \r\n                    Виктория е загубила много кръв. На разследващите тя разказала, че кръвоизливите са били от носа и устата и са били предизвикани от удари. Няма вътрешни кръвоизливи, нито счупени кости. \"Видях гнойни рани по лицето ѝ, като гасени от цигара. Имаше рани навсякъде – по главата, по ръцете, по краката\", каза окръжният прокурор Пламен Николов, цитиран от \"24 часа\".\r\nВиктория била закарана в болницата в Добрич стресирана и видимо малтретирана.\r\n\"21 години работя като лекар, такова нещо не съм виждал\", каза д-р Бисер Ботев, зам.-директор на болницата в града.\r\nСпоред него има външни следи от нанесен побой по глезените, ръцете и в областта на лицето.\r\n\"Проблемът при нея не е толкова физически, който ще решим, проблемът е психически, който се лекува дълго и трудно\", добави д-р Ботев.\r\nОт училището, където учи момичето – Професионалната гимназия по ветеринарна медицина, директорката д-р Светла Тодорова заяви, че учи в самостоятелна форма и е в XI клас.\r\nВсичко започнало на 3 юли, когато Виктория отишла в апартамента на Мирослав, който е до кооперативния пазар в Добрич, и не се прибрала.\r\n\"Майка ѝ Атанаска Димитрова дойде на 10 юли в Първо РПУ и заяви, че дъщеря ѝ я няма от седмица\", каза главният инспектор Добромир Пеев, началник на управлението в Добрич.\r\nВ заявителския материал жената посочила Мирослав Дяков като приятел на момичето.\r\nНа 24 юли полицаите претърсили жилището на родителите на Дяков, където са били открити минимални количества наркотични вещества. После е обискиран и неговият дом, там е намерено и момичето в безпомощно състояние, разказа Румяна Арнаудова, говорител на главния прокурор.", "date": "2018.07.27", "title": "Мъжът, който държа момиче в плен: Държавата е виновна - не ме лекува!"}
{"url": "https://www.dnes.bg/rusia/2018/07/27/izvynzemni-brodiat-na-zemiata-pone-spored-50-ot-rusnacite.383392", "text": "Почти половината хора в Русия вярват, че има извънземни. Това сочи проучване на социологическия център ВЦИОМ, пише \"Известия\".\r\nСпоред анкетата, чиито данни цитира РИА Новости, 45 на сто от запитаните са убедени, че съществува извънземен живот. Според 27 на сто пришълците се крият от хората, а 18 процента смятат, че властите съзнателно не информират обществото за тях.\r\n42 на сто от участниците твърдят, че извънземните или не желаят контакти с човечеството, или не съществуват. 13 на сто от анкетираните в Русия нямат мнение по въпроса.\r\nВестникът помества и данни от друго проучване на ВЦИОМ, според които близо 3 на сто от жителите на Русия смятат, че Земята е плоска.", "date": "2018.07.27", "title": "Извънземни бродят на Земята... Поне според 50% от руснаците!"}
{"url": "https://www.dnes.bg/obshtestvo/2018/07/27/dyrjavata-otkaza-lechenie-v-chujbina-na-maika-s-levkemiia.383398", "text": "Млада майка, болна от левкемия, има нужда от помощ, за да се пребори с тежката диагноза.\r\nШанс за живота й дава германска клиника, но държавата отказва да финансира скъпоструващата трансплантация в чужбина.\r\nБолестта взима много от Анастасия Арикова. Отнема й всичко, което я прави щастлива. Левкемията остава дълбока рана и у любимия й.\r\nСлед три месеца чакане Комисията за лечение в чужбина отказва да плати за животоспасяваща трансплантация в Германия. Мотивът - тя може да бъде направена и в България, съобщи Нова тв.\r\nАнастасия разчитала на подкрепа от държавата, сега последната надежда на Анастасия остават хората.\r\nАпел за помощ семейството отправя и от социалната мрежа - на него откликват мнозина. Анастасия е трогната от съпричастността, която проявяват към нея десетки български творци.\r\r\n                    \r\n                    Те даряват своите картини, гоблени, ръчно изработени вещи и бижута, за да помогнат на младата майка.\r\nДетската стая на детето й едва побира всички произведения на изкуството, които ще бъдат дарени на благотворителния базар в полза на Анастасия. Онлайн базарът ще се проведе в следващите три дни, а мястото е .\r\n ", "date": "2018.07.27", "title": "Държавата отказа лечение в чужбина на майка с левкемия "}
{"url": "https://www.dnes.bg/notifikacii/2018/07/27/popeto-se-vyrna-v-spartak-niama-da-ostane-v-rubin.383399", "text": "Tреньорът на Рубин Казан Курбан Бердиев сподели, че ръководството на отбора е направило всичко възможно, за да задържи Ивелин Попов в състава си.\r\nБългарският национал игра за казанци като преотстъпен от Спартак Москва през пролетта, като записа 4 гола и 1 асистенция в девет мача.\r\n\"Трудно е да се замени интелектуално силен футболист. Затова и е невъзможно да заменим Попов, както беше и невъзможно да го вземем. Предлагахме му добри условия, но той отказа\", коментира Бердиев.\r\n30-годишният Попов се завърна в Спартак в началото на месеца, а по-рано през седмицата заяви, че остава в състава на столичани, с които има договор за още един сезон.\r\n ", "date": "2018.07.27", "title": "Попето се върна в Спартак, няма да остане в Рубин "}
{"url": "https://www.dnes.bg/notifikacii/2018/07/27/kndr-vyrna-ostankite-na-55-us-voenni-ot-koreiskata-voina.383404", "text": "\n\r\nКомандването на силите на ООН в Южна Корея обяви днес, че КНДР е върнала останките на 55 американски войници, убити в Корейската война (1950-1953), предаде Асошиейтед прес.\r\nОстанките ще бъдат почетени на церемония във военна база в Южна Корея следващата сряда.\r\nСамолет С-17 на военновъздушните сили на САЩ пристигна в сряда в град Уонсан в Северна Корея, за да натовари останките на войниците. Предаването им е в изпълнение на поетото от Ким Чен-ун обещание към президента Доналд Тръмп на срещата им през юни.\r\nБелият дом съобщи, че самолетът с останките на войниците е излетял от Уонсан, предаде ДПА.\r\n\"След толкова много години, това ще бъде прекрасен момент за толкова много семейства. Благодаря на Ким Чен Ин\", написа президентът Тръмп в Twitter.\r\n/БТА/", "date": "2018.07.27", "title": "КНДР върна останките на 55 US военни от Корейската война"}
{"url": "https://www.dnes.bg/notifikacii/2018/07/27/shofior-zagina-v-pojarite-v-kaliforniia-ima-raneni.383419", "text": "Шофьор на булдозер е загинал, а трима пожарникари са ранени при горския пожар в Северна Калифорния, предаде Асошиейтед прес.\r\nГоворителят на калифорнийската противопожарна служба Скот Маклиън съобщи, че тялото на шофьора е било намерено късно снощи и разказа, че огънят \"помита всичко по пътя си\".\n\r\nПламъците изгориха десетки къщи в окръг Шаста и достигнаха западната част на град Рединг с население от около 92 000 души, които бяха предупредени да се евакуират.\r\nСпоред Маклиън ситуацията в Рединг е хаотична, тъй като жителите му не са имали готовност за евакуация, отбелязва АП.\r\n(БТА)", "date": "2018.07.27", "title": "Шофьор загина в пожарите в Калифорния, има ранени "}
{"url": "https://www.dnes.bg/sport/2018/07/27/nasilnikyt-na-gimnastichki-se-oplaka-ot-tormoz-v-zatvora.383437", "text": "Бившият лекар на американския национален отбор по спортна гимнастика д-р Лари Насар се оплака, че е бил изнасилен в затвора.\r\n54-годишният медик излежава присъда \"до 175 години\" заради сексуални злоупотреби с десетки спортисти по време на дългата си кариера.\r\nПо време на процеса над 160 гимнастички разкриха, че Насар ги е склонявал да правят секс с него, като се е оправдавал с медицинска необходимост. Сред тях бяха и олимпийските шампионки Макайла Мароуни, Али Райсман, Джордин Уийбър, Габи Дъглас и Симон Байлс.\r\nАдвокатите на доктора поискаха той да бъде преместен в друг затвор заради собствената му сигурност, но все още не е ясно дали молбата им ще бъде удовлетворена.\r\r\n                    \r\n                    Междувременно знаменитият треньор по плуване Боб Боумън се извини за подобна постъпка спрямо своя бивша възпитаничка. Специалистът, който беше в основата на успехите на Майкъл Фелпс, пращал съобщения с “неподходящо съдържание” на бившата американска националка Каролин Бъркъл.\r\n“Наистина съжалявам за постъпката си, но в случая просто става въпрос за неподходяща комуникация”, заяви Боумън.", "date": "2018.07.27", "title": "Насилникът на гимнастички се оплака от тормоз в затвора"}
{"url": "https://www.dnes.bg/eu/2018/07/27/orban-ako-upravliavah-kato-merkel-shtiaha-da-me-izgoniat.383425", "text": "Министър-председателят на Унгария Виктор Орбан отново отправи остри критики към канцлера на ФРГ Ангела Меркел и политиката й към бежанците, отбелязва Bild .\r\n\"Ако бежанската ми политика бе като тази на вашия канцлер, хората щяха да ме изгонят от поста още на същия ден\", заяви Орбан за германското издание.\r\nУнгарският премиер многократно се възпротиви на всяка намеса от Брюксел или Берлин по въпросите на миграцията. \r\n\"Имиграционната политика не е обща задача на ЕС. Това е национален въпрос на всяка отделна държава-членка. От 2015 г. се правят опити да се направи това съвместна задача – неуспешни\", подчерта Орбан, цитиран от \"Фокус\".\r\r\n                    \r\n                    Съгласно думите му, границите на Европейския съюз трябва да бъдат затворени без изключение, \"никой не трябва да бъде вкарван или да се оставя да влиза\".\r\nОрбан бе категоричен: \"Всеки спасен трябва да се върне в Африка\".\r\nЗа мигрантската криза Орбан обвини европейските политици, които \"насърчават мигрантите и създават у тях впечатлението, че си струва да тръгнат\".\r\nУнгарският премиер е яростен критик на бежанската политиката на Меркел, след като през септември 2015 г. канцлерът на ФРГ допусна голям брой мигранти в Германия без да бъдат подложени на засилени проверки.\r\nНа свой ред Меркел многократно критикува унгарското правителство в тежкия спор за солидарното разпределение на бежанците в ЕС.\r\nСпоред решенията от 2015 г. на ЕС относно разпределянето на 120 000 лица, търсещи убежище в държавите-членки на ЕС, Унгария трябва да приеме 1300 души. Будапеща обаче отказва категорично да изпълни ангажимента си.", "date": "2018.07.27", "title": "Орбан: Ако управлявах като Меркел, щяха да ме изгонят!"}
{"url": "https://www.dnes.bg/akoshtete-vqrvaite/2018/07/27/zodiakalnite-znaci-koito-ceniat-malkite-neshta-v-jivota.383443", "text": "\r\n \r\nТе обичат лукса и някои материални придобивки, но повече ценят отношенията си с хората, жестовете, постъпките и обръщат внимание на малките неща, които другите правят за тях. Това им помага да имат положителна нагласа и да не оставят лошите мисли да ги завладеят. Реалисти са, но именно милите жестове и простичките неща ги радват и им дават сили да продължават напред.\r\n \r\n\r\n\r\n \r\nЖивеят в настоящето и не изпускат малките радости от живота. Ценят моментите с близки и приятели и това са сред нещата, които придават най-голям смисъл на живота им. Може да се заредят с енергия и щастие само от 30-минутна разходка с добър приятел в парка. Позитивни са, гледат през розови очила и могат да извлекат най-доброто и от лошите неща.\r\n \r\n", "date": "2018.07.27", "title": "Зодиакалните знаци, които ценят малките неща в живота"}
{"url": "https://www.dnes.bg/stranata/2018/07/27/symneniia-za-chuma-pri-jivotnite-i-v-blagoevgradsko.383451", "text": "Два животновъдни обекта в Благоевградска област са под временна забрана за излизане и паша на овцете заради съмнения за чума по дребните преживни животни. Мярката е по-скоро превантивна, заяви пред БНР д-р Атанас Григоров, началник на отдел \"Здравеопазване на животните\" от Областната дирекция на Българската агенция по безопасност на храните.\r\n\"При най-малки съмнения веднага взимаме проби, изпращаме в централната лаборатория. Правим принудителните мерки - възбрана на животновъдния обект, да не излизат на паша, докато не излязат резултатите. Имаме такива забрани, но това са превантивни мерки. В момента са на две места - до с. Места, с. Филипово има един обект, където сме пратили проби, и в Мусомище - Гоце Делчев, където също сме изпратили проби и чакаме резултат\", поясни д-р Григоров.\r\nВ момента се изпълнява държавната профилактична програма и това благоприятства ранното откриване на чумата по овцете и козите.", "date": "2018.07.27", "title": "Съмнения за чума при животните и в Благоевградско"}
{"url": "https://www.dnes.bg/politika/2018/07/27/bsp-i-geri-nikol-edna-falshiva-novina-rushashta-reputaciiata-i.383442", "text": "\r\n\r\nГери-Никол отрече, че е планирала д апее за БСП в навечерието на големия събор на социалистите на Бузлуджа този уикенд.\r\nНовината за планираната изява на тийнидола се появи в средата на седмицата, а днес бе съобщено, че тя е отказала след натиск от кмета на Варна Иван Портних. Според публикациите той я предупредил, че ще я лиши от изява за празника на морскат астолица, ако приеме участието при социалистите. \r\n                    \r\n                    \r\nИзпълнителката на \"Направо ги убивам\" обаче обяви тази информация за фалшива новина и пусна официално изявление във Facebook, в което отрече всичко.\n\n\r\n\"От няколко дни с учудване забелязвам, че в няколко публично известни медии забъркват името ми във фалшиви новини. Вероятно въпросните медии не си дават сметка за вредите, които нанасят върху моята репутация\", негодува изпълнителката. \n\r\nМладата певица отхвърли и твърдението, че отказва поканата на БСП заради кмета на Варна. \n\r\n\"Бих искала да уточня, че не познавам лично г-н Портних, нито някога съм общувала с него. Надявам се името ми повече да не бъде замесвано в манипулативни материали\",пише певицата. \n\r\nИ завършва публичното си изявление: \"За пореден път моето име се използва, за да се предизвика сензация, чрез разпространение на фалшиви новини\".\n\r\n ", "date": "2018.07.27", "title": "БСП и Гери-Никол! Една фалшива новина, рушаща репутацията й?"}
{"url": "https://www.dnes.bg/sofia/2018/07/27/drama-v-mladost-myj-iznasili-momiche-poznavali-se.383435", "text": "Задържаха мъж, изнасилил и блудствал с 14-годишно момиче в столичния квартал \"Младост\". \r\nПод ръководството и надзора на Софийска районна прокуратура е образувано и се води досъдебно производство за това, че на 25.07.2018 г., около 08:00 часа, в гр. София, ж.к. \"Младост\", в апартамент, Р. Петров се съвкупил с 14-годишно момиче, като употребил за това сила; след което извършил блудствени действия спрямо същото лице, отново чрез употреба на сила, съобщиха от държавното обвинение, съобщи \"Труд\".\r\nМъжът и момичето се познавали, тъй като задържаният е имал интимна връзка с майката на детето. В деня на извършване на престъплението жената е уведомила Петров, че е бременна и очаква дете от него.\r\r\n                    \r\n                    Задържаният не е осъждан, спрямо него има налагано административно наказание \"глоба\".\r\nПредвид високата обществена опасност на деянието и извършителя, наблюдаващият прокурор е постановил задържането на Петров за срок до 72 часа, като е разпоредено привеждането му в сградата на СРС на 28.07.2018 г. – за разглеждане на искане за вземане спрямо него на мярка за неотклонение \"Задържане под стража\".", "date": "2018.07.27", "title": "Драма в \"Младост\": Мъж изнасили момиче, познавали се"}
{"url": "https://www.dnes.bg/politika/2018/07/27/vakancuvaneto-zapochva-cial-mesec-pochivka-za-deputatite.383438", "text": "Последният звънец за депутатите за тази пленарна сесия удари днес. \r\nТе ще се върнат на работа чак в началото на септември. \n\n Според правилника за дейността си парламентът е във ваканция от 1 до 31 август и новата сесия следва да започне в първата сряда на септември, т.е. на 5 септември тази година.\r\nНародните избраници обаче вчера решиха, че ще се съберат извънредно на 4 септември, вторник, от 13.00 часа. Това не означава, че ще през първата седмица на  септември ще заседават повече от трите дни, в които заседават, защото няма да ходят на работа на 7 септември – петък, а пък 6 е официален почивен ден за всички. \r\r\n                    \r\n                    А днес на изпроводяк майките на деца с увреждания, който от седмици вече  протестират пред парламента им подаряваха пояси и плажни топки.\r\n\"За вас море, за децата ни мор\". \"Ето ги нашите бали, а вие си почивате на остров Бали!!!\".\"Приятно ваканцуване\", пожелаха им те.\r\n\"На депутатите пожелаваме приятно ваканцуване, а ние оставаме тук на палатков лагер с бали сено, защото нали ние винаги сме в нищото\", обяви Вера Иванова, една от протестиращите.", "date": "2018.07.27", "title": "Ваканцуването започва: Цял месец почивка за депутатите!"}
{"url": "https://www.dnes.bg/obrazovanie/2018/07/27/britanskite-uchilishta-reptyn-podpisaha-sporazumenie-za-sytrudnichestvo-s-vm-finans-grup.383467", "text": "Една от най-престижните образователни институции в международен план - \"Рептън\" (Repton International Schools Ltd – RISL) обяви подписването на споразумение за сътрудничество с икономическата група ВМ Финанс Груп. Споразумението обхваща България и съседните балкански страни (с изключение на Румъния). Подписването на споразумението ще доведе до основаването на \"Рептън София\", Британското училище в България (Repton Sofia, the British School of Bulgaria). \n\r\n\"Рептън София\", Британското училище в България, ще бъде първото училище в България, което ще предложи пълен английски национален учебен план и ще обслужва приблизително 700 ученици от 3-годишна възраст (детска градина) до 18 години (година 13). Училището се очаква да отвори врати през септември 2021 г. В първата фаза на строителството ще бъдат изградени зали за изкуства, вътрешни и външни спортни площадки, аудиториум, собствена библиотека, лаборатории и кабинети за чуждоезиково обучение и подготовка за изпити, предлагащи условия за академично, културно и спортно превъзходство.\r\r\n                    \r\n                    Във втората фаза на проекта се планира изграждането на общежитие към училището (boarding house) за седмичен и пълен пансион, в което учениците ще могат не само да учат, но и да живеят. Това ще бъде единственото пансионно училище в България и региона. \"Рептън София\", Британското училище в България, ще се разгърне на площ от 22 000 кв.м. и ще отговаря на стандартите на училищата \"Рептън\". Комплексът ще бъде обгърнат от парково озеленяване.\r\nТони Пури, главен изпълнителен директор на международните училища \"Рептън\", коментира: \"Изключително развълнувани сме от подписването на споразумение с ВМ Финанс Груп, които имат солиден опит, обхващащ редица бизнеси. Международната експертиза на \"Рептън\" заедно с финансовата сила на ВМ Финанс Груп и отличното познаване на местния пазар са сред необходимите предпоставки за утвърждаването на \"Рептън София\", Британското училище в България като водещо училище в региона.\"\n\r\nАлександра Мирчева, член на Съвета на Директорите във ВМ Финанс Груп, добави: \"За нас е удоволствие да обявим подписването на партньорство с училищата \"Рептън\". Дългосрочна цел на нашата организация е успешното продължение на вече изградените компетенции и добри практики в сферата на образованието, чрез изграждане на учебно заведение с традиции в предоставянето на първокласно образование. Откриването на високо авторитетно Британско училище в България ще предостави на учениците достъп до образование на световно ниво, отговарящо на високите академични стандарти, които \"Рептън\" задава в своята програма.\"\r\nВМ Финанс Груп е икономическа група, която оперира в сферата на дистрибуция, продажба и маркетинг на бързо-оборотни потребителски стоки, логистични услуги в България и Румъния, издателска и печатна дейност, реклама, ранно детско образование, недвижими имоти, оператор на ваучери. ВМ Финанс Груп е в джойнт венчър партньорства с френската компания „Идънред“ - световнен лидер в предплатените корпоративни услуги и немската компания „Гебр. Хайнеман“ - един от лидерите на международния травъл ритейл пазар. \n\r\n\"Рептън\" е едно от най-старите независими училища във Великобритания, основано през 1557 г. в графство Дарбишър, Централна Англия. Към момента има вече три успешни училища в Обединените арабски емирства (ОАЕ), както и други сътрудничества в Китай, Сингапур, Индия и Египет. Сътрудничеството с ВМ Финанс Груп отбелязва появата на първото международно училище \"Рептън\" в Европа.\r\n ", "date": "2018.07.27", "title": "Британските училища \"Рептън\" подписаха споразумение за сътрудничество с ВМ Финанс Груп"}
