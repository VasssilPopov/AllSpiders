{"url": "https://www.dnes.bg/balkani/2018/09/15/pyrvi-polet-na-eyr-albaniia-samoletyt-izletia-za-istanbul.387941", "text": "Албанската национална авиокомпания \"Еър Албания\", която бе основана в партньорство с турската компания Turkish Enterprise, осъществи първия си полет по линията Тирана - Истанбул, предава БТА.\r\nПървите пасажери, които излетяха от международното летище \"Майка Тереза“ в албанската столица към турския град, са 80 местни студенти. \r\nНа изпращането присъстваха албанският министър-председател Еди Рама, турският посланик в Тирана Мурат Ахмет Йорюк, многобройни министри и други представители на местните власти.\r\nЕди Рама изрази задоволство от факта, че с първия полет до Истанбул са заминали някои от най-добрите студенти.\r\n\"Това е символичен полет. Ще имаме и други такива този месец“, каза премиерът на Албания.\r\nНовосъздадената авиокомпания бе тържествено открита на церемония в Тирана в петък вечерта. „Еър Албания“ ще извършва, както пътнически, така и товарни полети", "date": "2018.09.15", "title": "Първи полет на \"Еър Албания\", самолетът излетя за Истанбул"}
{"url": "https://www.dnes.bg/notifikacii/2018/09/15/manghut-vze-13-jertvi-vyv-filipinite.387934", "text": "Най-малко 13 души загинаха в свлачища и наводнения, причинени от тайфуна Мангхут, който бушува в продължение на 20 часа в северната част на Филипините преди да продължи към Южен Китай, предаде БТА като се позова на ДПА.\n\r\nВъзможно е броят на жертвите да нарасне допълнително, тъй като спасителните екипи не са стигнали до всички засегнати райони.\n\r\nСред загиналите има 13-годишно дете, двегодишно дете и 8-месечно бебе.\n\r\nНад 4,4 милиона души останаха без електричество, след като тайфунът събори електропроводи и комуникационни линии, а над 151 000 души бяха принудени да се евакуират.\n\r\nНай-малко 28 шосета и мостове са затворени за движение заради свлачища, наводнения, паднали дървета или съборени улични стълбове. Анулирани са най-малко 182 вътрешни и международни полети.\n                \n                \r\nТайфунът Мангхут отслабна над северните Филипини и се очаква да се насочи извън филипинската територия тази вечер. \n\r\nСкоростта на постоянните ветрове спадна до 170 км/ч, с пориви достигащи 260 км/ч. Това беше най-силният тайфун, засегнал Филипините тази година.\n\r\nВъпреки че отслабна, тайфунът развихри югозападните мусони, които носят силни ветрове и проливни дъждове в други части на архипелага, съобщи метеорологичната служба. \n\r\nМангхут се движи на запад с 25 км/ч, насочвайки се към Южен Китай.", "date": "2018.09.15", "title": "\"Мангхут\" взе 13 жертви във Филипините"}
{"url": "https://www.dnes.bg/politika/2018/09/15/na-balkanite-sme-prejiveli-konflikti-no-pak-jiveem-zaedno.387935", "text": "\"Силата на един народ е в паметта за неговата история. Тук, на Балканите, сме преживели доста конфликти, но сме научили най-важното - как да живеем заедно, как да уважаваме миналото си и да го предаваме на идните поколения. Едновременно с това сме отправили поглед към бъдещето и си подаваме ръце в името на децата ни\". С тези думи в двора на българската православна църква \"Св. Вмчк Георги\" в Одрин вицепрезидентът Илияна Йотова се обърна към събралите се да отбележат два знакови юбилея Българското читалище \"Просвета\" към църквата \"Св. Георги\" чества 10 години от създаването си, а българската православна църква \"Св. св. Константин и Елена\" отбелязва 10 години от възстановяването си, съобщи прессекретариатът на президентството.\n                    \n                    \n                \r\n\"Да построиш духовен храм, където се стича мало и голямо, за да се просвещава и да пази традициите - това е пример за родолюбиво дело\", заяви вицепрезидентът и поднесе своите благодарности за дейността на фамилията Чъкърък, която поддържа българския дух жив. Илияна Йотова специално поздрави за създаването на първия клон на читалище извън границите на България инициативния комитет. Ден по-рано вицепрезидентът присъства на отбелязването на юбилея в читалище \"Просвета - 1870\" в Свиленград.\n\r\n\"Когато има мир и добросъседство, всичко се постига\", отбеляза вицепрезидентът. По думите й хората от двете страни на границата доказват, че могат да имат успешни съвместни проекти за доброто на всички.\n\r\n\"Убедена съм, че всеки проблем може да бъде решен, когато има диалог и активна работа\", подчерта Илияна Йотова. \"Тук в дълг са институциите от двете страни на границата. Все още стои въпросът с обезщетенията на тракийските бежанци. Но съм сигурна, че съвместната българо-турска комисия скоро ще заработи активно, за да се постигне справедливост и решения, които не ощетяват никого. Да следваме благородния и мъдър завет на дедите ни тракийци: Не забравяйте, но не отмъщавайте\", заяви вицепрезидентът.\n\r\nПриветствието си Илияна Йотова завърши със словата на отец Чъкърък: \"Най-важното е да работим заедно и който на какъвто език иска, на такъв да се моли. Молитвата звучи по един и същи начин\".\n\r\nВ двора на църквата Илияна Йотова и кметът на Одрин Гюнай Йоздемир засадиха дърво - дар от Балчишката църква, осигурено от Съюза на народните читалища в България. Представителите на българските и турските официални власти прерязаха лентата на новосъздадената мултифункционална сграда на читалището.\n\r\nТържеството бе последвано от \"Тракийска среща\" и шествие на български и турски фолклорни състави. С фолклорен концерт с участието на ансамбли от Самоков, Любимец, Елхово, Харманли и Одрин бе отбелязана 10-годишнината от възстановяването на българската православна църква \"Св. св. Константин и Елена\".\n\r\nВ Академия по изкуствата \"Сезай Ърмак\" вицепрезидентът разговаря с деца и родители от неделния курс по български език в град Одрин и с представители на изселническите дружества в Турция. Те изразиха благодарност, че за първи път български вицепрезидент е поискал среща с тях.\n\r\nПо-рано Илияна Йотова проведе срещи с представители на регионалните и местните власти в Република Турция, на които бяха обсъдени въпроси от двустранен характер, както и по-глобални теми като мигрантската криза. При разговорите си вицепрезидентът настоя за възстановяване работата на съвместната българо-турска комисия по нерешените въпроси. Фиали от Рогозенското съкровище Илияна Йотова подари на областния управител Гюнай Йоздемир и кмета на Одрин Реджеп Гюркан.", "date": "2018.09.15", "title": "На Балканите сме преживели конфликти, но пак живеем заедно"}
{"url": "https://www.dnes.bg/obshtestvo/2018/09/15/koi-kriv-koi-prav-shofior-bil-nabeden-ne-bil-udarial-jena.387936", "text": "За първи път версията на шофьора, обвинен, че е удрял жена от друга кола на пътя. Преди десет дни той е разпитван в полицията за скандала със засечен автомобил, който съпровождал линейка в Пловдив. \n\n\nПо молба на Марин разказът му е по телефона, а не пред камера. Обясни, че скоро се е върнал от Англия и ако се покаже - нямало да може да си намери работа. Той признава, че се е стигнало само до обиди на пътя.\n\r\nЗа инцидента дъщерята на потърпевшата сподели първо във Facebook. Всичко се случва на 5 септември, когато тя кара зад линейка, която транспортира мъжът й – с инсулт от Велинград до Пловдив.\n\r\n\"Той минава от ляво, запушва ме и аз виждам, че изскача.. аз свалям стъклото, за да му обясня, че съпровождам линейката. Този човек влиза и ми крещи в лицето и ми забива един тук от дясната страна\", обясни жената.\n                    \n                    \n                \r\nВ спора се намесва и съпругът на жената. А версията на шофьора е коренно различна.\n\r\n\"Те си смениха версиите 7 пъти вече. Аз изобщо не съм се приближавам на по- малко от 2 метра от тях. Госпожата ме засече на светофара аз карам възрастна жена с малко дете, при което аз натиснах спирачките за да мога да спра и се забиват и двамата в предните седалки\", обясни обвиненият шофьор.  \n\r\n\"Ако се срещнем и видите как изглеждам ще видите, че ако ударя на тази жена един юмрук тя едва ли ще може да крещи след това...  Аз слязох да я питам какво става, че карах малко дете. Тя два пъти ме засече....разбирате ли?\", обясни пред Нова тв Марин.\n\r\nДвамата се срещат в районното в Пловдив.\n\r\n\"Той ме вижда и вика: Ама аз тебе не съм те удрял ма и полицаите ни сложиха на голямо разстояние\", твърди жената.\n\r\nШофьорът обаче обяснява, че случката не е вярно представена.\n\r\nВ момента все още се води предварителна проверка в полицията в Пловдив.", "date": "2018.09.15", "title": "Кой крив, кой прав… шофьор бил набеден,  не бил ударял жена"}
{"url": "https://www.dnes.bg/obshtestvo/2018/09/15/zashto-oshte-se-vdigat-pametnici-na-partiini-velichiia-ot-bkp.387920", "text": "\"Предвид факта, че Пенчо Кубадински е исторически свързан с дейността на БКП в качеството му на ръководен деец на партията, поставянето на негов паметник противоречи на чл. 3, ал. 1 от Закона за обявяване на комунистическия режим в България за престъпен\", пише в решението на Общинския съвет на разградската община Лозница. \n\n Така съветниците отмениха предишно свое решение - за откриване на паметник на дългогодишния член на ЦК на БКП. Но завъртането на 180 градуса не е най-интересното в тази история. По-значимо е позоваването на приетия през 2000 година Закон за обявяване на комунистическия режим в България за престъпен. Според този закон, комунистическият режим от 9 септември 1944 до 10 ноември 1989 година е престъпен, а Българската комунистическа партия е престъпна организация, която в дейността си е била насочена \"към потъпкване на човешките права и демократичната система\".\n                    \n                    \n                \r\nСамо преди три месеца Административният съд в Пазарджик образува дело по жалбата на „Демократична България“ срещу решение на Общинския съвет във Велинград за изграждане на паметна плоча на Атанас Семерджиев, началник на Генералния щаб на Българската народна армия в годините, когато българската войска участва в потушаването на Пражката пролет и на бунтовете на българските турци срещу насилствената смяна на имената по време на т.нар. Възродителен процес. Делото се позовава на същия закон и спира временно изграждането на меморила. Тези два сюжета обаче са изключение. Много повече са случаите, в които местните власти предпочитат да забравят за съществуването на този закон, пише .\n\r\n\r\nЦитираният закон е съвсем кратък. Той казва, че БКП идва на власт „с помощта на чужда сила, обявила война на България“ и носи отговорност за управлението на България във времето до 10 ноември 1989 година, „довело страната до национална катастрофа\". Законът казва също така, че „ръководствата и ръководните дейци\" са отговорни за редица престъпления, сред които са изредени „съзнателното нарушаване на основните човешки права и свободи\", т.нар. Народен съд, упадъкът на държавата, отмяната на правото на собственост, „провеждането на непрекъснат терор срещу несъгласните\" и т.н. В десетина точки са изредени престъпленията срещу правата на личността, като въз основа на всичко това законът обявява БКП и нейния режим за престъпни. Толкова. Въпросният закон не казва в прав текст, че е забранено да се поставят паметници на комунистически лидери или да се продават чаени чаши с лика на Тодор Живков. Но казва ясно, че тези хора и техният режим са престъпни.\n\r\nТова обаче не е достатъчно за мнозинството представители на местната власт из цяла България, които организират чествания на свои земляци от върхушката на БКП или пък поставят портрети на видни комунистически дейци, паметни плочи, цели паметници дори. Това е част от същността на Българската социалистическа партия, която все още брои конгресите си заедно с тези на БКП. Но в решенията на общинските съвети на Лозница и Велинград - съответно за Кубадински и Семерджиев, участват единодушно съветниците от ГЕРБ и ДПС. Едната партия се възприема като дясна антикомунистическа алтернатива на БСП, а другата се роди от съпротивата на българските турци срещу комунистическия режим. Днес техни активисти издигат паметници на комунистически дейци и очевидно не виждат никакъв проблем в това.\n\r\nДнес паметникът на Пенчо Кубадински е ограден от полицейска лента, но това не попречи на местния актив на БСП да организира откриване. Общинският съвет може и да отмени решението си, но паметникът е факт. В разгара на този сюжет много хора с изненада научиха, че в Златица отдавна има паметник на Вълко Червенков - комунистически лидер на България по времето на Сталин. И не само това - в деня на Съединението общинското ръководство в Златица заедно с активисти на БСП честват едновременно и официалния празник, и рождението на комунистическия вожд. „Вълко Червенков е човек, отдал живота си на мечтата да живеем в една икономически силна и политически смела страна“, е цитиран да казва депутатът от БСП Лало Кирилов. В този случай и общински служители, и народен представител без да им мигне окото нарушават Закона за обявявяне на комуническия режим за престъпен. И понеже нищо не следва, тези случаи ще продължават.\n\r\nА всичко започна само година след приемането на закона. На 7 септември 2001 година в Правец бе открит паметник на Тодор Живков - в присъствието на бъдещия президент Георги Първанов и на бъдещия премиер Бойко Борисов. Не се намери областен управител, който да атакува това общинско решение в съда. Не се намери и достатъчно политическа воля за реакция. После страната бе залята от сергии със сувенири с лика на Тодор Живков, селски кметове изтупаха праха от старите портрети и отново ги окачиха в кабинетите си, а през 2012 година на входа на Несебър „грейна“ билборд по повод рождения ден на комунистическия лидер - портретна снимка и надпис „Тодор Живков - дългогодишен ръководител на МАЙКА БЪЛГАРИЯ“. И тогава не се намери кмет, който да реагира и да приложи закона. Не се намери и областен управител. Не се намери и политическа воля за реакция. Така България си живее с един закон, който никой не спазва. И който си остава самотна и единствена стъпка по пътя на неизвършената декомунизация.\r\n", "date": "2018.09.15", "title": "Защо още се вдигат паметници на партийни величия от БКП? "}
{"url": "https://www.dnes.bg/notifikacii/2018/09/15/bravo-na-graciite-ni-grabnaha-bronzov-medal.387937", "text": "Българският ансамбъл спечели бронзов медал в многобоя на 36-о световно първенство по художествена гимнастика в София. Българките освен отличието взимат и квота за летните олимпийски игри в Токио 2020.\n\r\nСимона Дянкова, Елена Бинева, Лаура Траатс, Мадлен Радуканова и Стефани Кирякова събраха сбор от 42.050 точки, след като получиха оценки 19.700 на пет обръча и 22.350 на три топки и две въжета, съобщи БТА.\n\r\nПред погледа на министъра на спорта Красен Кралев българките изиграха много добре композицията си с три топки и две въжета. Възпитаничките на Весела Димитрова имаха две неточности в съчетанието и бяха оценени с 22.350 точки. От щаба на България веднага подадоха контестация, която обаче беше отхвърлена от апелативното жури на съдийския апарат.\n                \n                \r\nПри второто си излизане на килима грациите допуснаха грешки, включително и излизане на обръч извън терена, заради които получиха 19.700 точки. \n\r\nБългарските гимнастички показаха и красиви нови трика за двете композиции, но не успяха да издържат на напрежението пред пълните трибуни на \"Арена Армеец\".\n\r\nНационалките се класират и за двата финала в утрешния последен ден на шампионата.\n\r\nРуският ансамбъл защити световната си титла в многобоя. Мария Кравцова, Евгения Леванова, Ксения Полякова, Анастасия Шишмакова, Анастасия Татарева и Мария Толкачева събраха сбор от 46.300 точки. Руските грации изиграха без грешки и двете си композиции и получиха оценки 23.250 на пет обръча и 23.050 на три топки и две въжета. \n\r\nЩабът на руския тим дори подаде контестация за оценката на обръчи, която беше уважена. Трудността им с тяло беше повишена от 6.2 на 6.5, което промени оценката им на 23.250 точки.\n\r\nСреброто спечели отборът на Италия. Италианките изиграха с една малка неточности съчетанието си с пет обръча и получиха оценка от 22.775 точки. С три топки и две въжета ансамбълът на Италия беше оценен с 22.050 също след чудесно изиграване и събра сбор от 44.825 точки.\n\r\nТова е второ световното първенство за българския ансамбъл в този състав. Миналата година в Пезаро (Италия) България спечели сребърните медали в многобоя. ", "date": "2018.09.15", "title": "Браво на грациите ни, грабнаха бронзов медал! "}
{"url": "https://www.dnes.bg/world/2018/09/15/viarvasht-mafiot-ne-te-ne-jiviiat-po-hristiianski.387938", "text": "Мафиотите не живеят съгласно християнските норми, заяви папа Франциск по време на посещение в Палермо, където почете паметта на свещеника Джузепе Пулизи, убит от сицилианската мафия преди 25 години, предаде БТА като цитира Франс прес.\n\r\n\"Не може да вярвате в Бог и да бъдете мафиот. Който е мафиот, не живее по християнски, защото с живота си богохулства срещу името на Бог-любов\", заяви папата по време на проповед на открито в квартал на пристанище Палермо. \n\r\n\"Днес имаме нужда от мъже и жени на любовта, не на честта, които служат на другите, а не злоупотребяват. Имаме нужда да вървим напред заедно, а не да се стремим към власт\", добави папа Франциск.\n\r\n\"Мафиотското мото е \"ти не знаеш кой съм аз\", християнското е \"имам нужда от теб\". Мафиотската заплаха е \"ще ми платиш\", християнската молитва е \"Господи, помогни ми да обичам\". Затова казвам на мафиотите: Променете се! \n                    \n                    \n                \r\nСпрете да мислите за себе си и за парите си, покайте се!\", подчерта папата.\n\r\n\"Погребалният саван няма джобове. Не можете да ги вземете (материалните придобивки) с вас\", добави папа Франциск, цитиран от Асошиейтед прес. \n\r\n\"Давате живот на другите, не го отнемате. Не може да вярвате в Бог и да мразите брата си, да отнемате живот с омраза\", подчерта той.\n\r\nВ Палермо босовете на мафията упражняват властта си често само като се разходят из квартала. Много предприятия плащат на Коза ностра, за да могат да работят, отбелязва АП.\n\r\nПапата използва проповедта си и за да порицае популизма. \"Единственият възможен популизъм, \"християнски популизъм\", е да служите на хората, без да се оплаквате, да обвинявате и да предизвиквате полемика\", заяви той, визирайки възхода на популистките движения в цяла Европа, включително в Италия, отбелязва АФП.\n\r\nДнешната литургия беше посветена на свещеника Джузепе Пулизи, кръстен \"първият мъченик на Коза ностра\". Той беше застрелян по заповед на тази мафия на 15 септември 1993 г., на 56-годишна възраст. Свещеникът, наричан от всички \"Пино\", се опитваше да откъсне младежите от влиянието на мафиотите и наркотиците, което разгневило местните \"кръстници\".\n\r\nДон Пино \"не живееше, за да се самоизтъква, не отправяше призиви срещу мафията, напротив, той се задоволяваше да не прави нищо лошо\", подчерта папата. \"Неговата логика изглеждаше губеща, а изглежда печелеше логиката на портфейла. Но отец Пино беше прав: логиката на богът-пари е губеща\", добави папа Франциск.\n\r\n\"Дон Пино знаеше какво рискува, но преди всичко знаеше, че истинската опасност в живота е да не се поемат рискове и да се живее ден за ден\", подчерта той.\n\r\nМного членове на организирани престъпни групи в Италия, като сицилианската Коза ностра и калабрийската Ндрангета, се смятат за част от религиозна, подобна на секта група и призовават светците за помощ в начинанията си, отбелязва Ройтерс. Особено в по-малки градове и селища, те приемат католическото причастие и в някои случаи са получавали помощ от свещеници. Пулизи обаче отказал да участва в това. Без подкрепа от църковната йерархия в Сицилия, той е проповядвал срещу мафията от амвона в църквата си, намираща се в квартал, контролиран по това време от фамилията Гравиано.\n\r\nПулизи помага на младежи от квартала да избегнат капаните на мафията, призовава вярващите да сътрудничат на полицията, отказва дарения на мафиоти и им забранява да се включват в традиционните религиозни улични шествия. Местните босове Филипо и Джузепе Гравиано нареждат убийството му. Двамата братя и четиримата извършители са осъдени през 1998 г., като само един не получава доживотна присъда.\n\r\nЕдин от убийците заяви, че докато умирал Пулизи казал: \"очаквах ви\". През 2012 г. папа Бенедикт Шестнадесети разпореди свещеникът да бъде обявен за блажен, последната стъпка преди обявяването за светец.", "date": "2018.09.15", "title": "Вярващ мафиот? Не, те не живият по християнски "}
{"url": "https://www.dnes.bg/politika/2018/09/15/borisov-otiva-pri-trymp-v-niu-iork-a-radev-ne-znael.387930", "text": "Премиерът Бойко Борисов ще се срещне с американския президент Доналд Тръмп в Ню Йорк на 24 септември. \n\r\nТова съобщиха от Министерския съвет, откъдето уточняват, че българският министър-председател е получил лична покана от Белия дом.\n\r\nТой ще участва в събитие, организирано от американския държавен глава. \n\r\nБългария ще е един от съдомакините на срещата на високо равнище \"Глобален призив за действие за справяне със световния проблем с наркотиците\".\n\r\nТази година Борисов ще води българската делегация на 73-то Общо събрание на ООН, което ще се проведе в Ню Йорк следващата седмица, а това според президента Румен Радев не е било съгласувано.\n                    \n                    \n                \r\n\"Проблемът изобщо не е дали ще ходи президентът или премиерът, проблемът е дали се спазва законът, как се вземат решенията, дали се спазва духът на Конституцията\", коментира държавният глава. \n\r\nПрезидентът поясни, че дадените по този повод обяснения от Министерския съвет не отговарят на истината. \n\r\n\"Министерство на външните работи нотифицира в ООН премиера като ръководител на българската делегация, без абсолютно никакво уведомяване и координация с президентството. Всички други впоследствие срещи и писма са постфактум. А от писмата много ясно личи липсата на съгласуваност\", оплака се Румен Радев.\r\nМинистърът на външните работи Екатерина Захариева пък вчера обясни, че президентската институция е уведомена за решението българската делегация за сесията на Общото събрание на ООН да се води от премиера Бойко Борисов, а не от президента.\n\r\nТя уточни, че е възможно подобна делегация да се води или от държавен, или от правителствен ръководител. По думите ѝ с оглед на българското европредседателство и глобалните теми преценката е била, че е добре тази \r\nгодина министър-председателят да представлява страната ни в ООН.\n\r\nЗа последно Борисов води българската делегация на форума през 2010 г.\n\r\nОттогава само държавните глави са били начело на делегацията - първо Георги Първанов, а след него Росен Плевнелиев и Румен Радев.", "date": "2018.09.15", "title": "Борисов отива при Тръмп в Ню Йорк, а Радев не знаел"}
{"url": "https://www.dnes.bg/politika/2018/09/15/bezdomna-stolichna-starica-vini-v-tormoz-obshtinar-ot-vmro.387939", "text": "Възрастна жена подаде сигнал в Трето районно управление на столичната полиция срещу общинския съветник от ВМРО Карлос Контрера. \n\r\nСпоред жалбата, Контрера е разпилял багажа на жената в метростанция вчера.\n\r\nПоказания в полицията все още не са давани.\n\r\n87-годишната Дора Николова в момента няма жилище. Снощи оставя багажа си на стълбите на метростанция и слиза да види колко е часът.\n\r\n\"И аз като се обръщам, и тя като се обръща там летят крака до тавана и хвърчат разни неща, които аз в момента не мога да осъзная какво са, но понеже аз тръгвам там, където съм си оставила багажа и виждам, че това е моя багаж, който се сипе по багажа, който се тъпче\", описва последвалите събития тя пред bTV.\n                    \n                    \n                \r\nИма и свидетели на случката. По думите им, Контрера се отнася грубо и с тях, и с полицаите, които идват малко по-късно. \n\r\n\"Започна да ме влачи тук под мишница, каза ми: \"Сега ще видиш кой съм аз!\". И аз му казвам: \"Вие какво, полицай ли сте?\" Той ми казва \"Аз съм полицай! Сега ще ви покажа!\", разказва Ирина Кръстева.\n\r\nДора обяснява, че не познава Карлос Контрера, въпреки че скоро е нощувала в коридара на сградата на ВМРО.\n\r\nОт пресцентъра на участващата в управлението националистическа партия заявиха, че Контрера няма да коментира докато не бъде извикан в полицията, за да даде показания.\n\r\n\"Да се извини по някакъв начин на жената и да направи нещо за нея. Това е част от българския народ, независимо колко са симпатични и какво е психичното им състояние, никой не знае какво ще стане с нас\", призовава Ирина Кръстева.", "date": "2018.09.15", "title": "Бездомна столична старица вини в тормоз общинар от ВМРО "}
{"url": "https://www.dnes.bg/usa/2018/09/15/floryns-oshte-izliva-monumentalni-kolichestva-dyjd.387940", "text": "Бурята Флорънс продължава да \"излива монументални количества дъжд\", въпреки че  силата й е намаляла, заяви губернаторът на щата Северна Каролина Рой Купър,  цитиран от Франс прес. \n\nТози югоизточен американски щат е най-засегнатият от  Флорънс, чиято сила спадна от ураган до тропическа буря.\n\r\n\"Много хора, които  си мислят, че бурята ги е подминала, още не са били подложени на заплахата й\",  каза Купър и подчерта, че реките във вътрешността на щата скоро ще прелеят  заради наводненията.\n\r\nТой съобщи за пет потвърдени смъртни случая заради  бурята и още няколко, които се проверяват.\n\r\nУраганът Флорънс достигна  крайбрежието на САЩ тази вчера сутринта с ветрове със скорост 150 км/час.  Оттогава скоростта на ветровете спадна до 75 км/час, но в някои райони на  Северна Каролина продължават да валят проливни дъждове.\n                    \n                    \n                \r\n\"Знайте, че водните  равнища се покачват навсякъде, дори на места, където обикновено не стават  наводнения\", предупреди губернаторът.\n\r\n\"Не се прибирайте у дома докато бурята  не премине и не бъде съобщено, че е безопасно\", каза Рой Купър на жителите,  които бяха евакуирани през последните дни.\n\r\nСпасителните операции продължават,  но са затруднени от непроходими пътища, добави той.", "date": "2018.09.15", "title": "\"Флорънс\" още излива монументални количества дъжд"}
{"url": "https://www.dnes.bg/politika/2018/09/15/zapasnoto-voinstvo-hora-s-dylg-i-moral.387926", "text": "България има все по-голяма нужда от хора, за които честта, дългът, достойнството и моралът не са красиви фрази, зад които се прикриват користни интереси. Това е казал президентът Румен Радев в словото си на Националния събор на запасното войнство, цитиран от прессекретариата на държавния глава.\n\r\nДейността на офицерите и сержантите от запаса и резерва е изключително важна за патриотичното възпитание на младото поколение. Особено днес, когато младежите имат все по-малко съприкосновение с военната служба, трябва да оценим този принос за спояването на връзката между армия и общество, за спояването на връзката между поколенията военнослужещи, която значително отслабва след десетилетия на непрестанни реформи. С тези думи президентът Радев се е обърнал към участниците в събора.\n                    \n                    \n                \r\nПо думите на държавния глава, службата на запасното войнство е минала в тежки и предизвикателни времена, когато е трябвало да компенсират нелеки политически решения в сферата на отбраната, да режат техника и да закриват поделения, едновременно да съкращават хора и да мотивират всички оставащи да служат вярно, безкористно и всеотдайно. \n\r\n\"Вие трябваше в условията на непрекъснато намаляващи ресурси не само да пазите способности, но и да развивате нови и да пазите живота и здравето на своите колеги и подчинени. Трябваше да издигате авторитета на Българската армия и да създавате съвместимост с нашите съюзници\", е допълнил президентът.\n\r\nВ словото си пред гостите Румен Радев е подчертал, че независимо от политическите превратности, запасното войнство винаги е служило вярно и достойно на родината и днес, когато България е член на НАТО, когато СОСЗР е уважаван член на междусъюзническата конфедерация на офицерите от резерва (CIOR), България и нейните интереси продължават да бъдат кредото и смисълът на техния живот.\n\r\nДържавният глава е припомнил, че вече повече 110 гoдини офицерите и сержантите от запаса и резерва търсят и намират различни организационни форми в интерес на отбраната на страната, в служба на цялото общество и в защита на социалните права. \n\r\n\"Вие, генералите, адмиралите, офицерите и сержантите от резерва и запаса сте напуснали службата под знамената, но продължавате да се борите за една по-справедлива България и ние, българите, ще спечелим заедно тази битка за законност, в която вие ще имате съществен принос\", е допълнил президентът.\n\r\nРадев е коментирал, че много запасни офицери и сержанти таят дълбоко в душата си болка от начина, по който са се разделили с Въоръжените сили, от това, че техниката и поделенията, на които са посветили младостта и живота си, днес тънат в руини, както и че натрупаните през годините способности - професионални, организационни, лидерски, са недооценени, непотърсени и ненужни в нашето съвремие. \n\r\n\"Знам, че изпитвате болка от вашия социален статус и положение днес в съвременното българско общество. И въпреки всичко това знам, че нито за миг не си и помислихте да изневерите на България, на българския народ и на клетвата, която положихте\", е казал още държавният глава.\n\r\nВ местността Крънска кория президентът Румен Радев е наблюдавал демонстрации на бойни техники, скокове с парашут, способности на групите за специални операции и висш пилотаж със спортен самолет, демонстрирани от 68-а бригада \"Специални сили\" и Военновъздушните сили, се посочва в съобщението.", "date": "2018.09.15", "title": "Запасното войнство - хора с дълг и морал!"}
{"url": "https://www.dnes.bg/science/2018/09/15/nasa-prati-lazer-da-izsledva-topeneto-na-ledovete.387927", "text": "Космическия апарат \"Айссат-2\" на НАСА, който ще измерва ледовете на Земята с авангарден лазер, беше изстрелян с ракета \"Делта 2\" от базата \"Ванденбърг\" в Калифорния, предаде БТА като цитира Асошиейтед прес.\n\r\nМисията е \"изключително важна за науката\", каза по-рано Ричард Слонакър, който отговаря за програмата \"Айссат-2\" в НАСА.\n\r\nПочти 10 години американската космическа агенция няма орбитален апарат, който да измерва дебелината на ледената покривка по планетата. Предишната мисия \"Айссат\" продължи от 2003 до 2009 г. Благодарение на нея специалистите научиха, че шелфовете изтъняват, и че площта, покрита с лед в Гренландия и Антарктика, намалява. Оттогава събирането на данни става със самолет, който лети над Арктика и Антарктида. \n                    \n                    \n                \r\nНовият космически апарат ще даде възможност на специалистите да разберат колко допринася топенето на ледовете за покачването на океанското ниво. \n\r\n\"Ще получим възможност да изследваме начина, по който ледът еволюира през една година\" - каза Том Уогнър от програмата \"Криосфера\" (земен лед) на НАСА. Комбинирането на тези точни данни с известните от предишни години ще подобри разбирането на климатичните промени и ще даде възможност за по-добри прогнози за покачването на морското ниво. \n\r\n\"Айссат-2\" е оборудван с два лазера, от които единият е резервен. Те са с много по-добри показатели от използвания за предишната мисия.\n\r\nВъпреки мощността си, лазерният лъч няма да е толкова топъл, че да разтопява леда, защото орбиталният апарат ще е на височина 500 км над Земята. \n\r\nЛазерът на \"Айссат-2\" ще е с 10 000 пулса в секунда, при 40 за предшественика му. Затова данните ще са много по-подробни. Измерванията ще се правят на всеки 70 см по траекторията на спътника. Освен дебелината на леда и повърхността, която покрива, той ще измерва наклона на основата. \n\r\nМисията \"Айссат-2\" е предвидена за три години, но спътникът има достатъчно гориво за десетилетие, ако бъде решено да бъде продължена.", "date": "2018.09.15", "title": "НАСА прати лазер да изследва топенето на ледовете "}
{"url": "https://www.dnes.bg/obrazovanie/2018/09/15/poveche-pari-za-uchitelite-a-dobrite-rezultati-na-uchenicite-koga.387928", "text": "\"Образованието е най-важната инвестиция за развитието на обществото ни, то ни обединява. Именно затова разговорът за образованието е разговор за бъдещето\", посочва министърът на образованието и науката Красимир Вълчев в обръщението си по повод на първия учебен ден, разпространено от пресцентъра на министерството. \n\n\n\r\nМинистърът поздравява учениците, учителите и родителите за първия учебен ден, който, по думите му е празник, отбелязван с радост и надежда - надежда за бъдещето, което е свързано с децата ни. \n\r\n\"Уважаеми родители, с вас имаме обща мисия - да образоваме децата си, да бъдат знаещи, можещи, добри и креативни хора. Само заедно можем да постигнем това. Подкрепяйте децата си и възпитавайте у тях уважение към учителя. Това е начинът да успеем в партньорство да изпълним своята мисия\", посочва министър Красимир Вълчев. \n                    \n                    \n                \r\n\"Уважаеми учители, обществото разчита на вас да се справим с най-важните предизвикателства, пред които сме изправени. Няма друга професия, от която толкова много да зависи бъдещето ни, духовното и социално-икономическото развитие на страната. Можем да имаме добро образование само с добри и мотивирани учители. Затова полагаме всички усилия да гарантираме политическия и бюджетен избор за повишаване на учителските заплати. Същевременно е важно да оправдаваме този избор с реални възходящи образователни резултати\", заявява просветният министър. \n\r\nТой отбелязва, че големите предизвикателства пред учителите са да мотивират децата да учат, да провокират въображението им, да ги възпитат и дори да ги вдъхновят да станат утрешното поколение учители. \n\r\n\"На вас разчитаме и ви се доверяваме\", допълва Вълчев.\n\r\nПо думите му, първият учебен ден е преди всичко празник на учениците. На тях министърът припомня, че стъпките по пътя на знанието са бавни и трудни, но винаги носят видим и траен резултат, който е гарант за развитие и успех. \n\r\n\"Вие сте тези, които създават утрешното общество, които ще съхраните България и българското\", казва още Красимир Вълчев. \n\r\n\"Мили първокласници, радвайте се на вашия първи учебен ден! Пожелавам ви нестихващо любопитство към новото и познанието. Умението да четете, пишете, смятате и разбирате ще отвори пред вас нови врати и ще ви съпътства през целия житейски път. Бъдете здрави и ученолюбиви! Честит празник на всички и на добър час!\", завършва министър Красимир Вълчев обръщението си по повод на първия учебен ден.", "date": "2018.09.15", "title": "Повече пари за учителите, а добрите резултати на учениците - кога?"}
{"url": "https://www.dnes.bg/football/2018/09/15/fenove-na-cska-ne-obijdaite-i-ne-psuvaite-futbolistite.387929", "text": "Феновете на ЦСКА от Сектор \"В\" стартираха кампанията \"Бъди зад отбора!\". Символичното ѝ начало беше дадено на среща с футболисти и ръководството, заедно с лидерите на \"Сектор Г\".\n\r\n\"Кампанията няма краен срок като целта ѝ е отборът да получава подкрепа дори (особено) в най-трудните моменти. Смятаме, че е лицемерно преди мач да възхваляваме играчите, а при първата грешка или затруднение да сипем обиди към тях. Подготвили сме специален транспарант, който гласи \"БЪДИ ЗАД ОТБОРА!\". Той ще бъде обърнат не към терена, а към нас - публиката. Целта му е да ни напомня защо сме на стадиона. Нека бъдем зад отбора!, написаха \"Армейците от сектор \"В\" в официалната си страница във фейсбук.\n                    \n                    \n                \r\nС оглед на започващата кампания, организаторите апелират:\n\r\n- подкрепяйте отбора, а не обиждайте и не псувайте футболистите ни!\r\n- не идвайте мъртво пияни на мач - ЦСКА не заслужава това!\r\n- старайте се да влизате навреме, защото ЦСКА се подкрепя от първата до последната минута!\n\r\nБЪДИ ЗАД ОТБОРА!\n\r\nАрмейците от Сектор В\r\n", "date": "2018.09.15", "title": "Фенове на ЦСКА: Не обиждайте и не псувайте футболистите!"}
{"url": "https://www.dnes.bg/eu/2018/09/15/chehiia-ne-iska-nito-edin-nelegalen-dori-siriiskite-siracheta.387931", "text": "Чешкият премиер Андрей Бабиш заяви в интервю за в. \"Право\", че не подкрепя засилващите се критики срещу Полша и Унгария от страна на ръководството на ЕС, предаде ТАСС. \n\n\n\n\r\n\"Унгарците и поляците могат да реагират по-добре на появата на възможни заплахи за демокрацията (в техните страни), отколкото депутатите от Европарламента или чиновниците в Брюксел\", подчертава премиерът. \"Във всеки случай Чехия няма да изостави своите съюзници\", добави той, визирайки Полша и Унгария. \"Не ми харесва, че Еврокомисията може да започне разследване срещу Полша или Унгария (за нарушаване на демократичните принципи - бел. ТАСС)\", заяви Бабиш.\n                    \n                    \n                \r\nЧешкият премиер заяви, че основната заслуга ЕС да се откаже от квотата за разселване на мигранти е негова. \n\r\n\"Успях да отменя имиграционните квоти за шест месеца\", подчерта той. \"Главната заслуга за това е моя и на унгарския премиер Виктор Орбан. Ние бяхме тези, които се борихме против квотите в Брюксел. Постигнахме отмяната на тази безсмислена система\", добави Бабиш.\n\r\nПремиерът подчерта, че Чехия няма да приеме нито един бежанец, дори и сирийски сирачета, преминали нелегално в ЕС. Той разкритикува ЕС за мудността в затягането на миграционна политика и заяви, че бежанците трябва да се депортират в страните, от които произхождат, и там да им се оказва ефективна помощ. \n\r\n\"Защо да трябва да ги приемаме? Имаме си сирачета тук в нашата страна, които трябва да подготвим за живота\", заяви Бабиш, цитиран от ДПА. Той отбеляза, че Чехия проявява солидарността си чрез финансова и медицинска помощ, доставяна директно в Сирия и други кризисни зони. Политиката на Чехия е ясна, \"няма да приемем и един-единствен бежанец\", посочи премиерът.\n\r\nБабиш добави, че като премиер му е особено интересно да се занимава с външнополитически въпроси. \"Мисля, че в тази област правя повече от предшествениците си, боря се за чешките интереси\", подчерта той.\n\r\nВ резолюцията за Унгария, приета в сряда на сесията на Европарламента в Страсбург се казва, че Будапеща нарушава чл. 2 от Договора за ЕС, според който съюзът \"се основава на ценностите на уважение към човешкото достойнство, свободата, демокрацията, равенството, върховенството на закона и спазването на правата на човека, включително на лица, принадлежащи към малцинствата\". Ако някоя от страните в ЕС се отклони от тези принципи, влиза в сила чл. 7 от договора, който позволява на Съвета на ЕС да прекрати редица права на държавата нарушител в европейските институции. На практика това може да лиши Унгария от право на глас в Съвета на ЕС, отбелязва още БТА.", "date": "2018.09.15", "title": "Чехия не иска нито един нелегален, дори сирийските сирачета"}
{"url": "https://www.dnes.bg/obshtestvo/2018/09/15/zaradi-tejka-bolest-eksshef-na-baretite-se-samoubi.387932", "text": "Бившият шеф на баретите Филко Славов се е самоубил, съобщиха за \"\" запознати. Той се е прострелял със законен пистолет в къщата си в Банкя вчера. \r\nПричината е тежка болест от която се лекувал във Франция неуспешно.\r\nСлавов бе близък до ексглавния прокурор Никола Филчев.\r\nТе са съдеди, комшия им е и Алексей Петров.\r\nСлавов стана шеф на Специализирания отряд за борба с тероризма през 1997 г. Назначи го Богомил Бонев. \r\nИмаше обвинения, че отрядът кадрува при Филчев, но те останаха в сферата на слухове.", "date": "2018.09.15", "title": "Заради тежка болест ексшеф на баретите се самоуби"}
{"url": "https://www.dnes.bg/politika/2018/09/15/koi-shte-e-noviiat-transporten-ministyr-v-ponedelnik.387915", "text": "Името на новия транспортен министър ще се разбере в понеделник, тогава имаме коалиционен съвет. Това обяви в Пловдив председателят на парламентарната група на ГЕРБ Цветан Цветанов. \n\r\nПо думите му, кандидатурата е на човек с административен опит и потенциал, но не пожела да разкрие кой ще е той. Според Цветанов, тримата нови министри вероятно ще бъдат гласувани в сряда. Той не смята, че липсата на президентски указ е била продиктувана от някакво задкулисие, а по-скоро от факта, че държавният глава е бил в чужбина. \n\r\nЦветанов се срещна с градската и областната структура на ГЕРБ в Пловдив. Той обяви, че досегашният областен координатор зам.-кмета Розалин Петков е поискал да се оттегли поради прекомерна ангажираност в община Пловдив. На негово място в партията застава кметът на Стамболийски Георги Мараджиев.\n\n\n\n                    \n                    \n                \r\nДосегашният кандидат Александър Манолев сам реши да се оттегли от номинацията, като посочи \"координирана атака от определена група, която със скалъпени твърдения се опитва да саботира работата му като министър.\n\r\nВероятната причина за оттеглянето му са медийни писания, че е бил подсъдим за катастрофа с причинена телесна повреда през 2012 г.\n\r\nДруги публикации пък твърдят, че той има странни бизнес съдружия, за които премиерът или не е знаел, или е подминал, издигайки номинацията му за транспортен министър.\r\n ", "date": "2018.09.15", "title": "Кой ще е новият транспортен министър? В понеделник!"}
{"url": "https://www.dnes.bg/politika/2018/09/15/radev-za-ukaza-zakonyt-da-se-spazva-na-nai-visoko-nivo.387917", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУказ не може да бъде подписван, без да мине през предварителна процедура по съгласуване. Така президентът Румен Радев отговори на въпроса дали ще освободи от поста му а МВР Младен Маринов, който е номиниран за министър на вътрешните работи.\n\r\n\"У нас сякаш се превърна в норма погазването на закона, а когато някой го спазва, вие ме питате защо. Аз мисля, че това вече е диагноза за нашата демокрация”, подчерта Радев.\n\r\n\"Няма как да подпиша указ, при положение че няма съгласуване, което законът изисква за всеки проект на акт, който съдържа предложение за указ”, подчерта президентът.\n\n\n\r\nДържавният глава подчерта, че ясно е посочил какво трябва да се направи и го е обяснил, където трябва.\n                    \n                    \n                \r\n\"Законът трябва да се спазва на най-високо ниво, ако искаме да се спазва и по-надолу\", категоричен беше Румен Радев.\n\r\nПопитан за предстоящото участие на делегация, водена от българския премиер, която ще представи страната ни на заседанието на Общото събрание на ООН, държавният глава подчерта, че \"обилните обяснения от Министерски съвет категорично не отговарят на истината\".\n\r\n\"Проблемът изобщо не е дали ще ходи президентът или премиерът. Проблемът е дали се спазва законът, как се вземат решенията и дали се спазва духът на Конституцията\", заяви Румен Радев.\n\r\nПрезидентът посочи и че Министерство на външните работи е нотифицирало в ООН премиера като ръководител на българската делегация без абсолютно никакво уведомяване на президентската институция.", "date": "2018.09.15", "title": "Радев за указа: Законът да се спазва на най-високо ниво!"}
{"url": "https://www.dnes.bg/usa/2018/09/15/uikendyt-na-leman-10-g-ot-nai-golemiia-falit-nauchihme-li-uroka.387914", "text": "Връщаме се към един тъжен спомен. Припомняме \"Уикенда на Леман\", когато на 15 септември 2008 година нюйоркската банка Леман брадърс (Lehman Brothers) се срина, хвърляйки света в най-тежката икономическата криза от 30-те години на миналия век, предаде АФП.\n\r\nАмериканските власти не успяха да намерят нов собственик на американския банков гигант, изпаднал в затруднено финансово положение заради задушаващите високорискови ипотечни кредити, които бе отпуснал, и вдигнаха ръце от него.\n\r\nВ понеделник, 15 септември 2008 година, в 01:45 минути местно време Леман брадърс обяви фалит, изненадвайки света след уикенд, белязан от пазарлъци в последната минута на високо равнище. \r\nБанката остави \"неплатена сметка\" за 691 милиарда долара и 25 000 служители на улицата.\n                    \n                    \n                \r\nТова е най-големият фалит в американската история. На Уолстрийт индексът Дау Джоунс се срина с 500 пункта, което бе най-големият спад след терористичните нападения срещу кулите близнаци през 2001 година. С кашони под мишницата, смаяните служители напуснаха още същия ден централата на банката под обективите на папараците.\n\r\n\"Не забелязахме нищо такова да се задава!\", ще заяви служител на групата в Лондон.\n\r\nСпоред Лорънс Макдоналд, бивш дилър и съавтор на книга, появила се през 2009 година за срива на банката, \"Колосален крах на здравия разум\" (\"A colossal Failure of Common Sense\"), шефовете на Леман отдавна са били предупредени за прекомерните рискове, които поемат, за да увеличат печалбите си в краткосрочен план, отбелязва АФП.\n\r\nРъководството \"ни засили с 250 километра в час право към най-големия айсберг на високорисковите ипотеки\", заяви той пред АФП.\n\r\nБившият управляващ директор на Международния валутен фонд Доминик Строс-Кан (2007-2011) твърди, че надигането на популизма е пряко следствие от финансовата криза, последвала фалита на Леман, чието управление е облагодетелствало неравенствата, допринасяйки и за влизането на Доналд Тръмп в Белия дом.\n\r\n\"Когато има пожар, пожарникарите се намесват и вода се пръска навсякъде. След това обаче тя трябва да се попие, а това не бе направено. И тъй като тази вода отиде в джобовете на някои, а не на всички, настъпи взрив на неравенствата\", каза Строс-Кан пред АФП. /", "date": "2018.09.15", "title": "Уикендът на Леман: 10 г. от най-големия фалит. Научихме ли урока?"}
{"url": "https://www.dnes.bg/zvezdi/2018/09/15/i-na-72-sher-trenira-zadnite-si-chasti.387850", "text": "Сигурно неведнъж сте чели, че една от големите звезди на музикалната сцена - Шер, дължи своята визия изцяло на пластичните хирурзи. Тя обаче полага и много усилия да изглежда добре.\r\nВ телевизионно шоу тя разказа как се грижи за своето тяло и поддържа задните части в идеална форма.\r\n\"Правя много упражнения за задните си части. Например, заставам в положени на лицева опора и повдигам единия крак, после другия. И така три серии по 25. Освен това правя много старомодни упражнения. И трябва да призная, че се занимавам със зумба\", разкри певицата.\r\nТя смята, че именно заради усилията, които полага за тялото си, може да си позволи разкрепостените сценични тоалети.\r\nТя не посещава фитнес зали, тренира с упражнения от касети и дискове у дома.\r\nВижте още за звездите в\r\n ", "date": "2018.09.15", "title": "И на 72 – Шер тренира... задните си части"}
{"url": "https://www.dnes.bg/eu/2018/09/15/samo-za-godina-500-afganistanci-deportirani-ot-evropa.387918", "text": "През тази година европейски страни са депортирали 520 афганистанци, чиито молби за убежище са били отхвърлени, предаде ДПА, цитирайки представител на властите в Кабул.\r\nДо края на годината броят им може да достигне около 800, заяви афганистанският министър по въпросите на бежанците Саид Хюсейн Алими Балхи. Той добави, че за същия период близо 1500 афганистанци са се върнали доброволно от Европа, посочва БТА.\r\nВ сряда в Кабул пристигна група от 17 афганистанци, чиито молби за убежище бяха отхвърлени от Германия. Това беше 16-ата групова депортация от декември 2016 година.\r\nПротивници на депортирането на афганистанци от Германия заявяват, че Афганистан все още е прекалено опасен за търсещите убежище поради честите смъртоносни нападения, извършвани от талибаните и Ислямска държава.", "date": "2018.09.15", "title": "Само за година: 500 афганистанци депортирани от Европа"}
{"url": "https://www.dnes.bg/index/2018/09/15/parij-i-briuksel-predlagat-den-bez-koli-po-ulicite.387919", "text": "Кметовете на Париж и Брюксел Ан Идалго и Филип Клос предложиха да се създаде европейски ден без автомобили, предаде Франс прес. Идеята беше предложена преди утрешния Ден без автомобили-2018 в двете столици.\r\nИзправени пред спешната нужда от действия за климата и ефектите на замърсяването, двамата кметове призовават в общо изявление в Европа да се организират \"хиляда дни без автомобили\", като се вземат за модел Европейските дни на културното наследство, които също са този уикенд, предава БТА.\r\nПарижкото кметство обяви вчера, че първите четири квартала на града, които са част от центъра на столицата, ще бъдат затворени за автомобили една неделя всеки месец от 7 октомври. Преминаването ще бъде възможно само по големите пътни артерии, които ги пресичат.\r\nПо данни на парижкото кметство автомобилният трафик в града е отбелязал рекорден спад от 6 на сто от 2017 до 2018 година. Замърсяването на въздуха също е намаляло в съпоставими пропорции, подчертава кметството.\r\n ", "date": "2018.09.15", "title": "Париж и Брюксел предлагат: Ден без коли по улиците"}
{"url": "https://www.dnes.bg/notifikacii/2018/09/15/zatvor-za-bylgarka-v-turciia-za-propaganda-na-terorizym.387921", "text": "Съдът за тежки престъпления в турския град Айдън е осъдил на 1 година и 10 месеца затвор българката Мира Яшар Селямоглу, съобщи в. \"Миллиет\", цитиран от БТА. \n\n Младата жена бе задържана преди около година от турската полиция в град Дидим, докато бе на почивка с приятеля си - британски гражданин. Той също е с присъда. Тогава те бяха обвинени, че се опитвали да прехвърлят нелегално у нас сподвижници на Фетуллах Гюлен.\r\nГюлен е сочен за организатор на опита за преврат в Турция миналата година. Тогава бяха арестувани и шестима турски граждани, сред които и дете.", "date": "2018.09.15", "title": "Затвор за българка в Турция за пропаганда на тероризъм "}
{"url": "https://www.dnes.bg/sofia/2018/09/15/policai-na-vseki-metyr-utre-v-centyra-na-sofiia.387922", "text": "Във връзка със заявения за утре протест в центъра на София и съвпадането му с още няколко публични мероприятия, от СДВР и Столична община създават организация за спокойното им протичане. \n Осигурено е достатъчно полицейско присъствие, за да не се допуска нарушаване на обществения ред и спокойствието на гражданите. \r\nВъзможни са временни спирания или пренасочване на движението при необходимост, като целта е да не се пречи на очаквания засилен трафик с оглед предстоящия първи учебен ден и завръщането на голям брой автомобили в столицата. \r\nОсигурен е достатъчен полицейски състав, който да гарантира мирното протичане на протестните действия и недопускане на нарушаване на възприетите законови норми за обществен ред.\r\n ", "date": "2018.09.15", "title": "Полицай на всеки метър утре в центъра на София "}
{"url": "https://www.dnes.bg/balkani/2018/09/15/policiiata-vs-protest-na-rabotnici-v-turciia-500-v-aresta.387923", "text": "Турската полиция е задържала стотици работници, протестиращи срещу лошите условия на труд на новото летище в Истанбул, което трябва да отвори врати следващия месец, съобщи днес синдикален лидер, цитиран от агенция Ройтерс. \n Протестът започна след инцидент в петък с автобус с работници, при който пострадаха 17 души, каза синдикалният лидер Йозгур Карабулут. Хиляди работници се включиха в демонстрацията, която бе разпръсната от полицията и жандармерията със сълзотворен газ, каза синдикалният лидер, предава БТА.\n\r\n\"Те нахлуха в общежитията на работниците с 30 жандармеристи, изкъртиха врати и задържаха около 500 души\", каза Карабулут за Ройтерс по телефона. Той уточниа, че говори от местната жандармерия, където се опитва да освободи работниците.\n                    \n                    \n                \r\nОпозиционният депутат Али Баяр от прокюрдската Демократична партия на народите каза, че са задържани около 400 души.\n\r\nОбщежитията на работниците \"изглеждат като лагер за интернирани\"...Когато отидохме там тази сутрин, войници от жандармерията все още задържаха работници\", каза Баяр за Ройтерс.\n\r\nНовото летище е един от мащабните проекти на президента Реджеп Тайип Ердоган. То трябва да бъде най-голямото в света. По време на 15-годишния бум в строителството под ръководството на Ердоган, в Турция бяха построени мостове, пристанища и железопътни линии, които преобразиха страната, отбелязва Ройтерс.\n\r\nБумът бе подхранен от евтиния дълг, но Ердоган каза вчера, че правителството замразява инвестициите, за да овладее инфлацията и да подкрепи турската лира, която тази година загуби около 40 процента от стойността си спрямо долара.\n\r\nЛетището трябва да отвори врати в края на октомври, но Карабулут постави това под съмнение, тъй като според него са нужни още два месеца работа.\n\r\nСиндикатите отдавна се оплакват от лошите условия на труд и безопасност на обекта, но заради извънредното положение, въведено след опита за преврат през юли 2016 г., правото за организиране на стачки и протести бе ограничено. Извънредното положение бе отменено през юли т.г.\n\r\nПрез февруари министерството на труда съобщи, че 27 работници са загинали на обекта от началото на работата там през 2015 г., повечето от тях - при трудови инциденти или от здравословни проблеми.\n\r\nРаботниците се оплакват от лоша храна, буболечки в леглата и бавене на заплати. Снимки, качени от тях онлайн, показват напукани тавани и стени в контейнерните домове, където са настанени.\n\r\nОператорът на летището IGA съобщи, че изпълнителният директор Кадри Самсунлу се е срещнал с представители на синдикатите и разглежда техните оплаквания.\n\r\nКарабулут каза, че синдикатът е получил само устни обещания от IGA и настоява за писмени ангажименти. Той допълни, че повечето работници няма как да продължат да протестират. \"Повечето от тях трябваше да отидат на работа днес под натиск и под заплахи\", каза синдикалният лидер. \"Така че, те отидоха на работа днес без желание, но искат обществеността да знае, че те ще продължат да протестират довечера, ако колегите им не бъдат освободени\", допълни той.", "date": "2018.09.15", "title": "Полицията vs. протест на работници в Турция, 500 в ареста "}
{"url": "https://www.dnes.bg/index/2018/09/15/syboten-bis-vraca-mi-e-cat-york-poliata-na-novi-han-vip.387916", "text": "\n\r\nНачалото на есенния сезон в родния шоубизнес раздвижи пластовете и клюките, припомни стари антигерои, на сцената се завърна и Валери Божинов.\n\r\nСеверозападът трябва да му издигне паметник, защото само с едно изречение той може да задвижи в бъдеще туристическия поток. Божигол сравни Враца с Ню Йорк, а нищо чудно само до няколко седмици \"котетата\" в града да станат повече от бутиците в Ню Йорк. Е, трябва да внимават, защото Дъртото коте - Биляна Дол, със сигурност драска лошо. Гаджето на головия хищник вече обяви, че ще акостира във Враца. Ако не друго - поне кубиците силикон в пределите на града ще скочат с хиляди.\n                \n                \r\nБившата котарана на Валери - Николета, пък се оказа, че все още носи неговата фамилия. Поне така пише в международния й паспорт. Което навява на мисълта, че двамата все още не са разведени. Докато Божинката сравнява Враца с Ню Йорк, Божинова акостира на Бахамите и поплува сред прасета. Плеймейтката продължава с екскурзиите извън страната с гаджето си Николай Михайлов, като и двамата се радват на лукс по време на безработица. Футболистът все още е без отбор, а Николета не можа да осребри участие във VIP Brother, макар да се смяташе за сигурена. Засега тя продължава да поддържа интереса към себе си с голи снимки, но феновете вече знаят всеки сантиметър нейна кожа, а липсата на ефир я обрича да се движи в еднопосочната лента на пътя на забравата.\n\r\nНяма как да подминем VIP Brother, който тръгна в началото на седмицата. Добрата новина е, че българският зрител отсвири шоуто и резултатите са налице - най-ниските рейтинги може би в цялата му история. Това със сигурност води до няколко извода:\n\r\n- Има голяма вероятност това да е последния сезон, което ще обрече на бедност редица популярни личности. Чийто талант им носи приходи само от риалитита. \r\n- На зрителите им омръзна от измислени герои, които се смятат за VIP. А в същото време са важни единствено за семействата си.\r\n- Скандалите и жълтенията лека-полека минават на заден план и вече \"не продават\".\r\n- Фактът, че в новия каст половината участници ще участват в сюжета колкото и диванът в дневната, показва, че форматът с известни е тотално изчерпан. Българинът не иска да се асоциира с подобни личности, не се разпознава в тях. И не го интересуват. \n\r\nВ сезона \"Женско царство\" в главен герой се превърна метросексуалният Валентин Кулагин, който \"храни\" всичко наред. Младежът, който твърди, че е гримьор на звездите, видимо се е подготвил с компромати, истини и полуистини за всеки от ВИП-овете. Които са в небрано лозе, защото са си мислили, че влизат в шоуто, ще потичат на пътеката във фитнеса, ще си говорят за \"колосалните си успехи\" и в крайна сметка ще излязат по-известни. Но Кулагин ги започна - с кого спят, какъв е бизнеса им, жегна мъжете, че са известни заради жените си. На Нора Недкова пък не й трябва никой, тя се излага сама. Извади на показ слаб речник, неграмотност, нахалство, желание за облаги - качества, характерни за много от девойките, дефилирали на безсмислени конкурси.\n\r\nПрисъствието на някой си Ричард, който станал Мистър София и иска всички да го разпознават на улицата, показва само, че плеймейтки има и сред силния пол. Но тъй като е с едни гърди назад, едва ли ще раздава автографи след като напусне Нови хан.\n\r\nВинаги съм се чудел защо VIP Brother насочи интереса си към естрадата и защо тези изпълнители станаха част от това риалити. Да, сигурно имат нужда от този хонорар, голяма част от тях са към края на творческия си път. Но заслужават ли си тези хилядарки да се излагаш в национален ефир, защото участието в шоуто не е \"много шум за три дни\" - следите остават. Не е като по тяхно време - появи се статия във в. \"Работническо дело\", следващата не се знае кога. Сега наред са Ваня Костова и Ева Найденова, които не си говорят от 20 години, подливат си вода, обвиняват се в различни грехове, включително и за правене на магии. Може лицемерно да се направят на приятелки, за да замълчат отново след като приключат участието си. Но тези дрязги освен да свалят имиджа на \"Тоника\" друго няма да постигнат. Както няма да има и победител.\n\r\nИначе честито на Веселин Плачков, Петко и Яна, Лора Караджова, Мира Добрева, които ще поседят, ще си вземат парите и по живо, по здраво.\n\r\nНие продължаваме с една позабравена героиня от същото шоу - Енджи Касабие. Клюките донасят, че мислела за развод, тъй като нейният съпруг - Мистър Ливан 2014 Рабих Ел Зейн, харесвал нощния ни живот и лесно предаващите се пред чара му силиконки. Рабих си падал по руси девойки с големи гърди, много ботокс в устните и всевъзможни подобрения, точно както жена му, която е лягала под ножа вече 4-5 пъти. Класика в жанра! Но поне доказваме, че можем да накараме всеки чужденец да сложи рога на половинката си.\n\r\nВ обществена тема се превърна и новият клип на Азис. Защото в него участва Цветана Манева. Актрисата е постигнала немалко на сцената, участва в обществения живот, но нека не забравяме, че тя бе една от галениците на соц строя, а после и на демокрацията. Посланието е силно, но защо е в песен на Азис остава загадка. Все пак Манева беше и депутат, пък такива послания тогава не чухме... Самият Азис пък добре се подкова с реклама преди да стане водещ във VIP Brother, но самото му представяне в ефир е доста слабо и незапомнящо се. А и фактът, че има проблеми с данъчните води до олекване на цялата идея. Колкото до песента - няма смисъл от разбор. Има хора, които ще я харесат, други - не.\n\r\nЕто, че идва ред и на Сузанита. Непълнолетна тийнейджърка, която е готова на всичко за малко известност. Когато е без покритие обаче тя е обречена да остане в миманса. Ако говорим за музиката й - тя продължава да си е там. Ако говорим за самочувствието й - това вече е друга тема. Тази седмица стана ясно, че България се оказва тясна за таланта й и тя искала да емигрира. Къде? Най-вероятно никъде. Чужбина е доста разтегливо понятие, а там, за да пробиеш, си трябва талант. Не брояч на гледания в YouTube. Не голи снимки в Instagram. Да не споменаваме, че някои от нейните снимкови акции в социалните мрежи противоречат леко на родното законодателство. Но така или иначе няма кой да се заеме с нея, още повече, че и родителите я подкрепят. Иначе последната й хвалба е, че си е надула устните с хиалурон и забележете - не боляло. \n\r\nОт тази седмица ще трябва да свикваме и с новата Мис Плеймейт Жанета Осипова. В социалните медии вече я определиха визуално като хибрид между Сузанита и Луна на млади години. Само от полурускинята зависи дали ще затвърди подобно мнение и интелектуално.\n\r\nЗавършваме с една неприятна констатация за родните ВИП-ове. През последния месец съдебните власти и прокуратурата се захванаха с бизнеса на семейство Арабаджиеви, които са спонсори на редица звезди, други изкарват прехраната си покрай тях, намазват и почивки с екстри на Френската Ривиера. Тази седмица сред потърпевшите попадна и Алисия, тъй като към ареста се запътиха семейството на нейния любовник Георги Станоев-Бирмата. Фолкпевицата ще прекрати и купоните с неговата майка, известна в светските среди като Лидка Скалата.\n\r\nМинавайки през новините от седмицата няма как да не завършим по Йовков:\n\r\nЗамислен, Моканина се върна при овцете си и се залови отново за цървулите, които правеше от нещавена волска кожа. \"Бяла лястовичка - мислеше си той. - Има ли я?\". Но нещо го подпираше в гърдите, мъчеше го. И като пусна шилото и погледна към небето, той извика:\n\r\n- Боже, колко мъка има по тоя свят, боже!", "date": "2018.09.15", "title": "Съботен бис: Враца ми е Cat York, полята на Нови хан – VIP"}
{"url": "https://www.dnes.bg/balkani/2018/09/15/chujdite-koli-shte-plashtat-poveche-po-srybskite-pytishta.387924", "text": "В Сърбия от днес се въвеждат по-високи пътни такси за автомобили с чуждестранна регистрация. Това предаде Танюг, като се позова на съобщение на предприятие Пътища.\r\nНапример, таксата за автомобил от Белград до Ниш, която досега е била 6,5 евро, от днес става 7 евро.\r\nНовите цени за чуждестранни коли се въвеждат с цел съгласуване на тарифите с курса на еврото.\r\nПри изработването на старата тарифа цените са били изчислени по курс 1 евро за 120,3918 динара от 13 ноември 2014 г., а новите цени са съобразени с курса от 10 септември 2018 г. - 1 евро за 118,2951 динара. \r\nСпоред новото решение цените в евро ще се закръглят, както следва: от 0,01 до 0,49 евро се закръгля на 0,50 евро, а от 0,51 до 0,99 - на 1 евро. /БТА/", "date": "2018.09.15", "title": "Чуждите коли ще плащат повече по сръбските пътища "}
{"url": "https://www.dnes.bg/politika/2018/09/15/karaiancheva-povede-nai-dylgoto-horo-v-kyrdjali.387925", "text": "Шефката на парламента Цвета Караянчева поведе днес най-дългото хоро в Кърджали, което мина повече от 2 километра по новия мост на града. \n\r\nС това се сложи и началото на провеждащия се за пета година фестивал \"Бъдеще с традиции 2018\", иницииран от областния управител Никола Чанев. Хорото бе предвождано от фолклорния оркестър \"101 каба гайди\" от град Смолян.\n\r\nНад 300 домашно приготвени баници от домакини в 7-те общини на Област Кърджали бяха изложени по време на фестивала. \n\r\n\"Днес тук в Кърджали тупти сърцето на Родопа планина, тук днес е празник на красотата, на багрите, на традициите и няма как като кърджалийка да не изкажа своята гордост, че вече за пети път фестивалът \"Бъдеще с традиции\" утвърждава българските традиции, завещани от дедите ни\", каза Караянчева при откриването на фестивала. \n                    \n                    \n                \r\n\"Вярвам, че именно с такива фестивали като този, освен че съхраняваме традициите, правим града още по-популярен и привличаме вниманието към себе си на все повече туристи от страната и чужбина\", каза министърът на туризма Николина Ангелкова, допълва БТА.\n\r\nГостите на фестивала имаха възможност да опитат от вкусните баници и други лакомства, а средствата с които заплащаха, отиваха като благотворителна лепта във фондация \"Искам бебе\". В градската градина на Кърджали бяха разположени щандове на старите занаяти, ателиета. Провеждаха се курсове по народни танци.", "date": "2018.09.15", "title": "Караянчева поведе най-дългото хоро в Кърджали"}
{"url": "https://www.dnes.bg/akoshtete-vqrvaite/2018/09/15/koi-zodii-postoianno-gi-razkarvat-top-5.387823", "text": " \r\nРибите най-често биват отрязвани от потенциални партньори. Лошото е, че сами предизвикват това. Много са подозрителни, трудно се доверяват и сякаш са си наумили, че нещата няма да се получат. Имплантират лошите си очаквания върху обекта на желанията си и той чувства това. Това е и причината, поради която той ги оставя в приятелската зона, дори да не е честно. Може да е влюбен, но отрязва рибите, защото чувства негативна енергия. \r\n \r\n\r\n \r\nРазбират се много добре с повечето хора. Мили са, разговорливи, приятни, търпеливи. Затова другите започват да ги виждат като нещо нереално, недостижимо. Сякаш никой не заслужава толкова прекрасен човек като близнаците. Ако другият е прекалено чувствителен, знае, че раздяла с близнак ще боли много. Друга причина е, че близнаците понякога говорят за всичко друго, но не и за чувствата. \r\n\r\n\r\n \r\nВсеки ги познава като флиртаджиите на зодиака. Много са мили, дружелюбни, възпитани, с добри намерения. Но в очите на другите освен флиртаджии, изглеждат и като несериозни. Сякаш са жадни само за плътското, обичат тръпката от преследването и постоянно имат нужда да се закачат с някого. За някои това е неприемливо, несериозно. А и предизвиква ревност.\r\n \r\n", "date": "2018.09.15", "title": "Кои зодии постоянно ги разкарват? Топ 5!"}
{"url": "https://www.dnes.bg/index/2018/09/15/topalov-srazi-kasparov-na-demonstrativniia-turnir.387933", "text": "Българският гросмайстор Веселин Топалов спечели с резултат 14,5:11,5 мача си с легендата Гари Каспаров, който бе част от демонстративния турнир по шахмат 960 в Сейнт Луис (САЩ).\n\r\nВ последния ден на надпреварата двамата изиграха осем партии блиц, които приключиха при равен резултат - 4:4, като бившите световни шампиони си размениха по три победи и фиксираха две ремита. Така преднината, която Топалов бе натрупал в предишните 12 кръга, когато се редуваха партии блиц с партии ускорен шах, му бе достатъчна за крайния успех.\n\r\nВ другите минимачове от турнира арменецът Левон Аронян надигра кубинеца Лениер Домингес със 17,5:8,5 точки, а със същия резултат французинът Максим Вашие-Лаграв победи американеца Сам Шанкланд. Другите двама американски представители в надпреварата постигнаха победи. Хикару Накамура се справи с руснака Пьотр Свидлер с 14:12, докато Уесли Со спечели с 14,5:11,5 срещу холандеца Аниш Гири.\n                \n                \r\nТурнирът в Сейнт Луис е с награден фонд от 250 000 долара.\n\r\n", "date": "2018.09.15", "title": "Топалов срази Каспаров на демонстративния турнир "}
{"url": "https://www.dnes.bg/notifikacii/2018/09/15/bylgarka-zad-reshetkite-v-italiia-maltretirala-vyzrastni-hora.387913", "text": "Италианските власти арестуваха 65-годишната българка Лили Стоева, която работела като гледачка в дом за възрастни хора в град Равена, област Емилия-Романя.\n\r\nСпоред медиите обвиненията към нея са за малтретиране, побой, обиди и непрекъснати заплахи към възрастните хора, живеещи във фамилна къща в историческия център на Равена.\n\r\nРазследването срещу българката започнало през лятото, след като в сигнал до кмета на града било подробно описано жестокото отношение на българката към обитателите на дома, в което имало от бой и вербално насилие до обиди и заплахи, пише \"24часа\".\n\r\nВсичко това било чувано и от съседите в сградата. След получения сигнал общинската полиция започнала да следи българката от края на юни. Поставила и подслушвателни устройства в дома за възрастни.\n                \n                \r\n\"Господи, остави ме да умра. Уморена съм да страдам. Искам да си отида в къщи да страдам\", плачела възрастна италианка в банята на дома след поредния бой на българката. Най-много страдала 94-годишна италианка, безпомощна пред обидите и жестокото отношение на гледачката.\n\r\n\"Събуди се, ей, идиотко, събуди се!\", крещяла българката рано сутринта, след като влезела в стаята на 94-годишната италианка. На нейните стонове българката отговаряла с други обиди \"Не си нищо, освен идиотка. Всеки ден като крава. Вониш като коза. По-добре да умре тази идиотка\", били думите на българката, записани от карабинерите. След тези обиди се чували плесници и бой, както и плач от страна на възрастната жена.\n\r\nСпоред \"Кориере Романя\" българката разбрала от разговор с друга гледачка в дома, че 94-годишната жена имала намерение да се оплаче на семейството си. Българката обаче не показала особено безпокойство от този факт, защото знаела от лекар, че от лекарството, вземано от италианката, можели да се получат спукани капиляри по подобие на тези, които имала заради боя и отоците.\n\r\nВ крайна сметка изложеното в сигнала до кмета било потвърдено с много елементи и свидетелства от очевидци. Малко преди арестуването й обаче българката била преместена от собствениците на дома в друга структура в Пунта Марина, тяхна собственост. Тези дни Прокуратурата на Равена издаде заповед за задържането на българката, която сега се намира в затвора на Форли. Властите разследват и евентуално покриване на българката от страна на управителите на дома за възрастни.\r\n ", "date": "2018.09.15", "title": "Българка зад решетките в Италия, малтретирала възрастни хора"}
{"url": "https://www.dnes.bg/televizia/2018/09/15/bedstvieto-predi-2000-g-48-te-chasa-na-pompei.387906", "text": "\n\r\nТри епизода на \"Помпей: В очакване на бедствието\" вдъхват живот на последните 48 часа на Помпей, преди бедствието отпреди 2000 години да удари и вулканичното изригване да погребе жив целия римски град. \n\r\nДокументалният сериал, който тръгва в 21:00 часа на 16 септември в ефира на Viasat History, е воден от историка д-р Бетани Хюз, археолога Ракша Дейв и британския журналист Джон Сърджънт, като всеки от тях изследва часовете преди изригването на връх Везувий. Като обхваща целия разрушен град и околните месности, триото водещи влиза сред разкопките и получава ексклузивен достъп до най-добре запазените римски обекти.\n                    \n                    \n                \r\nТе са поканени да изследват досега недокоснати човешки останки, анализирани със скенер, рентген и ДНК тестове, и посещават самия неугаснал вулкан, разкривайки неизвестни досега загадки, скрити под пепелта вече повече от 2000 години.\n\r\nСъс съдействието на Viasat History ви предлагаме интервю на историка Бетани Хюз, която споделя повече за вълнуващата работа.\n\r\n\n\r\nНевероятно е, хората го наричат \"замръзнал във времето\". На мен тази фраза не ми харесва, защото очевидно \"замръзнал\" е последното, което можеш да го наречеш. Било е неописуема, невероятно ужасна жега, става дума за 300 – 350 градуса. Но е факт, че го е запазило като моментен отпечатък. Има части от града, които наистина са замръзнали във времето. Има дори уловена сълза, късче хляб... които са овъглени и изглеждат точно, както ако си ги откъснал днес, само че са на 2000 години. Изумителното е, че виждаш исторически неща, политическата струрктура, властта, големите и импозантни неща, а същевременно тези дребни ежедневни моменти. Много е унищожено, но и много е запазено от радостите в живота на тези жени и мъже. \n\r\n \n\r\nМного е смиряващо е да работиш по Помпей. Като историк го намирам за очарователно, но от чисто човешка гледна точка е доста разтройващо.  Мисля, че за пръв път ми се случва да се разплача в ефир. Например, намерихме едно момче на 10 години. Опитвало се е да се качи по стълбите до родителите си или хората, които са го гледали... Телата им са запечатани във времето. Наистина е трогателно, смиряващо... и затова искахме да възвеличаем обитателите на Помпей. Не да ги наблюдаваме по някакъв студен, клиничен начин, а да си представим истинските мъже и жени, които са намерили края си там.\r\n\r\n\n\r\nНякои са успели да се спасят. Знаем, че в града са живеели около 11 000 души и всъщност много от тях са се спасили. Вероятно – това е тъжното, тези от тях, които са били богати, имали са достъп до превозни средства, имали са втори или дори трети дом. Трябвало е, обаче, да се махнат до втория-третия ден, в последния е било невъзможно да се отърват. В тези оставащи 30% неизследвани от града със сигурност ще се открият още останки. \n\r\n\n\r\nНе се знае – най-малкото заради тези 30%, които все още не са изследвани, със сигурност ще се разкрият още останки, още доказателства, още съкровища от техния живот.\n\r\n\n\r\nРазбира се, знаех, че ползваме много нови технологии.  Пуснахме дрон над града, което ни позволи да усетим наистина много добре какъв е бил животът тук.  Сега вече можем да сканираме с неверятно мощен ЯМР, с който да видим буквално вътре в \"отливките\", които преместихме и изнесохме извън града. Сигурна бях, че ще има чисто нови, неоткрити досега неща. И наистина открихме какви ли не чудесии. Например един човек, който явно се е казвал Моое, предполагаше се че е едър, червендалест роб. Всъщност се оказа 15-годишно момче. Има един друг, когото наричат Мулетир, имал муле и изглежда сякаш го е яхнал и закрива лице в шепите си и се питва да прикрие уста с дрехите си. Но като погледнеш надълбоко се вижда, че няма никакви ръце. Оказва се, че може всъщност да е правел нещо съвсем различно. Има някакво демитологизиране, истината излиза на яве. Точно на такива разкрития се надявах. И имаше, изумителни са.  \n\r\n\n\r\nСтрува ми се, че намерението на всички ни бе наистина да покажем живота на хората, не просто артефакти и не просто да ги оглеждаме а ла \"я виж, стол, маса, не е ли чудесно\". А да го погледнем през очите на тези хора – това са мебелите, които някой е обичал, хранил се е там, сядал е... какво ли е било чувството да броиш тези три последни дни от съществуването на града. Струва ми се, че това е разликата, уважението към живота на мъжете и жените на Помпей.\n\r\n\n\r\nИнтересно, да, като че ли ни казва, че сме хора, които ценят спомените. Фактът, че продължаваме да сме очаровани от историите за Помпей, показва, че осъзнаваме, че спомените имат значение. За мен, като историк, това е страхотно, защото то показва, че историята има значение. Това също е и напомняне, че всичко може да се случи. Колкото и удобен да е животът ни, никога не знаеш какво те чака зад ъгъла. Затова не трябва просто да живеем живота си, а да му се наслаждаваме. Струва ми се, това е посланието.  \r\n ", "date": "2018.09.15", "title": "Бедствието преди 2000 г.: 48-те часа на Помпей"}
{"url": "https://www.dnes.bg/obshtestvo/2018/09/15/za-sledvashtoto-prebroiavane-45-mln-lv-shte-ima-i-gps-koordinati.387892", "text": "От 22 януари 2021 г. почва следващото преброяване на населението и жилищния фонд в България ще започне и ще продължи до 15 февруари. То ще струва около 45 млн. лв. Това гласи проект на специален закон за преброяването, пуснат за обществено обсъждане, както и мотивите и финансовата обосновка към него.\n\r\nЗа сравнение предишното преброяване през 2011 г. струваше на държавата 27 млн. лв. \n\r\nУвеличението идва най-вече заради възнагражденията на преброителите, както и от факта, че информацията за всяко жилище вече ще е с точни GPS координати, а ще има и допълнителна информация за енергийната ефективност на домовете, услугите в квартала и др. \n\r\nВ мотивите е посочено, че загубите и пропуснатите ползи за бюджета, ако не се проведе преброяването, са по около 7 млн. лв. на година. пише \"24часа\".\n                    \n                    \n                \r\nПреброяването може да излезе и по-евтино, ако повече хора решат да се преброят по електронен път, т.е. отговорят на всички въпроси в специални онлайн анкети. През 2011 г. така избраха да направят около 43% от българите. Останалите ще бъдат посетени от преброител. В проектозакона пише, че той трябва да посети жилището само от 8 до 20 часа в периода между 22 януари и 15 февруари.\n\r\n25-дневката, в която преброителите трябва да обикалят по домовете на хората, е избрана да е през януари, защото същата година трябва да има редовни парламентарни и редовни президентски избори. Те се падат съответно през май и есента на същата година и по това време общинската администрация, която трябва да подпомогне преброяването, ще бъде ангажирана с изборите.", "date": "2018.09.15", "title": "За следващото преброяване: 45 млн. лв., ще има и GPS координати"}
{"url": "https://www.dnes.bg/notifikacii/2018/09/15/turciia-ne-otstypi-na-natiska-sveta-sofiia-niama-da-e-djamiia.387891", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЦърквата \"Света София\" в Истанбул, която в момента е музей, няма да бъде превърната в джамия - поне засега. Това е решил турският върховен административен съд, съобщи Bulgaria ON AIR. \n\r\nХристиянска катедрала близо 1000 години, след това джамия в продължение на 5 века, а от 1935 година музей – \"Света София“ има бурно и превратно минало. Със засилването на ислямо-консерватизма зачестиха и призивите тя отново да бъде превърната в мюсюлмански храм. \n\r\nРелигиозна организация внесе молба за това в съда. Вчера магистратите отхвърлиха иска, но само на процедурно основание, защото е внесен от асоциация, а не от физическо лице. \n                \n                \r\nТова означава, че потенциално опасността от смяната на статута на \"Света София“ не е отминала. Инциденти с мюсюлмани, молещи се демонстративно в музея, разбунваха духовете на няколко пъти. През последните три години по време на Рамазана там бяха организирани и четения на Корана. \n\r\nВъпреки острите протести на Гърция, този април дори президентът Реджеп Ердоган си позволи да цитира стих от свещената ислямска книга. Атина осъди случилото се като \"обида към международната общност“. \n\r\n\"Света София“ е част от световното културно наследство на ЮНЕСКО. Бъдещето ѝ обаче остава неясно.", "date": "2018.09.15", "title": "Турция не отстъпи на натиска: \"Света София\" няма да e джамия"}
{"url": "https://www.dnes.bg/notifikacii/2018/09/15/trus-ot-4-2-po-rihter-razbudi-hyrvatskoto-kraibrejie.387893", "text": "Регистрирано е земетресение с магнитуд 4.2 на далматинското крайбрежие на Хърватия, съобщи Европейския средиземноморски сеизмологичен център.\r\nЗеметресението е станало в 5:09 местно време (6:09 българско време) на три километра югозападно от град Затон и на 13 километра югозападно от град Шибеник. \r\nЗеметресението е усетено силно в района на епицентъра, а по-слабо е усетено по далматинското крайбрежие на Хърватия, както и в Босна и Херцеговина. \r\nЗа сега няма информация за пострадали хора и нанесени материални щети.\r\n ", "date": "2018.09.15", "title": "Трус от 4,2 по Рихтер разбуди хърватското крайбрежие"}
{"url": "https://www.dnes.bg/obshtestvo/2018/09/15/oficerite-ot-zapasa-iskat-referendum-za-kazarmata.387894", "text": "Референдум за връщане на задължителната казарма предлагат от Съюза на сержантите и офицерите от запаса и резерва. Според тях е наложително до края на годината да се направи цялостен преглед на сигурността и отбраната в страната и да се вземат мерки за окомплектоване на армията ни, пише \"Дарик\".\n\r\nСъстоянието на Българската армия днес е като след Ньойския договор преди почти 100 години, твърдят запасните офицери. Те настояват да се промени мисленето за начините, по които може да се окомплектова войската ни. Предлагат да се проведе референдум и да бъде върната задължителната наборна военна служба. А също така да се преосмисли системата за попълване на Въоръжените сили и техния резерв с личен състав, като се използват и възможностите за доброволна служба.\n\n\n\n                    \n                    \n                \r\nПредложенията бяха отправени към институциите и обществото вчера по време на конференция \"Ролята на доброволната служба в армията и службата в резерва\", която се проведе в Казанлък. \n\r\nОфицерите и сержантите от запаса и резерва настояват също до края на годината да бъде извършен цялостен преглед на сигурността и отбраната, а парламентът да приеме дългосрочен план за развитие на Въоръжените сили до 2032 година.\r\n \r\nПредседателят на съюза о. з. ген. Златан Стойков се обяви за закон за запасното воинство, какъвто в страната ни няма.\r\n \r\nДнес край град Крън в община Казанлък ще се проведе първи Събор на запасното войнство, чиято цел е да популяризира армейската служба.", "date": "2018.09.15", "title": "Офицерите от запаса искат: Референдум за казармата"}
{"url": "https://www.dnes.bg/snimka-na-denia/2018/09/15/uikendyt-zapochva-sys-slynce-i-temperaturi-do-31-c.387895", "text": "Днес ще е слънчево с временни увеличения на облачността, предимно средна и висока. Ще духа слаб, в Дунавската равнина до умерен северозападен вятър, сочи прогнозата за времето.\r\nМаксималните температури ще са между 26° и 31°, в София - около 26°, съобщи пред \"Фокус\" дежурният синоптик от НИМХ. \r\nАтмосферното налягане ще се задържи близко до средното за септември.\r\nПо Черноморието ще бъде предимно слънчево с до умерен северозападен вятър. Максимални температури на въздуха: 27-28°. Температурата на морската вода е 24-25°. Вълнението на морето ще е около 2 бала.\r\nНад планините ще бъде предимно слънчево с до умерен север-северозападен вятър. Максимална температура на височина 1200 метра около 21°, на 2000 метра – около 13°.", "date": "2018.09.15", "title": "Уикендът започва със слънце и температури до 31°C"}
{"url": "https://www.dnes.bg/usa/2018/09/15/floryns-vryhletia-severna-karolina-i-vze-jertvi.387896", "text": "\n\r\nУраганът Флорънс, който вчера сутринта връхлетя атлантическото крайбрежие на САЩ, съпроводен с порои и бурни ветрове, взе четири жертви в щата Северна Каролина, преди да отслабне до тропическа буря, предаде Ройтерс.\n\r\nПолицията съобщи за първите жертви на стихията, майка и нейното бебе, убити от паднало дърво върху къщата им в Уилмингтън, около осем часа след навлизането на Флорънс на сушата. Бащата на детето е в болница. \n\r\nВ Пендър Каунти жена почина от инфаркт, след като отломки, блокирали пътищата, попречиха на парамедиците да стигнат до нея. Четвърти човек е загинал в Лънор Каунти, опитвайки се да включи генератора си.\n                    \n                    \n                \r\nНационалният център за ураганите в Маями снощи съобщи, че силата на Флорънс е намаляла до тропическа буря, но предупреди, че все още се очакват животозастрашаващи пориви на вятъра и катастрофални наводнения в части от Северна и Южна Каролина. \n\r\nЦентърът на Флорънс вече е на около 45 км североизточно от Мъртъл Бийч, Южна Каролина, с постоянна скорост на вятъра 110 км/ч. Прогнозата е за значително отслабване на стихията през уикенда и в началото на седмицата, докато Флорънс навлиза навътре в сушата все по-бавно, поради което се очакват проливни дъждове дни наред.\n\r\nВластите съобщиха вчера, че 722 000 потребители - домакинства и бизнеси, са останали без ток.\r\n/БТА/", "date": "2018.09.15", "title": "Флорънс връхлетя Северна Каролина и взе жертви"}
{"url": "https://www.dnes.bg/notifikacii/2018/09/15/pompeo-vini-moskva-sabotira-sankciite-sreshtu-phenian.387897", "text": "Държавният секретар на САЩ Майк Помпейо обвини Русия, че активно работи, за да подкопае международните санкции срещу Северна Корея и напомни, че прилагането на мерките е от ключово значение, за да бъде убеден Пхенян да се откаже от ядрените си оръжия, предаде Ройтерс.\n\r\nПо думите на Помпейо Русия активно се е опитвала да подкопае изпълнението на резолюциите на Съвета за сигурност, работата на комитета на ООН, който оценява спазването на санкциите, каза Помпейо на брифинг в Държавния департамент вчера, предаде БТА.\n\r\nТой обвини Русия, че се е опитала да промени формулировките в доклада на Комитет 1718 (комитетът на Съвета за сигурност, създаден, за да следи прилагането на резолюция 1718 от 2006 г.)\n                \n                \r\nПомпейо добави, че се надява комитетът на ООН по санкциите срещу КНДР \"ще публикува оригиналния документ, който показва ясни действия, свързани с нарушения на санкциите\". По думите му САЩ \"остават твърдо решени да продължат прилагането на резолюциите на Съвета за сигурност, защото са убедени в ключовото им значение за усилията на президента Тръмп да убеди председателя Ким, че пълната, окончателна денуклеаризация на Корейския полуостров е необходима\". \n\r\nДържавният секретар добави, че САЩ продължават да водят \"многобройни разговори със севернокорейците за това как да се постигне изпълнението на всички ангажименти\", поети на срещата на 12 юни между президента Доналд Тръмп и севернокорейския лидер Ким Чен Ун.\n\r\nВ четвъртък пресслужбата на руската мисия в ООН заяви, че поправки, за които е настоявала руската страна, са внесени в доклада на групата експерти на комитета 1718 за санкциите срещу Пхенян, от което \"качеството на доклада само е спечелило\", припомня ТАСС.", "date": "2018.09.15", "title": "Помпео вини Москва: Саботира санкциите срещу Пхенян!"}
{"url": "https://www.dnes.bg/kino/2018/09/15/nevyzmojno-prelystiavane-s-gospojica-iuliia.386644", "text": "Свободна интерпретация на пиесата на Аугуст Стриндберг прави Лив  Улман с филма \"Госпожица Юлия\". В нейната режисьорска версия действието е  пренесено в 19-и век в Ирландия, а Джули (Джесика Частейн) прави опит  да прелъсти прислужника на баща си Жан (Колин Фарел).\r\nМуза на  Бергман в живота и кариерата, Лив Улман успява да извлече  максималното от актьорите, когато сама сяда на режисьорския стол.  Актрисата преди години (1991) сама изиграва ролята на госпожица Юлия в  постановката на Ингмар Бергман от Кралския драматичен театър на Швеция.  Сега Улман напълно се доверява на усета на Частейн и Фарел, които, която  прецизно улавят дълбоките различията между социалните прослойки.\r\n                    \n                    \n                Флиртът между двамата започва като наивна игра, но с настъпването на  нощта на преден план изникват сенките на двамата персонажи,  произхождащи от различни обществени класи. Джули - като представителка на  богатата прослойка е срасната с капризи и наивност, които няма как да  трогнат изпълнения с презрение и жажда за отмъщение слуга.\r\nГледайте \"Госпожица Юлия\" на по телевизия .", "date": "2018.09.15", "title": "Невъзможно прелъстяване с \"Госпожица Юлия\""}
{"url": "https://www.dnes.bg/politika/2018/09/15/emil-radev-orban-sbyrka-che-ne-napravi-kompromis.387898", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВиктор Орбан сбърка, че не направи компромис. Това каза в интервю за предаването \"Брюксел 1\" Емил Радев, евродепутат от ГЕРБ/ЕНП.\n\n\n\r\nТой подчерта, че \"ГЕРБ е против резолюцията за Унгария\", да не говорим, че \"това е прецедент за ЕС\". \n\r\nВ сряда Европейският парламент даде началото на наказателна процедура срещу Унгария за неспазване на върховенството на закона за първи път в историята си.\r\nПричините са редица нарушения на основните права, свързани със свободата на изразяване, на научни изследвания, дискриминация срещу малцинствата, намеса в независимата съдебна власт, ограничаване работата на Европейския централен университет и на неправителствени организации.\r\n                    \n                    \n                Емил Радев коментира и темата за мерките на ЕК срещу прането на пари и финансирането на тероризма. \n\r\nЦялото интервю с него може да гледате в предаването \"Брюксел 1\" по  от 17:30 часа. \r\n ", "date": "2018.09.15", "title": "Емил Радев: Орбан сбърка, че не направи компромис!"}
{"url": "https://www.dnes.bg/zvezdi/2018/09/15/megan-markyl-nai-dobre-oblechenata-jena-na-2018-a.387854", "text": "Меган Маркъл официално се сдоби с нова \"корона\" – тази за \"Най-добре облечена жена на 2018\" от списание People.\n\r\nТова съвсем не е изненада, тъй като от момента, в който стана ясно, че ще става съпруга на принц Хари, нейният стил рязко се промени.\n\r\nБелите ризи и скъсаните дънки останаха в миналото и бяха заменени от стилни рокли на Givenchy, а от показването на предизвикателни части от тялото мина толкова време, че все едно не е била тя.\n\r\nВъпреки това откровената дързост в стила \"прозира\" и през строгите кройки с честото избиране на деколте \"лодка\", показващо раменете ѝ или рокля, един пръст по-къса от етикета, загатваща за коленете ѝ.\n                    \n                    \n                \r\nКъм това, Меган Маркъл не излиза без стилна и актуална чанта, а все по-често и без фасинатори.\n\r\nОчевидно дори и най-добре облечената жена за годината има нужда от малко помощ, тъй като от списание People обявиха, че тя е назначила стилист.\n\r\nКакво спечели наградата на Маркъл и какъв е нейният стил – вижте в галерията на ", "date": "2018.09.15", "title": "Меган Маркъл – най-добре облечената жена на 2018-а "}
{"url": "https://www.dnes.bg/obshtestvo/2018/09/15/zaplatite-ni-se-uvelichili-s-8-3-chetvyrti-sme-v-evrosyiuza.387899", "text": "С 8,3% са нараснали заплатите в България през второто тримесечие на 2018 г. спрямо същия период на миналата година, показват данни на Евростат. \n\r\nТова поставя страната ни на четвърто място в Европейския съюз по ръст на заплатите.Преди нас се нареждат Унгария с 12,5%, следвана от Латвия с 10,2%, Хърватия с 10% и Литва с 9,8%.\n\r\nБългария отбелязва напредък спрямо първото тримесечие на 2018 г., когато годишният ръст на заплатите ни е бил 6,3%. Това обаче е рязко забавяне от последните три месеца на 2017 г., когато годишният ръст е бил 13%.\n\r\nСредното увеличение за тримесечието на годишна база за ЕС е 2,6%. С точно толкова са нараснали и допълнителните плащания, които се включват в основното трудово възнаграждение.\n                    \n                    \n                \r\nОбщите часови разходи на труд са нараснали и в България с 8,5% през второто тримесечие спрямо същото м.г.\n\r\nВ строителството заплатите са се вдигнали най-много между април и юни - с 10,2% на годишна база. Следват индустрията с 9,8 на сто и услугите с 6,8%.", "date": "2018.09.15", "title": "Заплатите ни се увеличили с 8,3%... Четвърти сме в Евросъюза!"}
{"url": "https://www.dnes.bg/eu/2018/09/15/bez-danyk-link-v-direktivata-na-es-celta-prozrachnost.387900", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Няма данък \"линк\" в Директивата за авторските права\", категорично заяви Мария Габриел, комисар по цифрова икономика, в интервю за \"Брюксел 1\". \r\nЦелта на директивата е да направи адекватни сегашните правила, да има прозрачност и координация, както и защита на споделянето на информация, посочи тя.\r\nГабриел подчерта, че по време на обсъждането е имало \"безпрецедентна лобистка кампания\", защото, според нея, \"личните данни носят огромна финансова изгода и са важен политически инструмент\". \r\nВ интервюто тя коментира и темата за кибератаките и киберсигурността. \r\n\"ЕК създава мрежа от европейски киберцентрове и отделя от следващия бюджет 2 млрд. евро за киберсигурност\", уточни Мария Габриел. \r\nЦялото предаване гледайте по  от 17:30 часа. \r\n ", "date": "2018.09.15", "title": "Без \"данък линк\" в директивата на ЕС, целта – прозрачност"}
{"url": "https://www.dnes.bg/akoshtete-vqrvaite/2018/09/15/stigni-go-ako-mojesh-bolt-nai-byrz-dori-i-v-nuleva-gravitaciia.387901", "text": "\r\nОсемкратният олимпийски шампион Юсейн Болт е смятан за най-бързия човек на планетата. Изглежда обаче, че той е бърз не само на Земята. \r\nСпринтьорът се качи на модифициран самолет, имитиращ нулева гравитация и си спретна надпревара в самолета. \r\nБегачът от Ямайка се състезава срещу астронавтът от Европейската космическа агенция Жан-Франсоа Клервой и френския дизайнер Октав де Гол, който е разработил специална бутилка за пиене на шампанско в офиса. \r\nНапълно очаквано, от тримата най-бърз е Болт. Дори и при нулева гравитация шампионът си е шампион!", "date": "2018.09.15", "title": "Стигни го, ако можеш: Болт най-бърз... Дори и в нулева гравитация"}
{"url": "https://www.dnes.bg/notifikacii/2018/09/15/migranti-podpaliha-kiliiata-si-v-avstriia-chakali-deportaciia.387902", "text": "Група мигранти, очакващи депортиране от Австрия, запалиха пожар в затворническата си килия късно снощи. Има ранени, предаде ДПА.\r\nПетима афганистанци на възраст между 18 и 33 години и 30-годишен иракчанин са били приети в болница за интензивно лечение, съобщава австрийската агенция АПА.\r\nГоворител на полицията каза, че следователите са намерили обгорено прощално писмо, което сочи, че може би мигрантите са извършили опит за самоубийство. Това предположение се подсилва от факта, че затворниците са се опитали да не допуснат в килията нито полицията, нито служители на затвора, след като предизвикали пожара. \r\nТой бил бързо изгасен, но заради гъстия дим други 40 затворници били преместени на безопасно място.\r\nКонтролът бил възстановен с участието на 100 полицаи и 70 пожарникари. Не е ясно как е бил запален огънят, отбелязва ДПА.\r\nАвстрийски медии напомнят, че не за първи път затворници се опитват да опожарят килиите си. Има съобщения и за гладни стачки.", "date": "2018.09.15", "title": "Мигранти подпалиха килията си в Австрия, чакали депортация"}
{"url": "https://www.dnes.bg/cars/2018/09/15/edna-legenda-si-otiva-vw-pensionira-beetle.387903", "text": "Германският производител Volkswagen официално потвърди, че моделът Beetle няма да има наследник, а сегашното му поколение ще бъде спряно през юли догодина. Компанията представи прощална версия на легендарния \"Бръмбар\", която се казва Final Edition.\n\r\nРешението за спирането на производството на автомобила се държи на ниските му продажби. В Европа се предлага само кабриолет, а в САЩ е достъпен и хечбек, който се произвежда в Мексико. Неговите резултати на пазара обаче драстично спаднаха – през 2016 г. бяха продадени 43 000 единици, а през 2017 г. – едва 15 000.\n\r\nФиналния \"Бръбмар\" ще бъде достъпен и двата варианта. Той ще получи бензинов турбомотор 2.0 TSI с мощност 176 к.с., който работи в комбинация с 6-степенна автоматична скоростна кутия. Машините ще се предлагат в традиционните цветове за модела - Pure White, Deep Black Pearl и Platinum Grey, а също така и в два нови - Safari Uni и Stonewashed Blue.\n                    \n                    \n                \r\nВ оборудването на модела са включени светодиодна оптика, хромирани елементи от каросерията, а също така и 17-и и 18-инчови джанти. В салона е поставен многофункционален волан, нови седалки, аудиосистема Fender и модернизирана мултимедия. Цените в САЩ стартират от 22 990 долара, а в Европа – от 24 050 евро.\n\r\nОт Volkswagen допълват, че мястото на Beetle ще бъде заето от семеен автомобил (най-вероятно кросоувър), както и от електромобили, които компанията смята да превърне в масови. Производителят също така намекна, че след време \"Бръмбара\" може да се възроди като модел на ток.\n\r\n", "date": "2018.09.15", "title": "Една легенда си отива: VW пенсионира Beetle"}
{"url": "https://www.dnes.bg/obshtestvo/2018/09/15/voinata-po-pytishtata-klane-a-sankcii-koga.387904", "text": "Смъртта на балетиста Мартин Чикалов, прегазен от шофьор без книжка, за пореден път повдигна темата за неправоспособните шофьори и липсата на справедливи санкции за тях. \n\r\n\"Проблемът не е в това, че има хора, които управляват автомобили без книжка, проблемът е че те не се наказват по сериозен начин\", каза пред \"Нова тв\" бившият началник на КАТ Алекси Стратиев.\n\n\n\n\r\nАдвокатът Марин Марковски смята, че законите трябва да станат по-сурови, за да има ефект от тях.\n\r\n\"Войната по пътищата вече не е война, а клане\", категоричен е адвокатът и допълни, че България е на първо място в ЕС по убити на 1 000 000 души.\n                    \n                    \n                \r\n\"За хората, които имат повече от едно нарушение, трябва да има по-сериозни санкции. Статистиката показва, че след 5-6 груби нарушения се стига до тежко произшествие\", каза още Стратиев.\n\r\nБившия началник на КАТ сподели, че в момента се готвят и нови промени в Закона за движение по пътищата.\r\n ", "date": "2018.09.15", "title": "Войната по пътищата: Клане, а санкции кога?"}
{"url": "https://www.dnes.bg/notifikacii/2018/09/15/kitai-podava-ryka-na-venecuela-davat-ikonomicheska-pomosht.387905", "text": "Kитай има желание да помогне на финансово буксуващата Венецуела с каквото може, заяви китайският министър-председател Ли Къцян по време на провелата се в Пекин среща с президента на южноамериканската страна Николас Мадуро, съобщава Ройтерс.\n\r\nМадуро е на четиридневна визита в Китай, за да обсъди икономическите споразумения на изпадналата в криза  страна от Организация на страните износителки на петрол (ОПЕК) и да убеди ключовите азиатски финансови институции да отпуснат нови заеми. \n\r\nКъцян обеща на Мадуро, че Китай ще подкрепи Венецуела по отношение на икономическото ѝ развитие и подобряването на начините за препитание на хората. Пекин е готов да помогне с каквото може, предаде китайската държавна телевизия без да даде повече подробности.\n                \n                \r\nКитай също така е готова да продължи да развива своя бизнес и търговски обмен с Венецуела, като се надява, че правителството, водено от Мадуро, ще предостави по-голяма политическа подкрепа и повече правни гаранции, допълни Къцян.\n\r\nНа среща с китайския президент Си Дзинпин Мадуро благодари на Пекин за разбирането му и голямата подкрепа, предава Ройтерс, позовавайки се на местните китайски медии.\n\r\nВенецуела е склонна да проучи различни ефективни методи за финансиране съвместно с Китай и да засили сътрудничеството между двете страни, заяви Мадуро по време на срещата.\n\r\nКитайският президент изрази мнение, че Китай и Венецуела трябва да насърчават развитието на двустранното сътрудничество, достигайки до едно по-плътно взаимно политическо доверие.\n\r\nКакто преди, така и занапред Китай ще подкрепя правителството на Венецуела и усилията му да постигне национална стабилност, заяви Дзинпин.\n\r\nВъпреки това никъде не се споменава за конкретни средства, които Пекин ще отпусне на Каракас. За повече от десетилетие Китай успя да „изсмуче“ от Венецуела над 50 млрд. долара чрез предоставяне на кредити срещу добив на петрол, което помогна на азиатската страна да подсигури с големи енергийни доставки своята бързо развиваща се икономика.\n\r\nПаричният поток беше спрян, когато Венецуела поиска преразглеждане на договореностите заради силното понижение на цената на петрола, което в крайна сметка доведе до свръхинфлация в страната и продължителен финансов колапс.\n\r\nФинансовото министерство на Венецуела заяви през юли, че ще получи 250 млн. долара кредит от Китайската банка за развитие като стимул за производството на петрол. Правителство на страната призна, че преди това е взело част от друг заем, предоставен от Китай, на стойност 5 млрд. долара като все още се очаква да бъде изплатена пълната сума.\n\r\nВ същото време стана ясно, че Венецуела отчита инфлация в размер на 100% само три седмици, след като въведе в обръщение своята нова валута.\n\r\nПрезидентът Николас Мадуро премахна петте нули от валутата през август, за да опрости, макар и за кратко, търговията и трансакциите с националната валута, усложнени от години на хиперинфлация.\n\r\n", "date": "2018.09.15", "title": "Китай подава ръка на Венецуела: Дават икономическа помощ"}
{"url": "https://www.dnes.bg/notifikacii/2018/09/15/opasnost-ili-moda-deca-paliat-kotloni-povliiani-ot-film.387907", "text": "Нов вид опасна игра застрашава българските деца. Това предупредиха лекари от Клиниката по изгаряния в \"Пирогов\". За да \"придобият магични сили\", момиченца палели котлони и печки, докато родителите им спят. Идеята тръгнала от популярен детски филм.\r\n \r\n\"Предизвикателство, което кара малки момиченца да експериментират, като в момента, в който в нощните часове родителите са заспали, \"ги призовават\" да включват газови котлони или друг вид електроуреди, като по този начин на сутринта те ще имат вълшебни сили\", каза пред \"Нова тв\" доц. д-р Мая Аргирова от Клиниката по изгаряния в \"Пирогов\".\n\r\nОпасната мода е провокирана от популярното детско филче Winx Club, обяснява доц. Агирова. И въпреки че в България все още няма регистрирани случаи на пострадали деца, опасността е реална, защото анимацията е една от най-гледаните и у нас.\n\n\r\n \r\nИма случаи на сериозни изгаряния в Русия и те водят до трайно застрашаване на живота на детето, могат да завършат летално, с инвалидизация или трайно деформиране.\r\n \r\nТова не е първата опасна игра, която става популярна у нас. Преди това особено нашумели бяха предизвикателствата със сол и лед, търсенето на скрито съкровище и лъжицата канела, играта \"Син кит\".  \n                \n                \r\n\"Сегашното поколение расте по този начин, че му е насадена една идея на предизвикателството. Всичко е състезание, конкуренция. Днес децата имат един социален живот, който изисква едно голямо перчене\", коментира известният влогър Стан.\r\n \r\n\"Нашият син е на 9 години. Единият случай беше харчене на пари от кредитна карта. Сумата не беше никак малка. Имаше и друг случай, който много ме притесни. Имаше един период, в който той постоянно ме питаше дали може да лети. Беше гледал детски филмчета, в които героите притежаваха магически сили\", разказа Жени Калканджиева. \r\n \r\n\"Трябва да се следи какво прави детето, да си до него и да чуеш всичко, което то иска да сподели с теб\", допълни Деян Благоев.\r\n ", "date": "2018.09.15", "title": "Опасност или мода? Деца палят котлони, повлияни от филм"}
{"url": "https://www.dnes.bg/zvezdi/2018/09/15/djanet-djaksyn-na-52-chuvstvam-se-nai-krasiva-dnes.387852", "text": "Една от иконите в музикалната индустрия – Джанет Джаксън краси корицата на новия брой на списание Instyle. Стайлингът на сесията е оформен от Джулия фон Бойм, а снимките са дело на Роби Фимама.\n\r\nДжанет стана майка само преди година и половина, като роди първото си дете на 50-годишна възраст. Малко след това тя се разведе с бащата на сина си Ейза – катарския бизнесмен Уизам ал Мана, след което се върна да живее в САЩ, отслабна драстично и може би, към днешна дата, се намира в най-добрата си физическа форма.\n\r\nВ интервюто красивата 52-годишна звезда за първи път разкрива, че едва сега се чувства наистина секси и уверена по отношение на тялото и визията си.\n\r\nТя споделя, че трудно е преодоляла някои от най-големите си несигурности по отношение на външния си вид. „Много от това е свързано с разбирането и осъзнаването, че не само един типаж трябва да бъде смятан и възприеман за красив. Красотата идва във всички форми, размери и цветове“.\n                    \n                    \n                \r\nДжанет добавя: \"Първоначално не можах да намеря нищо, което да харесам в себе си, когато се погледнех в огледалото. Даже започвах да плача, когато видех отражението си. Не се смятах за привлекателна.\"\n\r\nСестрата на покойния крал на попа Майкъл Джаксън споделя, че усмивката е първото нещо, което е харесала в себе си. \"Накрая осъзнах, че усмивката ми не е толкова лоша, макар и да е доста широка като на Жокера.\"\n\r\nКогато става въпрос за това, кое според нея прави една жена красива, Джанет казва, че това са много различни неща: \"Често това е съчетание на уязвимост, сила и увереност. Да се вижда доброто в душата. Да се вижда духовност и безкористност.\"\n\r\nВижте снимките на звездата", "date": "2018.09.15", "title": "Джанет Джаксън на 52: Чувствам се най-красива днес! "}
{"url": "https://www.dnes.bg/politika/2018/09/15/slujbite-nashtrek-provokatori-vlizat-utre-na-dondukov-2.387908", "text": "Вътрешното министерство е предупредило НСО да бъде нащрек пред сградата на президентсвото утре. Неделя е ден на отворени врати на почти всички големи институции. \n\r\nСпоред достоверен източник във вътрешното министерство, били получени сигнали, че е възможно хора с оръжие да влязат заедно с гражданите, пожелали да разгледат президентската институция, пише \"\". Твърди се, че са били засечени разговори на провокатори. \n\r\n\"Ние сме в непрекъснат контакт с МВР и другите служби от сектор \"Сигурност\", увериха от НСО. \n\r\nНа същата дата 16 септември, обявена за ден на отворени врати в близо 40 институции, във Facebook от месеци се организира протест на българи от чужбина. \n                    \n                    \n                \r\nПетък организаторите дадоха и пресконференция и обявиха каква е тяхната цел. Исканията на групата \"Против геноцида на Борисов и всички останали управляващи партии\" е сваляне на правителството, но без да се разпуска 44-тото народно събрание. Според организатора Емил Русинов, живеещ в Лондон българин, трябва да се състави преходно правителство за 9 месеца и да се свика Велико народно събрание. \n\r\nНе е ясно дали засечените разговори са на хора, които организират протеста на 16 или друга група, също готви румънски сценарий.\n\r\nИзточници в МВР допускат и участие на групите начело с Марин Маринов, в които участват русофилски организации, чиято премиера бе по време на протестите през януари 2013 г. В България от няколко дни е пристигнала и голяма група от рокерите на руския президент Владимир Путин \"Нощните вълци\". Техни български последователи вече си пускат снимки с тях във Facebook.\n\r\nВероятно предупреждението на МВР към НСО е и презастраховане от евентуални политически провокатори, които целят да предизвикат схватки с полицията.", "date": "2018.09.15", "title": "Службите нащрек: Провокатори влизат утре на \"Дондуков\" 2?"}
{"url": "https://www.dnes.bg/stranata/2018/09/15/angelkova-v-kozlodui-nasyrchava-istoricheskiiat-turizym.387909", "text": "Козлодуй има голям потенциал да стане притегателен център за културно-исторически туризъм. По този начин общината ще има възможност да се превърне във все по-търсена и атрактивна туристическа дестинация за четири сезона. Това заяви министърът на туризма Николина Ангелкова по време на откриването на втория Фестивал на занаятите и изкуствата в Козлодуй, където тази година се очакват над 2000 посетители, съобщиха от пресцентъра на министерството. \n\r\nПо време на посещението си в града министър Ангелкова е имала работна среща с кмета на общината Маринела Николова. Тема на разговорите са били възможностите за развитие на регионалния туризъм. Поради големия потенциал на града министър Ангелкова е предложила да бъде организирана съвместна дискусия за развитието на туризма в Козлодуй и региона.\n                    \n                    \n                \r\nМинистър Ангелкова е посочила, че през последните години отседналите в града чужди туристи непрекъснато се увеличават, като най-много те са от Русия, Украйна и Румъния. Общите приходи от нощувките в общината за изминалата година възлизат на близо 30 хил. лв.\n\r\nВ Регистъра на туристическите атракции, създаден от Министерството на туризма по данни на българските общини, са включени 7 обекта от Козлодуй, сред които античните крепости Августа и Региана, корабът \"Радецки\", мястото на слизане на Ботевата чета на дунавския бряг, Аспаруховия вал, Матеевият геран и др.\n\r\nАнгелкова е добавила, че много перспективен за цялото дунавско крайбрежие, а и за община Козлодуй, е маршрутът \"Дунав Ултра\" - най-дългият за туристи велосипедисти у нас - 730 км по поречието чак до Черно море. Той свързва най-северозападната с най-североизточната част на страната и преминава през близо 90 населени места. На вторите годишни награди на Министерството на туризма през 2017 г. веломаршрутът спечели първо място в категория \"Иновация на годината\" в туризма.\n\r\n\"Пътят за устойчиво развитие на регионалния туризъм очевидно е правилен и ние като администрация ще насърчим всеки работещ проект за по-нататъшното му стимулиране. Принос за този напредък имат и събития като настоящия фестивал, който е сред новите туристически атракции в общината, но според мен има прекрасно бъдеще\", е допълнила министърът на туризма.\r\n ", "date": "2018.09.15", "title": "Ангелкова в Козлодуй: Насърчава историческият туризъм!"}
{"url": "https://www.dnes.bg/sport/2018/09/15/posledni-medali-na-svetovnoto-pochva-bitkata-pri-ansamblite.387910", "text": "Битката за разпределение на последните три комплекта медали от световното първенство по художествена гимнастика в \"Арена Армеец\" в София започва днес.\n\r\nВ събота ще бъдат излъчени медалистите в многобоя при ансамблите, а в неделя са финалите на отделните уреди - 5 обръча и 3 топки/2 въжета.\n\r\nВ състезанието при ансамблите ще участват общо 36 отбора, а първите три в многобоя ще спечелят квоти за олимпийските игри в Токио 2020.\n\r\nНадпреварата днес започва в 13.00 часа с група \"А\", където са силните състави на Италия, Беларус, Япония, Израел и други.\n\r\nБългарският ансамбъл е във втората група, която стартира от 16.30 часа. Симона Дянкова, Елена Бинева, Лаура Траатс, Мадлен Радуканова и Стефани Кирякова имат изключително сложни композиции и ако ги изиграят без грешка със сигурност ще завоюват медал. Възпитаничките на Весела Димитрова ще изиграят съчетанието си с топки и въжета с 16-и стартов номер, а композицията си на пет обръча - с 34-и.\n                    \n                    \n                \r\nВ потока на България са още ансамблите на Русия, Украйна, Испания и други.\n\r\nТова е второ световно първенство за българския отбор, който при дебюта си в Пезаро (Италия) 2017 спечели сребро в многобоя и беше изпреварен единствено от Русия.\n\r\nОще спортни новини четете в Gol.bg", "date": "2018.09.15", "title": "Последни медали на Световното: Почва битката при ансамблите"}
{"url": "https://www.dnes.bg/notifikacii/2018/09/15/chujdestranni-studenti-v-bolnica-sled-sbivane-v-blagoevgrad.387911", "text": "Двама студенти от Американския университет в Благоевград са ранени след сбиване тази сутрин.\r\n \r\nСигнал за инцидента е постъпил към 03:45 часа, съобщи \"Дарик\". По непотвърдена информация конфликтът е започнал още с излизането от нощен клуб в Благоевград и е продължил в общежитието, където е било и сбиването.\r\n \r\nНа място веднага са били изпратени полицейски патрули и линейка, които са открили счупени две стъклени врати и ранени двама младежи– румънка, която е леко одраскана по брадата и момче с рана на ръката.\r\n \r\n„Няма други наранени лица. Полицията изяснява как и защо е счупена вратата“, заяви Йорданка Шаркова от пресцентъра на ОД МВР в Благоевград.\r\n \r\nВ полицията обаче няма жалба за побой.", "date": "2018.09.15", "title": "Чуждестранни студенти в болница след сбиване в Благоевград"}
{"url": "https://www.dnes.bg/stranata/2018/09/15/otchaian-priziv-bashta-tyrsi-otkradnatite-kucheta-na-decata-mu.387912", "text": "“Върни ни кучетата! Те са на децата ми, които ги чакат!” Табели с такъв текст. привличат от няколко дни вниманието на шофьорите по главния път София-Варна при разклона за Лясковец. Четири са общо посланията в двете посоки на натовареното трасе и отклоненията към Лясковец и Елена.\n\r\nТабелите са поставени от собственик на язовир в съседство, чиито три немски овчарки изчезнали на 7 септември.\n\r\n“Кучетата са елитни и са като част от семейството. Вечер са затворени, но през деня обикалят свободно около мен и явно са излезли до пътя. Човекът, който ги е натоварил и ги е откраднал, е със сив пикап, видели са го”, обясни пред \"\r\n\r\n                    \n                    \n                \" авторът на табелите Станислав Стойнев.\n\r\nКучетата били добронамерени заради децата и приятелите му, които ходели на язовира. Станислав не искал зли, не можел да си позволи да ухапят някого. Прибягнал до нетрадиционния призив, защото двете му деца много страдали за животните.\n\r\n13-годишният му син, който в момента е в болница в Италия и се бори с тежко заболяване, настоявал всеки ден да му ги показва онлайн.\n\r\nЗаради табелите му се обадили много хора с полезна информация. Очевидец казал, че човекът с пикапа ги взел, “за да не ги блъсне кола” и казал, че ще търси на кого са.\n\r\nВече седмица обаче от немските овчарки няма следа. Станислав не е търсил полицията. Разчита, че съвестта на крадеца ще проговори и ще ги върне.\n\r\n“Не знам кой е, но ще го намеря!”, решен е да върне радостта на децата си бащата.", "date": "2018.09.15", "title": "Отчаян призив: Баща търси откраднатите кучета на децата му "}
