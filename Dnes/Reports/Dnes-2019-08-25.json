{"url": "https://www.dnes.bg/notifikacii/2019/08/25/iranskiiat-vynshen-ministyr-e-v-biaric-za-g-7.420788", "text": "\r\nИранският външен министър Мохамад Джавад Зариф пристигна в Биариц, където от вчера се провежда срещата на върха на Г-7, предадоха световните агенции, като се позоваха на иранското външно министерство и на френското президентство.\r\nГоворителят на иранското външно министерство Абас Мусави написа в Twitter, че Зариф е пристигнал в Биариц, но няма да преговаря или да се среща с американски представители там. Френското президентството също потвърди, че Зариф е в Биариц и че ще разговаря с френския си колега Жан Ив Льо Дриан, но че не е предвидена никаква среща с делегацията на Тръмп.\n\n\r\nПо-рано днес сайтът за проследяване на полети Флайтрадар24 съобщи, че ирански държавен самолет Еърбъс 321 е кацнал в Биариц, след като по-рано тази седмица е летял до европейски столици, посетени от Зариф.\r\r\n                \r\n                \r\n                Френски дипломатически източник пояснява, че визитата на иранския първи дипломат в Биариц е по инициатива на Париж, а не на Г-7.\r\nДоналд Тръмп обаче е бил информиран за посещението. Решението за поканата към Зариф да дойде в Биариц два дни след като беше приет в Елисейския дворец се вписва в усилията на френския президент да създаде условия за деескалация на напрежението, да се обсъди какво ще стане след изтичането на споразумението по иранската ядрена програма и да се говори за иранската балистична програма, допълва френският източник, цитиран от БТА.\r\nТой добавя, че Зариф идва в Биариц заради много съществените разговори с лидерите на Г-7 вчера вечерта. Решението за поканата към Зариф е било взето след края на вечерята снощи на лидерите на Г-7, посочва дипломатът.\r\nПрезидентът на САЩ Доналд Тръмп пък се оказа, че не е бил предварително информиран от Франция, че иранският външен министър Мохамад Джавад Зариф ще има среща с френската делегация в кулоарите на срещата на върха на Г-7 в Биариц, предаде Ройтерс, като се позова на представител на Белия дом.\r\n\r\n ", "date": "2019.08.25", "title": "Иранският външен министър е в Биариц за Г-7"}
{"url": "https://www.dnes.bg/akoshtete-vqrvaite/2019/08/25/kucheto-u-doma-pomaga-i-na-syrceto.420771", "text": "Хората, които имат кучета, са с по-здрави сърца, защото се движат повече и се хранят по-добре, съобщи БТА, позовавайки се на в. \"Mirror\". Нивата на кръвната захар на собствениците на кучета обикновено са отлични. Най-често те не са пушачи.\r\nУчени от университетската болница в Бърно събраха здравни данни и социоикономическа информация за 2000 чехи от 2013 до 1014 г. До 2030 г. те ще правят анализи на всеки пет години. Първите резултати от тазгодишната оценка показва, че притежаването на куче е полезно за състоянието на сърцето.\r\nОценяваните фактори са индекс на телесната маса, хранене, физическа активност, тютюнопушене, кръвно налягане, холестерол.\r\nОколо 42 процента от участниците в изследването притежават домашен любимец - 24,3 процента куче, а 17,9 процента - друго животно. Собствениците на кучета се движат повече и се хранят по-здравословно в сравнение с притежателите на други домашни любимци, както и в сравнение на хората, които не се грижат за животно.\r\n                    \n                    \n                \r\n                \r\n                \r\n                \"Най-голяма полза от домашните любимци имат собствениците на кучета, независимо от възраст, пол или образование\" - каза д-р Андреа Маугери от екипа. Той препоръча хората, които искат да подобрят състоянието на сърцето си, да си вземат куче.", "date": "2019.08.25", "title": "Кучето у дома - помага и на сърцето"}
{"url": "https://www.dnes.bg/stranata/2019/08/25/v-kraia-na-sedmicata-koloni-na-granichen-punkt-kulata.420775", "text": "Отново в края на седмицата колони от автомобили са се образували на граничен пункт \"Кулата\" и в двете посоки, съобщава агенция \"Фокус\".\r\nПо информация на изданието, трафикът е интензивен. Преминаването през границата отнема повече от 15 минути. Опашките от превозни средства са както на изхода за леки, така и за товарни автомобили. \r\n ", "date": "2019.08.25", "title": "В края на седмицата: Колони на граничен пункт \"Кулата\""}
{"url": "https://www.dnes.bg/health/2019/08/25/grozdeto-namaliava-riska-ot-rak-i-diabet.420647", "text": "Есента наближава, а с нея и сезонът на много плодове и зеленчуци. Гроздето е едно от тях. То е един от най-сочните и сладки плодове, които мнозина обожават. Но то заслужава специално място на трапезата ни по-често не само заради вкуса си, но и заради многобройните ползи за здравето, които има. Ето някои от тях.\r\n\r\nВъпреки сладостта си, гроздето е с нисък гликемичен индекс и малко калории. Освен това в него се съдържат много антиоксиданти, някои от които действат като ускорители на метаболизма. В една чаша грозде се съдържат приблизително 100 калории.\r\n\r\nВитамин С е мощен антиоксидант, който подобрява оздравителните процеси в клетките на тялото и помага за абсорбирането на желязо, което е важно за жените. Витамин К пък заздравява костите и подобрява тяхната плътност. В гроздето се съдържат диетични фибри, протеини, витамини от група В, калий, мед, манган. Този плод не съдържа никакви растителни мазнини. В 1 чаша се съдържат само 27 грама въглехидрати.\r\n                    \n                    \n                \r\n                \r\n                \r\n                \r\nКакто всички други плодове и зеленчуци, съдържащи антиоксиданти, така и гроздето има противовъзпалителни свойства, които предпазват клетъчните мембрани от различни увреждания. Консумацията на 1-2 чаши грозде на ден намалява възпалителните процеси в клетките и предпазва тъканите от влиянието на различни химични вещества от външната среда, както и това на свободните радикали в тялото.\r\n", "date": "2019.08.25", "title": "Гроздето намалява риска от рак и диабет"}
{"url": "https://www.dnes.bg/world/2019/08/25/v-honkong-otnovo-policiia-sreshtu-protestirashti.420773", "text": "Полицията в Хонконг използва водно оръдие и сълзотворен газ срещу  замерящи я с тухли и павета демонстранти, предадоха световните агенции и БТА.\n\n\r\nРойтерс отбелязва, че водно оръдие не е било използвано от години в Хонконг. До конфронтацията се стигна, след като протестиращи първо се бяха  събрали на стадион в пристанището Квай Чунг.\r\nОттам някои демонстранти се  отправиха до друг квартал на града - Цуен Ван. Там някои от тях  издигнаха барикади на улицата, извадиха павета и изкъртиха тухли, с  които после започнаха да замерят полицията. Други демонстранти пък  изляха препарати за почистване на платното, за да го направят хлъзгаво  за напредващата срещу тях полиция.", "date": "2019.08.25", "title": "В Хонконг: Отново полиция срещу протестиращи"}
{"url": "https://www.dnes.bg/za-da-se-razbirame/2019/08/25/5-stypki-s-koito-da-popravite-vryzkata-si.420649", "text": "Пълно щастие е трудно да съществува за по-дълго от няколко мига. Всеки, който е бил поне веднъж във връзка, знае добре това. Лесно е да се нараните, трудно е да поправите раните, които сте си нанесли. Така се разпадат връзки, които са имали бъдеще. Ако искате да запазите вашата, но сте я довели до болезнена крехкост, вижте как можете да я „поправите“ отново.\r\n\r\nЖивотът се крепи от щастливите моменти, от нещата, които обичаме да правим и които ни карат да се усмихваме. Ако и двамата имате някаква страст, която споделяте, опитайте да наблегнете на нея. Правете заедно неща, които ви правят щастливи и които ви карат да се смеете. Когато усетите, че се надига вълна от негативна енергия, побързайте да я насочите към приятно занимание, за да потушите пожара.\r\n                    \n                    \n                \r\n                \r\n                \r\n                \r\nМного често хората са склонни да прехвърлят вината за несполуките и неуспехите си на най-близките си хора, в случая на партньора. Ако го правите системно, това ще влоши сериозно връзката ви и ще нарани дълбоко отношенията ви. Научете се да поемате отговорност за грешките си и да сте по-самокритични. Избягвайте нападките и осъдителното отношение към половинката ви, а се вглеждайте повече в себе си.\r\n", "date": "2019.08.25", "title": "5 стъпки, с които да поправите връзката си "}
{"url": "https://www.dnes.bg/eu/2019/08/25/signal-za-bomba-evakuiraha-nai-populiarniia-plaj-v-barselona.420781", "text": "Властите на Барселона евакуираха един от популярните плажове в града след информации за възможно взривно устройство там, предаде Асошиейтед прес.\r\nСпоред испански медии става дума за открито неексплодирало взривно устройство от Втората световна война на популярния плаж Сан Себастия.\r\nПлажът бил препълнен в ранния следобед, когато започнала евакуацията, тъй като температурите в града са близки до 30 градуса по Целзий.\r\nКъм плажа се е отправил екип за обезвреждане на бомби, предаде БТА.", "date": "2019.08.25", "title": "Сигнал за бомба: Евакуираха най-популярния плаж в Барселона"}
{"url": "https://www.dnes.bg/stranata/2019/08/25/avariia-v-tec-pernik-zamyrsi-vodite-na-r-struma.420777", "text": "Авария в багерна помпена станция при ТЕЦ \"Република\" в Перник е причинила замърсяване на река Струма, предаде . \r\n\r\nТо се е появило в участъка на квартал \"Мошино\" до моста при бившия завод \"Кристал\".\r\n\r\nПри проверка на екоинспекцията на място обаче не са открити умрели патици и риби. Аварията в ТЕЦ-а вече е отстранена. \r\n\r\nЕкспертите от инспекцията поясняват още, че замърсяването не е опасно за хората или животните.", "date": "2019.08.25", "title": "Авария в ТЕЦ - Перник замърси водите на р. Струма"}
{"url": "https://www.dnes.bg/stranata/2019/08/25/onlain-rezervacii-ne-byrzaite-da-natisnete-butona-kupi.420774", "text": "\r\nХората да не взимат прибързани решения при онлайн резервация на почивка, дори когато са атакувани с изскачащи прозорци и анонси от рода на \"Последна стая\", \"Само две стаи\", \"Още пет потребителя разглеждат тази оферта\" и пр.Това препоръча председателят на Комисията за защита на потребителите (КЗП) Димитър Маргаритов пред БНР.\n\r\nТой посъветва още в спокойна среда да прегледат още няколко оферти, да ги съпоставят като цена и условия и едва тогава да изберат най- доброто за тях. Ако нещо ги притеснява, да потърсят пряка връзка и в телефонен разговор например, да уточнят всичко необходимо.\r\n \r\n\"Типично за българския потребител в сравнение с европейския, е че той по-рядко изобщо прави резервации и т.нар. ранни записвания не са особено предпочитани у нас, за разлика от редица европейски държави. Извън активните месеци на летния сезон, когато повечето хора все пак предварително се насочват към определени места, за другите пътувания през годината с туристически характер, според мен, почти няма предварителни резервации\", каза още Маргаритов по повод наскоро публикувано проучване на \"Евростат\", според което близо 50% от европейците резервират своите почивки онлайн, а в България - 17%.\n                    \n                    \n                \r\n                \r\n                \r\n                \r\n\"Считам, че в следващите няколко години ние ще наваксаме доста по отношение на хората, които се осмеляват да си резервират и то през интернет. Защото това проучване също показва, че България е сред водещите държави по темп в проценти на нарастване на потребителите, които използват Интернет за онлайн търговия, в това число и туристическата услуга\", добави той.\r\n \r\nСпоред Маргаритов онлайн търговията в България като цяло е имала по-труден старт. \"Основно поради консервативния подход на българина, че могат да му бъдат откраднати банкови данни, да бъде спекулирано от престъпници с намерение да източат от средствата му. Казвал съм и преди - в момента, въпреки че не всичко е съвършено, по-голяма е вероятността да Ви задигнат портфейла от магазин, отколкото да Ви откраднат данните от кредитната карта, докато пазарувате онлайн\", посочи председателят на КЗП.\n\r\n \r\nПо думите на Маргаритов някои недостатъци на онлайн резервирането на туристически услуги проличават в макар и не многото на брой жалби на хората срещу търговци в този сектор. \"Най- честото оплакване е свързано с разминаването между това, което е рекламирано в интернет - на сайтове на туристически агенции, на конкретни хотели, комплекси и т.н., и това. което потребителите получават в реалните условия. Има хубави картинки, доста изкушаващо описание на услугите, които се предоставят, но впоследствие се оказва, че това не съответства на действителността. Например, обещават Ви стая с изглед към морето, а после се оказва, че морето може да бъде видяно само под някакъв много специфичен ъгъл от огледалото в банята\", каза Маргаритов. Той отбеляза, че това е нелоялна търговска практика, която подлежи на санкция с глоба до 30 000 лв. при първоначално и до 50 000 при повторно нарушение.\r\n \r\nДимитър Маргаритов отправи и няколко предупреждения към потребителите. Той препоръча хората да не се доверяват на онлайн магазини с непрофесионално изработен дизайн на интерфейса, със съмнително ниски цени или с недостатъчно информация за търговеца, за предлаганите продукти, за правата на потребителите и процедурите за решаване на евентуален спор. \"Понякога ни се струва, че там, където има повече информация, ще изгубим време да я прочетем, но това невинаги е така. Трябва да обръщаме внимание на детайлите, защото те ни ориентират кой е надеждният търговец, съответно - при него рисковете са много по-малки\", завърши той.", "date": "2019.08.25", "title": "Онлайн резервации: Не бързайте да натиснете бутона \"купи\""}
{"url": "https://www.dnes.bg/stranata/2019/08/25/vypreki-protestite-v-atiia-sybirali-bokluka-po-visoki-standarti.420783", "text": "Жителите  на Южното Черноморие ще имат възможност безвъзмездно, без средства от техните данъци, да се възползват от най-добрата швейцарска практика за събиране на опасните отпадъци, които всеки от нас съхранява в бита си.\r\nТова заяви министърът на околната среда и водите Нено Димов, който днес посети площадка за временно съхранение на опасни отпадъци от бита, която се изгражда в близост до с. Атия.\r\nОбщина Созопол е определила мястото на площадката. Средствата за изграждането й са близо 2 млн. лв. и са осигурени чрез Министерството на околната среда и водите и Предприятието за управление на дейностите по опазване на околната среда (ПУДООС) по проект на Българо-швейцарската програма за сътрудничество.\r\n                    \n                    \n                \r\n                \r\n                \r\n                \"Направеното тук е по най-високите стандарти не само в Швейцария, но и в цяла Европа. Самото швейцарско правителство контролира изпълнението на проекта\", каза министърът пред местните жители в уверение за безопасността на съоръжението. И добави: \"Хората има от какво да се притесняват, ако продължат да събират тези отпадъци в кофите си за боклук. Защото и батерията, и битовата химия не са опасни докато ги използваме, но когато отидат на депото с общия отпадък, може да станат опасни\". \n\r\nСпоред него това е най-добрият тип събиране на опасни отпадъци на площадка за временно съхранение, а заедно с последващото специално третиране, се предотвратява замърсяването. Нено Димов увери, че площадката, която се изгражда в Атия, не създава никакви рискове за околната среда или здравето на гражданите. Пилотните центровете по българо-швейцарската програма са проектирани, оборудвани и работят по швейцарска технология, която е доказана и напълно безопасна. На територията на центровете няма да се извършват дейности, замърсяващи околната среда.\r\n\"Трябва да поздравим кметовете, които успяха да се преборят да получат средства от българо-швейцарската програма в полза на техните граждани. Всички общини трябва да изградят такива центрове до 2020 г., но тези, които са се възползвали от швейцарското финансиране, няма да го правят за сметка на своите граждани“, обясни той. „Засега само 5 кметове успяха да се преборят за изграждането на такива площадки. Площадката е тук, защото Община Созопол я е посочила като място, с което е кандидатствала по Българо-Швейцарската програма\", каза министър Димов, допълвайки, че площадката е минала през съответните процедури по екологичното законодателство.\r\nНа площадката ще се събират отпадъци, които се генерират в домакинствата при ежедневното използване на продукти със съставки, увреждащи околната среда, като лекарства, битова химия, батерии и акумулатори, битови електронни уреди, боядисани мебели и други дървени повърхности. Това са отпадъци, които всеки от нас съхранява в бита си, обясни министърът. Изхвърлянето им в общите контейнери замърсява останалите отпадъци и представлява голяма опасност за околната среда при натрупването им в регионалните депа за отпадъци.\r\nСъбраните отпадъци на площадката могат да се съхраняват там максимум една година. Те периодично ще се извозват до съоръжения за третирането или унищожаването им. Центровете са така замислени и проектирани, че отпадъците да се съхраняват без опасност от разливи, разсипи и замърсяване на околната среда. Те са разположени в близост до населените места, за да са удобни за хората, които обслужват. Такива центрове в Швейцария се намират до търговски обекти в рамките на населените места или непосредствено до жилищните сгради на хората с цел максимална достъпност и удобство, обясни министърът.\r\nОбщата стойност на проекта в Атия е почти 2 млн. лева, които ще са изцяло за сметка на Българо-швейцарската програма за сътрудничество. От него ще могат да се възползват гражданите на общините Созопол, Приморско и Царево. В рамките на проекта се осигурява оборудване, което включва 2 микробуса, които ще бъдат мобилни пунктове за събиране на отпадъци, 10 контейнера за съхранение на отпадъци и 100 бидона. Общото количество, което може да се складира на площадката, е 4 тона. Времето, за което отпадъците може да бъдат складирани, е до 1 година.  В рамките на този период отпадъците трябва да бъдат предадени за оползотворяване или обезвреждане.\r\nПроектът \"Проучване и разработване на пилотни модели за екологосъобразно събиране и временно съхранение на опасни битови отпадъци от домакинствата\" Проектът стартира на 21 април 2015 г. с подписване на споразумение с Конфедерация Швейцария за отпускане на 15 млн. лв. за финансиране на дейности, които да спомогнат за по-доброто управление на отпадъците в България. Срокът за изпълнение е до 7.12.2019 г.\r\nЦелта на проекта е намаляване на рисковете за човешкото здраве и околната среда чрез отделяне на опасните отпадъци от домакинства от потока битови отпадъци в 22 български общини.\r\nПредвижда се да се изграждат 5 пилотни центъра за събиране на опасните битови отпадъци в общините Шумен, Разград, Созопол, Съединение и Левски и вече са доставени мобилни събирателни пунктове за обслужване на съседни на тях 17 общини: Велики Преслав, Смядово, Каспичан, Хитрино, Лозница, Самуил, Исперих, Завет, Цар Калоян, Пордим, Никопол, Белене, Марица, Калояново, Хисаря, Приморско, Царево.\r\n ", "date": "2019.08.25", "title": "Въпреки протестите в Атия: Събирали боклука по високи стандарти"}
{"url": "https://www.dnes.bg/mish-mash/2019/08/25/zodiite-koito-ne-mogat-da-ustoiat-na-myja-buntar.420671", "text": "Случвало ли ви се е да залитате по определен тип мъже, които все ви нараняват сърцето. И макар да знаете, че „лошите момчета“ не могат да бъдат опитомени и рядко се задоволяват с една жена, след поредния провал се лепвате като муха на мед на следващия екземпляр, който е див, бунтар, арогантен, решителен и много своенравен. Би било наивни да припишем всичко това на астрологията, но може би зодиакалният знак все пак има някакво отражение.\r\n \r\nОвен\r\n \r\nОвните за твърдоглава зодия, която обаче обича предизвикателствата. И лошите момчета им дават точно това! С тях дамите Овен са постоянно на тръни, не спират с опитите да ги разберат, опитомят и контролират и едновременно жадуват да се заразят от техния адреналин.\r\n \r\nБлизнаци\r\n \r\nЕдно нещо, което Близнаците ненавиждат, е еднообразието. И лошите момчета им предоставят много вълнение с непредвиденото си поведение и постоянни екстремни каши, в които се забъркват.\r\n \r\nКои са другите зодии, които харесват лоши момчета, четете в ", "date": "2019.08.25", "title": "Зодиите, които не могат да устоят на мъжа бунтар "}
{"url": "https://www.dnes.bg/stranata/2019/08/25/zaradi-ptp-dvijenie-v-avariinata-lenta-na-am-trakiia.420787", "text": "Заради поредна катастрофа, временно е усложнено движението при кв 74 на АМ \"Тракия\"  в посока София. Това съобщават от Агенция \"Пътна инфраструктура\" (АПИ).\r\nОт там уведомяват, че трафикът се осъществява в аварийната лента. Движението в района се регулира от \"Пътна полиция\". \r\n ", "date": "2019.08.25", "title": "Заради ПТП: Движение в аварийната лента на АМ \"Тракия\""}
{"url": "https://www.dnes.bg/eu/2019/08/25/djonsyn-se-opyva-ne-39-mlrd-a-9-mlrd-pri-brexit-bez-sdelka.420776", "text": "Обединеното кралство не е длъжно да изплати пълната компенсация в размер на 39 милиарда британски паунда (48 милиарда долара) в случай на оттегляне от Европейския съюз без споразумения за условията на Brexit.Това обяви премиера на Великобритания Борис Джонсън, цитиран от ТАСС, която се позовава на информация на телевизионния канал ITV.\n\n\r\nТой заяви, че ако страната напусне Brexit без сделка, тогава тя не би трябвало да дължи неустойка на Брюксел, заяви той в евира на британския канал, предаде \"Фокус\".\r\nДжонсън все пак изрази увереност в предстоящото изключване на споразумение за условията на Brexit.\r\n\"Смятам, че в момента има реален шанс да постигнем сделка, но докато достигнем съгласие сме длъжни да се подготвим да излезем ( от ЕС) без сделка. Но все пак шансовете за сделка растат\", заяви британският бремиер.\r\n                    \n                    \n                \r\n                \r\n                \r\n                С изказванията си Джонсън потвърди разпространената от медиите информация, че Лондон по свое усмотрение ще намали размера на обезщетението за излизането на страната от ЕС от 9 милиарда паунда на  милиарда ( 11 милиарда долара), ако Великобритания напусне ЕС без сделка.", "date": "2019.08.25", "title": "Джонсън се опъва: Не 39 млрд., а 9 млрд при Brexit без сделка"}
{"url": "https://www.dnes.bg/kino/2019/08/25/chernata-pantera-prodyljava-prez-2022-g.420779", "text": "Продължението на филма \"Черната пантера\" ще излезе на екран на 6 май 2022 г., съобщи Варайъти.\r\nРежисьор отново ще е Райън Куглър. Той обясни на конвенцията D23 в Анахайм, че им е необходимо повече време, за да изпипат детайлите.\r\nФилмът \"Черната пантера\" с Чадуик Боузман в ролята на супергероя постигна огромен успех с приходи от 700 милиона щатски долара на вътрешния пазар и 1,3 милиарда долара в света. В бокс-офис класацията на Северна Америка той отстъпва само на \"Отмъстителите: Краят\", съобщава БТА.\r\n\"Черната пантера\" беше номиниран за седем награди \"Оскар\", включително и за най-добър филм, като спечели три. Филмът влезе в историята с почти изцяло чернокожия актьорски състав. В него се снимаха също Майкъл Б. Джордан, Лупита Нионго, Данай Гурира.", "date": "2019.08.25", "title": "\"Черната пантера\" продължава през 2022 г."}
{"url": "https://www.dnes.bg/sport/2019/08/25/iosif-miladinov-s-bronza-na-svetovnoto-po-pluvane-za-iunoshi.420780", "text": "Йосиф Миладинов спечели бронзов медал на 50 метра на Световното първенство по плуване за юноши в Будапеща, предаде. \r\n16 - годишният пловдивчанин постигна време от 23 секунди и 48 стотни, с което подобри и националния ни рекорд.\r\nМиладинов остана на 11 стотни от златото, спечелено от италианеца Томас Чекон, чийто резултат е 23.37 секунди.\r\nИначе българинът беше с най-бърза стартова  реакция, като скочи първи с 0.61. Втората позиция и сребърно отличие е  за руснака Андрей Минаков с 23.39 секунди", "date": "2019.08.25", "title": "Йосиф Миладинов с бронза на Световното по плуване за юноши"}
{"url": "https://www.dnes.bg/rusia/2019/08/25/v-rusiia-vzimash-kredit-ot-mashinka-no-s-365-lihva.420201", "text": "От няколко месеца в търговските центрове в Санкт-Петербург се появиха малки електронни машини. Достатъчно е да се вкарат паспортните данни, за да се получи микрокредит с прекомерно високата лихва от 365 процента годишно, съобщи Франс прес. Именно този симптом на трескаво задлъжняване безпокои властите в Москва.\n\r\nРуското население, което е с все по-ниска покупателна способност, постоянно намаляваща от няколко години, взима все повече кредити за пазаруване или просто, за да изкара месеца.\n\r\nОгромното увеличаване на кредитите, започнало преди 18 месеца, е достигнало до такова невероятно ниво, че министърът на икономическото развитие обяви, че се страхува от спукване на балон, което би могло да предизвика рецесия.\n                    \n                    \n                \r\n                \r\n                \r\n                \r\n е много чувствителна: да се ограничи отпускането на кредити би означавало да се лишат домакинствата от източник на доходи, които понякога са от жизненоважно значение за тях и да се създаде риск от допълнително забавяне на и без това слабия растеж.\n\r\n\"Ситуацията може да стане взривоопасна през 2021 година\", предупреди министърът на икономическото развитие Максим Орешкин в края на юли пред радио \"Ехото на Москва\". Той обяви, че се подготвят мерки в помощ на населението, което се задушава от дългове.\n\r\nСпоред него задлъжняването на домакинствата с потребителски кредити е скочило с 25 процента през последната година и сега е 1,8 милиарда рубли, което се равнява на близо 25 милиарда евро по сегашния обменен курс.\n\r\nПри една трета от задлъжнелите домакинства, уточни той, погасяването на кредитите \"изяжда\" над 60 процента от месечните им доходи. Това кара мнозина да теглят нови кредити, за да изплащат старите.\n\r\n\"Равнището на кредитите, които не са за недвижими имоти в момента достига 9 процента от брутния вътрешен продукт (БВП). За сравнение той е 10-15 процента в Източна Европа. В Русия обаче това е по-обезпокоително, тъй като реалните доходи не са се увеличавали от три години\". Това каза главният икономист в Алфа банк Наталия Орлова.\n\r\nСпоред нея тревогата идва от платежоспособността на задлъжнелите домакинства. \"Дълговете не са равномерно разпределени, те се трупат най-вече от домакинства с ниски доходи, които е по-малко вероятно да ги изплатят. Домакинствата с високи и средни доходи, които са добри кредитополучатели, избягват да задлъжняват\", добави тя.\n\r\nИкономическата активност в Русия вече рязко забави растежа си в началото на годината - след отчетеното възстановяване през 2017 и 2018 година - с увеличение на БВП от само 0,7 процента на годишна основа през първото полугодие.\n\r\nТова е много по-ниско от заложената от президента на Русия Владимир Путин цел за растеж от около 4 процента годишно. Тя е трудно постижима, тъй като от 2014 година страната е засегната от безпрецедентните европейски и американски икономически санкции заради украинската криза, отбелязва Франс прес, цитирана от БТА.\n\r\n\"Какво да се направи, ако балонът изведнъж се спука? Как ще реагират хората? Те ще останат без пари, докато властите планират например да построят изключително скъпа магистрала, чиято експлоатация неизбежно няма да е рентабилна\", отправи критики политологът от център \"Карнеги\" Андрей Колесников.\r\n ", "date": "2019.08.25", "title": "В Русия: Взимаш кредит от машинка, но с 365% лихва!"}
{"url": "https://www.dnes.bg/sport/2019/08/25/shte-prodade-li-psj-neimar-veche-mu-tyrsi-zamestnik.420764", "text": "ПСЖ е готов да отправи оферта в размер на 100 милиона евро за голямата звезда на Кристъл Палас Уилфред Заха, като отборът го иска за потенциален заместник на Неймар, твърди \"Мирър\".\r\n\r\nДелегация от парижкия клуб вече е в английската столица Лондон за разговори с началниците на \"орлите\". В случай, че нападателят бъде договорен, тогава вероятно ще има и \"зелена светлина\" по трансфера на бразилеца в Реал (Мадрид) или Барселона.\r\n\r\nВсе още няма яснота дали парижани ще се разберат с някой от двата клуба за кариоката, но ако това стане, тогава отборът вероятно ще привлече в състава си Заха и след това ще продаде Неймар, за да има негов наследник.\r\n\r\n", "date": "2019.08.25", "title": "Ще продаде ли ПСЖ Неймар? Вече му търси заместник"}
{"url": "https://www.dnes.bg/politika/2019/08/25/radev-ot-gabrovo-zaveshtanata-svoboda-iska-i-dela.420765", "text": "Завещаната от предците ни свобода изисква днес не само преклонение пред техния подвиг, но и дела. Историческият връх ни призовава да върнем достойнството на народа и държавата ни, заяви президентът Румен Радев в Габрово по време на тържественото отбелязване на 142 години от Шипченската епопея. \nВ изказването си държавният глава призова да се борим за духовност и единение срещу моралното падение, злоупотребата с държавността, срещу подмяната на истината и обезличаването на обществото ни.\r\n \r\n\"Казват, че това, което човек прави за себе си, умира заедно с него, но това, което прави за другите, живее вечно\", заяви Румен Радев и подчерта, че в сърцата ни винаги ще бъде жива паметта за българските опълченци и руските воини, които преди 142 години на Шипка отстояха нашата свобода.\r\n \r\nДържавният глава припомни думите на един от летописците на Освободителната Руско-турска война от 1877-1878г., че \"на Шипка не се искаха сложни военни действия, а само едно - да загине всеки на поста си, да умре като герой. В тази смърт бе истинското величие на Шипка\". \n                    \n                    \n                \r\n                \r\n                \r\n                \r\nПо думите му потомците трябва да знаят, че саможертвата е най-чутовният връх във висините на българския дух и да помнят, че свобода не се дава, а за нея се воюва, дори и с голи ръце. \"Да знаят, че доблестта е по-силна от щика на поробителя, който се пречупва в гърдите на храбрите\", каза още президентът.\r\n \r\nРумен Радев определи присъствието на хилядите граждани на тържествената церемония като доказателство, че духът на опълченците все още е с нас и посочи, че вековният морален компас на българите е жив. \"Към вас е моята дълбока признателност. Носейки в сърцата си най-светлите страници от българското минало, вие градите и достойния ни утрешен ден\", обърна се държавният глава към гражданите и гостите на Габрово.\n\r\n ", "date": "2019.08.25", "title": "Радев от Габрово: Завещаната свобода иска и дела!"}
{"url": "https://www.dnes.bg/stranata/2019/08/25/jiteli-na-atiia-na-protest-sreshtu-depo-za-opasni-otpadyci.420766", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖители на село Атия блокираха тази сутрин пътя към селото от централния път Бургас-Созопол. Протестът им е срещу изграждането на депо за опасни отпадъци само на 300 метра от къщите.\r\n\r\nЦентърът за съхранение на отпадъци се изгражда с европейски средства. Местните настояват да се спре изграждането на депото, защото това ще доведе до екокатастрофа. \r\n\r\nТе се опасяват, че токсичните отпадъци може да проникнат в подпочвените води и така да достигнат до морето. За да успокои хората, на място пристигна и екоминистърът Нено Димов.", "date": "2019.08.25", "title": "Жители на Атия на протест срещу депо за опасни отпадъци"}
{"url": "https://www.dnes.bg/mish-mash/2019/08/25/kakvo-triabva-da-znaem-za-micelarnata-voda.420666", "text": "Днес мицеларната вода е неотменна част от козметиката на всяка жена. Въпреки нейната популярност, не винаги знаем какво представлява и как да я използваме.\r\n \r\nМицеларната вода е мек почистващ продукт, който разтваря грима и не изисква изплакване. Добър е, защото не изсушава кожата и не дразни слезните жлези, което означава, че е подходящ за всеки тип кожа, както и за премахване на грим от очите.\r\n \r\nВ мицеларната вода няма да намерите алкохол или сапун, не съдържа парабени, силикони и парфюми. Но производителите често добавят помощни компоненти като минерали и екстракти от цветя.\r\n \r\nКак действа мицеларната вода?\r\n \r\nАктивният компонент на мицеларната вода - мицелите, са микроскопични съединения, които образуват повърхностно активни вещества с определена концентрация във вода.\r\n \r\nМицелите имат няколко интересни свойства:\r\n \r\n- Отслабване на дразнещите компоненти на почистващите средства\r\n \r\n- Дезактивиране на вредни химикали\r\n \r\n- \"Свързване\" и отстраняване на най-малките частици мазнини\r\n \r\nЗащо си струва да изберете мицеларната вода?\r\n \r\nУникалността на мицеларната вода е, че тя осигурява едновременно ефективно и нежно почистване. Работата е там, че мицелите действат като магнит, привличайки частици грим и мазнини, които след това могат лесно да се почистят с тампон.\r\n \r\nВ този случай липидните структури на кожата не се унищожават и следователно след нанасяне на мицеларна вода върху кожата няма усещане за дискомфорт и сухота.\r\n \r\nТрябва да се отбележи, че мицеларната вода действа комплексно, решавайки няколко проблема едновременно:\r\n \r\n- Почистване на лицето\r\n- Включително нежната кожа около очите\r\n- Премахва грима\r\n- Тонизира кожата.\r\n \r\nОще за мицеларната вода и нейните свойства четете в ", "date": "2019.08.25", "title": "Какво трябва да знаем за мицеларната вода?"}
{"url": "https://www.dnes.bg/obshtestvo/2019/08/25/novata-sedmica-zapochva-sys-slynchevo-i-goreshto-vreme.420762", "text": "Горещото августовско време остава и в началото на новата седмица, показва прогнозата за времето на НИМХ.\n\r\nПрез нощта ще бъде ясно и почти тихо. В понеделник ще е слънчево, след обяд и горещо. След пладне ще има временни увеличения на облачността, но само на отделни места в планинските райони ще превали краткотрайно. \n\r\nЩе духа слаб до умерен източен вятър. Максималните температури ще са между 31 и 36 градуса. \n\r\nПо Черноморието ще е предимно слънчево и топло. Ще духа умерен източен вятър. Максималните температури ще са между 28 и 31 градуса. Вълнението на морето ще е 2-3 бала. Температурата на морската вода е 26 - 28 градуса.\n\r\nВ планините ще е предимно слънчево. След обяд ще има временни увеличения на облачността и на места в масивите от Западна и Централна България ще превали краткотрайно. Максималната температура на височина 1200 метра ще е около 23 градуса, на 2000 метра - около 16.\n                    \n                    \n                \r\n                \r\n                \r\n                \r\nВъв вторник и сряда времето ще се задържи без съществена промяна - предимно слънчево, в следобедните часове с временни увеличения на облачността. Ще остане горещо, с максимални температури над 30 градуса, на места ще достигат 35-36. \n\r\nВятърът от изток-североизток ще се запази, ще е слаб до умерен, в Източна България по-често - умерен.\r\n ", "date": "2019.08.25", "title": "Новата седмица започва със слънчево и горещо време"}
{"url": "https://www.dnes.bg/stranata/2019/08/25/izbiagalite-zatvornici-v-stara-zagora-bili-v-obshtejitie-ot-sedmica.420769", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИзбягалите затворници от общежитието в Стара Загора са 24 годишният Александър Мораро и 30 годишният Василе Хаджи от Молдова. В общежитието е има трети техен съгражданин, но той е тук, съобщи за БТА Запрян Димитров, началник на затворническото общежитие. \n\n\n\nТримата мъже са били настанени там преди седмица, след като са прекарали 1 година в ареста. Очаквало се да ги преместят в София, където е трябвало да изтърпят присъдата си от 4 години и 8 месеца. \n\r\nПървоначално тя е била 7 години, но след направени самопризнания е намалена. По закон при присъда под 5 години те трябва да бъдат настанени в общежитие от открит тип, уточни Запрян Димитров. \n                    \n                    \n                \r\n                \r\n                \r\n                \r\nСпоред него бягството е станало вчера между 14.00 и 15.00 часа. Преди това те са се намирали на открития фитнес, счупили част от оградата и избягали в неизвестна посока.\n\r\nМалко преди бягството молдовците са имали среща със свои близки. Сънародникът им казал пред разследващите, че не знае нищо за плана им и че в последно време те не са били в добри отношения.\n\r\nМолдовските граждани са осъдени заради кражба от взривени банкомати в Стара Загора и Казанлък през лятото на 2018 г. След ареста им те са върнали откраднатите пари.\r\n ", "date": "2019.08.25", "title": "Избягалите затворници в Стара Загора били в общежитие от седмица"}
{"url": "https://www.dnes.bg/cars/2019/08/25/byrzi-i-iarostni-da-otkradnesh-tesla-za-30-sekundi.420486", "text": "Охранителна камера в Лондон засне как двама крадци отмъкват Tesla за по-малко от 30 секунди. Естествено, помага им новата безключова технология. \n\r\nНа видеото, направено от камера на домофон, се вижда как единият крадец влиза през отворената порта в двора. На врата му виси електрическо устройсто с две жици. Престъпникът се приближава до къщата, протяга едната си ръка към нея, а другата към колата и магията се случва. За по-малко от 30 секнуди, Tesla-та, която струва 90 хил. паунда, светва в знак, че е отключена.\r\nВтората фигура се появява зад колата и веднага влиза в нея, пали я и напуска двора. Съучастникът му прибира жизиците спокойно и се връща на улицата, където се качва в луксозното возило. Двамата отпрашват надолу по улицата.\r\n                    \n                    \n                \r\n                \r\n                \r\n                Собственикът на автомобила признава, че е шокиран колко бързо се е сбогувал с колата си. Всъщност, в момента на кражбата, тя се намирала в двора на брат му, чиято Tesla била в сервиза по това време.\r\nДа откраднеш кола с новата безключова система, оказва се, не е толкова трудно. Едниственото, което ти трябва, е устройство, което да усили сигнала от ключа, който трябва да е близо до автомобила. Няколко хиляди коли са отпътувнали към моргите на черно, докато собствениците им кротко са спели, а ключа за возилото е бил до спалнята им.\r\nНякои коли се предават след минути на измамата. На други са им нужди само 10 секунди преди да бъдат отключени.\r\n", "date": "2019.08.25", "title": "Бързи и яростни: Да откраднеш Tesla за... 30 секунди "}
{"url": "https://www.dnes.bg/world/2019/08/25/stranite-ot-g-7-shte-zasilvat-dialoga-s-rusiia.420767", "text": "Ръководителите от Г-7 са се разбрали да засилят диалога и координацията с Русия, изключена от групата след анексирането на Крим през 2014 година, но според тях е прекалено рано да я приемат отново в Г-8, съобщи за АФП дипломатически източник.\n\r\nСедмината лидери, сред които Еманюел Макрон и Доналд Тръмп, за заели тази позиция снощи на вечерята в началото на тридневния форум, уточни източникът. \n\n\"Те са се споразумели по идеята Г-7 да засили диалога и координацията с Русия по сегашните кризи, но са отбелязали, че е прекалено рано да се върнат руснаците на масата\", допълни дипломатическият източник.\n\r\nПреди срещата в Биариц Доналд Тръмп се изказа в подкрепа на възстановяването на Г-8 и завръщането на Русия. Френският президент Еманюел Макрон, който се срещна с руския си колега Владимир Путин преди седмица, изрази мнението, че е подходящо след време Русия да може да се върне в Г-8, но при условие да бъде намерено решение заедно с Украйна въз основа на Минските споразумения.\n                    \n                    \n                \r\n                \r\n                \r\n                \r\nБерлин и Лондон също отхвърлиха идеята за връщане на Русия на този етап, а Канада подкрепи тази позиция.\n\r\nРъководителите от Г-7 са постигнали съгласие да натоварят Еманюел Макрон да разговаря с Иран и да му изпрати послание, за да се избегне ескалация на напрежението в региона, съобщиха дипломатически източници. Те уточниха, че това е станало снощи на вечерята в Биариц, предава БТА.", "date": "2019.08.25", "title": "Страните от Г-7 ще засилват диалога с Русия"}
{"url": "https://www.dnes.bg/stranata/2019/08/25/jena-postrada-opita-da-gasi-pojar-ot-gazova-butilka.420770", "text": "65-годишна жена от Велико Търново е настанена в болница с изгаряния по ръцете, след като се опитала сама да гаси пожар в дома си, причинен от техническа неизправност на газова бутилка, съобщава \"\".\r\n\r\nИнцидентът е станал в петък привечер в къща на ул.\"Тодор Балина\" в старата столица. \r\n\r\nДокато жената готвела на терасата си, възникнало пламъчно горене заради неизправната бутилка с пропан бутан. Домакинята опитала да го гаси, но безуспешно.  \r\n\r\nСъседи подали сигнал на телефон 112 за огъня. На местопроизшествието незабавно пристигнал екип от трима пожарникари, които потушили огъня.", "date": "2019.08.25", "title": "Жена пострада, опита да гаси пожар от газова бутилка"}
{"url": "https://www.dnes.bg/notifikacii/2019/08/25/sblysyk-na-helikopter-i-samolet-pone-7-zaginali.420790", "text": "Най-малко 7 души, сред които и двама малолетни, са загинали при сблъсък днес на хеликоптер и малък самолет на испанския остров Майорка, предадоха световните агенции.\r\nВ ултралекия самолет е имало двама души, а в хеликоптера петима души, двама от които непълнолетни. Причините за катастрофата се изясняват. Пътниците в самолета са били испанци, а пътниците в хеликоптера вероятно са били всичките германци. И двата летателни апарата са паднали в селскостопанска зона, пише БТА.\r\nСъщевременно малък самолет се разби в прохода Симплон в швейцарските Алпи и загинаха трима души, пътували в него. Сред жертвите има и малко дете, предаде Асошиейтед прес. Предстои идентификация на загиналите.\r\nПричините за катастрофата засега не са ясни. Проходът Симплон свързва Южна Швейцария със Северна Италия на 2005 метра надморска височина.\r\n\r\n ", "date": "2019.08.25", "title": "Сблъсък на хеликоптер и самолет: Поне 7 загинали"}
{"url": "https://www.dnes.bg/notifikacii/2019/08/25/demonstranti-sreshtu-g-7-makron-vyrvi-si.420772", "text": "Трета за два дни демонстрация събра тази сутрин във френския град Байон няколкостотин протестиращи срещу Г-7, които носеха портрети на френския президент Еманюел Макрон, откраднати от кметствата и събирани в течение на няколко месеца, предаде БТА, позовавайки се на Франс прес.\n\n\r\n\"Шествието на портретите\" протича под лозунга \"Климат и социална справедливост: Макрон, върви си, да го накараме да си иде!\". Демонстрацията е организирана от алтернативните и природозащитни движения ANV COP 21, Алтернатива и Бизи, последните две - баски. Според организаторите проявата е \"100 процента ненасилствена и с открито лице\".\r\r\n                \r\n                \r\n                Участниците в акцията носеха портретите на президента надолу с главата, както обясни един от тях, \"за да обърнем внимание върху липсата на разум в политиката му\". Други държаха пакети с предполагаеми портрети на държавния глава в тях и надписи върху тях на френски, английски, испански или баски \"Климат, социална справедливост, къде е Макрон?\".\r\n\"Да отмъкнеш портрет е гражданско неподчинение, смята се за групова кражба\", отбеляза друг демонстрант.\r\nВ петък вечерта, в навечерието на Г-7 портрет на Макрон беше изнесен от кметството в Ирисари, селце в Страната на баските, в департамент Пирене Атлантик, на фона на внушителните мерки за сигурност и разположените 13 200 полицаи за срещата на върха в Биариц.\r\nТози портрет беше 128-ият, откраднат от активисти от различни кметства във Франция от февруари насам в рамките на \"акциите за ненасилствено гражданско неподчинение\" на споменатите движения. Заради действията си 93-ма активисти бяха задържани, а 57 са били извикани да се явят в полицията.", "date": "2019.08.25", "title": "Демонстранти срещу Г-7: Макрон върви си!"}
{"url": "https://www.dnes.bg/obrazovanie/2019/08/25/uchebnata-godina-chuka-na-vratata-kak-mon-diri-uchiteli.420792", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         На прага на новата учебна година близо 1000 са обявените свободни работни места за учители в трите най-големи града в страната – София, Пловдив и Варна. В столицата към момента те са над 600, съобщава Bulgaria ON AIR. \n\r\nТри седмици преди началото на новата учебна година в 119 училище текат последните ремонти. Училищният персонал обаче е обезпечен напълно. Още в края на юли всичките 11 свободни места за учители са заети. \n\n\n\r\nНедостигът е съществен, но съизмерим с изминали години. Категорични са от столични инспекторат по образование. В последните години трудно се намират начални и детски учители, преподаватели по чужди езици и информатика. \n                    \n                    \n                \r\n                \r\n                \r\n                \r\nОт Министерство на образованието създават програма \"Мотивирани учители\". \n\r\n\"Създава условия да бъдат подпомогнати училищата с квалифицирани учители в ония области, които имат недостиг на специалисти. Заплатата на тези специалисти ще бъде увеличена с 500 лева. Включилите се в програмата, могат да работят в отдалечени области на страната, както и с ученици с ниски резултати\", обясни Полина Фетфова\n\r\nПрограмата дава възможност на хора, които не са учители, да придобият квалификация в рамките на една година. Оказва се, че те не са малко. \n\r\n183 са одобрените, които ще бъдат включени в обучението. Те ще започнат работа в началото на новата учебна година.", "date": "2019.08.25", "title": "Учебната година чука на вратата: Как МОН дири учители?"}
{"url": "https://www.dnes.bg/world/2019/08/25/netaniahu-izrael-shte-deistva-sreshtu-iranskata-agresiia.420784", "text": "Израел е нанесъл въздушни удари срещу цели край сирийската столица Дамаск тази нощ. Според Тел Авив те са били насочени срещу ирански части и шиитски милиции, които готвели непосредствени атаки срещу Израел, предаде .\r\n\r\nБенямин Нетаняху предупреди в Twitter: \"Израел няма да се колебае да действа срещу \"иранската агресия\", независимо в коя държава се осъществява тя\".\r\n\r\nВ същото време сирийската държавна агенция САНА съобщи, че сирийската военновъздушна отбрана е прихванала \"враждебни снаряди\" в небето над Дамаск. \r\n\r\nСамо преди дни израелският премиер намекна, че Тел Авив е отговорен за серия необяснени досега нападения срещу военни цели в Ирак. \r\n ", "date": "2019.08.25", "title": "Нетаняху: \"Израел ще действа срещу \"иранската агресия\""}
{"url": "https://www.dnes.bg/technology/2019/08/25/pyrvo-prestyplenie-v-kosmosa-nasa-razsledva.420785", "text": "НАСА разследва евентуалното първо престъпление, извършено от астронавт от Международната космическа станция (МКС) - незаконно влизане в банкова сметка, съобщиха АФП и ТАСС, позовавайки се на в. \"Ню Йорк таймс\".\r\nАстронавтката Ан Маклейн е обвинена в измама с фалшива самоличност и неразрешен достъп до банкова сметка. В общата сметка на Ан Маклейн и съпругата й Съмър Уордън е влизано от компютър на НАСА, докато тя е била на мисия на МКС - от декември 2018 г. до юни 2019 г., пише БТА.\r\nАн Маклейн и Съмър Уордън са в процедура на развод. Съмър Уордън е подала оплакване, че Ан Маклейн е влязла в общата им сметка без нейното разрешение.\r\nСпоред адвоката на Ан Маклейн тя не е направила нищо лошо, само е проверила какво е състоянието на сметката. Тя не е използвала парите.\r\nУордън е подала оплакване и се води разследване. Представител на НАСА каза, че Ан Маклейн е отличен пилот и астронавт, а управлението не коментира лични дела.", "date": "2019.08.25", "title": "Първо престъпление в космоса? НАСА разследва"}
{"url": "https://www.dnes.bg/za-da-se-razbirame/2019/08/25/za-kakvo-nikoga-da-ne-lyjete-decata-si.420652", "text": "Дори най-честните и искрени родители лъжат децата си понякога. Всички хора го правят, включително и родителите. Свикнали сме да използваме социалните маски, за да прикриваме вътрешното си състояние или за да се впишем в дадена среда и обстановка. Лъжите изскачат неволно от устата ни, а понякога са и с определена цел. Когато се отнася до възпитанието на децата ви, вероятно също се налага да изричате лъжи от време на време. Някои лъжи обаче са недопустими и не трябва да бъдат изричани, защото могат да имат негативен ефект върху развитието и психиката на детето. Кои са те?\r\n\r\nПърво, това изглежда твърде фаталистично за въображението на едно малко дете – да бъде изоставено на непознато място с непознати хора, ако не слуша. И второ, вероятно изобщо нямате такива намерения, затова просто не го казвайте. Заплахата за изоставяне може да окаже наистина силно негативно влияние върху крехката детска емоционалност, самочувствие и усещане за сигурност, от които детето се нуждае.\r\n                    \n                    \n                \r\n                \r\n                \r\n                \r\nРазбира се, зависи от грешките. Не всичко трябва да се разказва надълго и нашироко. Но ако става въпрос за грешка, от която детето може да се поучи, споделете я. Обяснете, че понякога всички хора грешат, включително и родителите, и възрастните хора.\r\n", "date": "2019.08.25", "title": "За какво никога да не лъжете децата си?"}
{"url": "https://www.dnes.bg/obshtestvo/2019/08/25/izmina-godina-ot-pytniia-ad-krai-svoge-kakvo-se-promeni.420763", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДнес се навършва точно една година от тежката катастрофа край Своге, отнела живота на 20 души.\n\r\nГраждани и близки на жертвите ще почетат паметта им със заупокойна молитва и осветяване на паметната плоча на мястото на инцидента. При трагедията тогава автобус излезе от платното и се преобърна, а 20 от пътниците в него загинаха, припомня БНР. \n\nТрагедията доведе до 3 оставки на министри и множество експертизи. Хората обаче не са доволни от направеното.\n\r\n\"Сложиха мантинели, направени по безумен начин. Влизаш зад мантинелата, където се намира тротоарът и стигаш доникъде. За да можеш да продължиш, трябва да се прекачваш през нея или да пролазваш отдолу... и излизаш на пътната настилка\", казва Лилия Георгиева от инициативния комитет, оглавил протестите.\n                    \n                    \n                \r\n                \r\n                \r\n                \r\nТака хората отново са на пътното платно в продължение на километри, твърди тя пред националното радио.\n\r\nСпоред хората пътният участък си остава все така опасен. \n\r\n\"Ако сега минете по пътя, той е същият. Просто само положиха нов асфалт, сложиха шумяща маркировка, което не решава проблема\", смята Георгиева.\n\r\nНедоволни са и жителите на село Световрачане, което даде най-много жертви в катастрофата. Днес се очаква близките и съпричастни да се съберат, за да почетат паметта на загиналите и отново да напомнят на властта за обещаното.", "date": "2019.08.25", "title": "Измина година от пътния ад край Своге. Какво се промени?"}
{"url": "https://www.dnes.bg/index/2019/08/25/izbiagalite-zatvornici-moldovci-vzriviavali-bankomati.420747", "text": "Избягалите затворници от затворническото общежитие в Стара Загора са двама молдовци, разбили банкомат в Казанлък на 20 август 2018 година, съобщава местния сайт presstv.bg. \n\n\n\nПреди година мъжете свиха над 31 хиляди лева от банкомат в града на розите. Групата взриви банкомат и в Стара Загора през септември, от който отмъкна близо 60 хиляди лева. Дни след тази атака те бяха арестувани при акция в Пловдив.\r\nОт МВР на този етап няма официално потвърждение на тази информация, както и на самоличността на издирваните мъже.\n\r\nПрез юли тази година Старозагорският окръжен съд гледа делото по съкратената процедура след като 24-годишният Василе Морару, 30-годишният Александър Хаджи и 23-годишният Дионис Коджукаро се признаха за виновни. Затова и наказанието им бе намалено от 7 години на 4,8 години затвор при общ режим.\r\n                \r\n                \r\n                \r\nОт около една седмица мъжете били преместени в затворническо общежитие от отворен тип в Стара Загора. \n\r\nИздирването на бегълците продължава.\r\n ", "date": "2019.08.25", "title": "Избягалите затворници – молдовци, взривявали банкомати"}
{"url": "https://www.dnes.bg/obshtestvo/2019/08/25/globalnoto-zatopliane-u-nas-susha-i-posledvashti-navodneniia.420746", "text": "Глобалното затопляне ще доведе до повече суша и наводнения в България, обяви климатологът доц. Любов Трифонова в интервю за \"\".\n\r\n\"Въпреки общите тенденции не може да се очаква еднаква промяна навсякъде. Климатичните изменения не са свързани само с повишаване на температурите, но също с по-сурови зими, по-чести бури, поройни наводнения и още редица екстремни явления\", уточни експертът. \n\nДоц. Трифонова уточни, че от началото на 80-те години на ХХ век се наблюдава тенденция към затопляне, а средната годишна температура на въздуха за непланинската част от страната е нараснала с около 0,9 градуса спрямо нормата за 1961 - 1990 г. \n                    \n                    \n                \r\n                \r\n                \r\n                \r\n\"От средата на 90-те години зачестяват бедствията заради мощни бури. Особено през 2014 г. интензивните дъждове, гръмотевичните бури и силните градушки причиниха сериозни щети в много райони на страната. Това е и най-валежната година през целия период след 1988 г., със средногодишна сума на валежа 1013 литра на квадратен метър\", уточни климатологът.\n\r\nТя допълни, че горещите вълни през лятото също нарастват значимо от края на 80-те години, а в Югозападна България се наблюдават почти ежегодно. \n\r\n\"Сегашната средна глобална температура е с 0,85 °C по-висока, отколкото е била през XIX век. Всяко от последните три десетилетия е било по-топло от предишното\", посочи Любов Трифонова и уточни, че според последните данни на СМО месец юли 2019 г. е може би най-горещият месец в историята, откакто се правят метеорологични наблюдения. \n\r\nЩо се отнася до жегите у нас, до момента температурният рекорд в Садово от 45,2 градуса не е надминат, но от 1987 г. до 2018 г. има 9 години с общо 176 случая на максимални температури над 42 °C, от тях 15 случая са през 1987 г., 64 – през 2000 г. и 76 – през 2007 г.\n\r\nПо думите на климатолога при най-песимистичния сценарий до 2100 г. повишаването на средната годишна температура може да надхвърли 4 °C. Прогнозира се намаляване на валежите с около 5 - 10% до 2050 г. и 15 - 20% (при песимистичен сценарии – до 40 - 50%) до 2100 г. Не се очаква съществена промяна на валежите през студеното полугодие, но намаляването на летните валежи ще доведе до по-малко валежи през годината като цяло.\n\r\nЕкспертът е категоричен, че продължителните и чести горещи вълни и суши ще причиняват още повече вреди на здравето на хората, на екосистемите и селското стопанство.\n\r\n\"Нарастването броя на дните с обилни валежи ще увеличи риска от наводнения. Нови климатични изследвания и прогнози посочват, че за средните географски ширини в северното полукълбо дори при ограничаване на покачването на температурите до 2 °С вероятността за продължителни горещи вълни и последователни дни с проливни дъждове ще се увеличи в сравнение със сегашния период\", завърши доц. Трифонова.", "date": "2019.08.25", "title": "Глобалното затопляне у нас - суша и последващи наводнения"}
{"url": "https://www.dnes.bg/world/2019/08/25/ogyniat-opustoshi-blizo-milion-hektara-gora-v-boliviia.420748", "text": "Опустошената от пожари площ в Боливия достигна 950 000 хектара, въпреки действията на пожарникарите, които бяха подкрепени от нает от правителството Боинг Супертанкер 747-400, предаде Франс прес, цитирайки данни на властите. \n\nПламъците са унищожили eдна трета от гората Чикитано, където живеят 1871 семейства в 11 селища и 35 общности на коренното население, съобщи вчера Клайвър Роча, директор на отдела по горите.\r\n\r\nМинистърът към президентството Хуан Рамон Кинтана обаче изрази в Туитър задоволство от действията на самолета „Боинг“, който правителството нае от американско предприятие. \r\n\r\nСлед като угаси огнища на пожари в източната част на страната, той ще бъде използван в района на равнината Пантанал, която се простира през Боливия, Парагвай и Бразилия. /АГ/", "date": "2019.08.25", "title": "Огънят опустоши близо милион хектара гора в Боливия"}
{"url": "https://www.dnes.bg/obshtestvo/2019/08/25/i-v-nedelia-samo-za-plaj-slynchevo-sled-obeda-goreshto.420749", "text": "Времето ще остане и днес слънчево и горещо, показва прогнозата на НИМХ.\r\n\r\nПреобладаващите максимални температури ще останат между 32° и 37°, за София – 32°.\r\n\r\nПо Черноморието ще бъде слънчево, като ще духа умерен североизточен вятър. Максимални температури ще са 28°-32°, а температурата на морската вода е 26°-27°. Вълнението на морето ще е 2-3 бала.\r\n\r\nВ следобедните часове, главно над планинските райони ще има временни увеличения на облачността, но без съществени валежи. Ще духа слаб до умерен предимно източен вятър. \r\n\r\nМаксимална температура на височина 1200 метра около 24°, на 2000 метра – около 16°.\r\n ", "date": "2019.08.25", "title": "И в неделя само за плаж – слънчево, след обеда – горещо"}
{"url": "https://www.dnes.bg/obshtestvo/2019/08/25/vreme-za-konservi-plodovete-i-zelenchucite-poevtiniavat.420751", "text": "В края на август цените на плодовете и зеленчуците вървят надолу, сочат данни на Държавната комисия по стоковите борси и тържищата.\n\r\nОранжерийните домати поскъпват тази седмица с 17.1 на сто, до 1,60 лева за килограм, но цената на оранжерийните краставици пада с 25,0% до 1,29 лева за килограм. Картофите също поевтиняват с 3,3 на сто и се продават по 0,58 лева за килограм. \n\r\nМорковите поевтиняват с 4,2% и се търгуват по 0,68 лева за килограм. Зелето е надолу с 2,1 процента до 0,47 лева за килограм. Цената на тиквичките пада с 9,2% до 0,59 лева за килограм. Цената на зелените чушки се качва с 5,5% до 1,15 лв./кг., но червените чушки поевтиняват тази седмица с 5,3% до 1,44 лева за килограм. \n                    \n                    \n                \r\n                \r\n                \r\n                \r\nЯбълките поевтиняват с 2,9 на сто, до 1,02 лв./кг. Цената на прасковите намалява с 4,1 процента до 1,16 лева за килограм. Дините се продават по 0,42 лева за килограм на едро, а пъпешите - по 0,83 лева за килограм. \n\r\nКравето сирене се търгува по 6,20 лв./кг; кашкавалът, тип \"Витоша\", се купува по 10,60 лв./кг. Олиото се продава по 1,99 лева за литър. Каймата поскъпва с 1,6 на сто и се търгува по 5,14 лева за килограм. \n\r\nПилешкото замразено месо поевтинява с 0,5 на сто до 4,11 лева за килограм на едро в края на седмицата. Захарта се търгува по 1,25 лв./кг, а брашното, тип \"500\", поскъпва с 2,0 на сто до 1,01 лева за килограм. \n\r\nЦената на ориза се понижава с 0,5 на сто до 1,96 лева за килограм. Яйцата се продават средно по 0,19 лева за брой.", "date": "2019.08.25", "title": "Време за консерви: Плодовете и зеленчуците поевтиняват"}
{"url": "https://www.dnes.bg/kino/2019/08/25/kinematograf-v-diviia-zapad-s-chovekyt-ot-bulevarda-na-kapucinite.419405", "text": "\r\nКак киното променя буйните нрави и навици на каубоите в Дивия Запад проследява режисьорът Алла Сурикова в \"Човекът от булеварда на капуцините\".  Филмът изследва промяната в ежедневието на каубойските градове, където по традиция населяващите го се стрелят, псуват и бият.\r\nКартинката е дълбоко позната до появата на мисионера мистър Джони Фърст, който запознава героите със седмото изкуство.\r\nДействието във филма ни отвежда в прехода между 19-ти и 20-ти век, когато господин Фърст - мисионер с маниер на джентълмен захласва жителите на Санта Каролина по идеята да открие ням кинотеатър. Появата му преобръща битието на местните, които до този момент се разведряват предимно с пиянстване, разврат и битови скандали.\r\n                    \n                    \n                \r\n                \r\n                \r\n                Сурикова проследява каква може да е силата на изкуството във времена, когато властта се крепи единствено на бойна нагласа и вид  на оръжие, с което всеки разполага.\r\nСурикова комично намигва, оставяйки неграмотният властелин в каубойското градже обявява книга за основите на кинематографа за Библия.\r\nФилмът проследява как киното влияе на всеки -  пияници, главатари, красавици, та чак до пастора. Макар и Фърст да е прогонен от недоброжелатели, кинематографът завинаги ще промени житейските възгледи и нагласи на местните жители от малкото градче.\n\r\nРолите са поверени на Андрей Миронов, Александра Яковлева, Михаил Боярский, Олег Табаков и Николай Караченцов.\r\nГледайте \"Човекът от булеварда на капуцините“ на 25 август от 22.30 часа по телевизия .\r\n ", "date": "2019.08.25", "title": "Кинематограф в Дивия Запад с \"Човекът от булеварда на капуцините\""}
{"url": "https://www.dnes.bg/world/2019/08/25/kim-chen-un-nabliudava-izpitaniia-na-nova-raketna-sistema.420750", "text": "Севернокорейският лидер Ким Чен Ун наблюдава изпитанията на разработена неотдавна голяма ракетна пускова установка, предадоха световните агенции.\r\n\r\nСлед изпитанието Ким е заявил, че новоразработената голяма система за залпов огън е \"голямо оръжие\" и е изразил признателността си на младите учени, които са я замислили и построили. \r\n\r\nТой ги обяви за \"ценно съкровище и богатство на страната\", съобщава Корейската централна телеграфна агенция, цитирана от ДПА.\r\n\r\nТестовете са показали, че всички технически характеристики на системата са достигнали предвидените параметри, съобщава БТА.", "date": "2019.08.25", "title": "Ким Чен Ун наблюдава изпитания на нова ракетна система"}
{"url": "https://www.dnes.bg/stranata/2019/08/25/tejka-katastrofa-zatvori-pytia-kym-makaza.420754", "text": "Движението по главния път към ГКПП \"Маказа\" временно се пренасочва през село Първица заради пътно произшествие, съобщиха от МВР. \r\n\r\nДва леки автомобила с кърджалийска регистрация – \"Пежо\" и \"Опел\", са се сблъскали челно тази сутрин около 6.30 часа в района на селото по главния път за \"Маказа\". \r\n\r\nПострадали са мъж и жена, които са транспортирани от екипи на ЦСМП в Спешното приемно отделение на болницата в Кърджали, съобщава \"Фокус\".\r\n\r\nНа място незабавно са изпратени патрулни полицейски автомобили и движението временно се пренасочва през село Първица. Извършва се оглед.", "date": "2019.08.25", "title": "Тежка катастрофа затвори пътя към \"Маказа\""}
{"url": "https://www.dnes.bg/sport/2019/08/25/geroiat-za-levski-se-kani-triabva-da-biem-cska.420753", "text": "Нападателят на Левски Найджъл Робърта изрази задоволството си от гола си и победата с 1:0 над Локомотив (Пловдив) в събота вечер.\r\n\r\n\"Доволен съм, че се борихме до самия край. Пресирахме, пресирахме и накрая стигнахме до гол. Радвам се, че вкарах пред нашите фенове\", посочи нападателят.\r\n\r\n\"През първото полувреме имахме няколко добри ситуации, но след почивката бяхме по-остри. Мисля, че вече привиквам към тима. В миналия мач също вкарах и направих асистенция.\r\n\r\nНе виждам конкуренцията с Дени Алар като състезание. Всеки има своите качества. Чувах доста неща за мача с ЦСКА, но ще усетя всичко следващата седмица. Трябва да се опитаме да спечелим този двубой\", каза още Робърта.\r\n\r\n\r\n\r\n ", "date": "2019.08.25", "title": "Героят за Левски се кани: Трябва да бием ЦСКА"}
{"url": "https://www.dnes.bg/world/2019/08/25/izraelski-samoleti-nanesoha-udar-po-iranski-sili-v-siriia.420752", "text": "Израелски самолети нанесоха удар по ирански сили в близост до Дамаск, които са планирали да нанесат удари с дронове по цели в Израел, предаде говорител на израелската армия.\n\r\nУдарът е бил насочен срещу агенти на елитните ирански сили \"Кудс\" и шиитски милиции в Акраба, на югоизток от Дамаск. Те са подготвяли планове за нападение с дронове срещу израелски обекти.\n\r\nИзтребители на израелската армия са поразили инфраструктурни обекти, добави говорителят, цитиран от ДПА. Той обясни, че бойните дронове могат да бъдат натоварени с експлозиви и са подобни на ракети, които могат да нанасят удари със значителна точност.\n\r\n\"Заплахата беше реална и тези дронове убийци можеха да нанасят реално ефективни удари по цели\", подчерта той.\n                    \n                    \n                \r\n                \r\n                \r\n                \r\n\"И занапред ще предприемаме решителни и отговорни действия срещу Иран и неговите сателити, за да гарантираме сигурността на Израел\", се казва в изявление на израелския премиер Бенямин Нетаняху, публикувано от неговата канцелария. \n\r\nПо-рано сирийската държавна телевизия САНА съобщи, че противовъздушната отбрана е прехванала \"враждебни цели\" над столицата Дамаск, припомня Ройтерс. Няма съобщения за пострадали или щети. \n\r\nСпоред сирийската армия повечето израелски ракети са били унищожени, преди да достигнат целите си. Говорителят на израелската армия обаче заяви, че нанесените удари са имали значителен ефект.", "date": "2019.08.25", "title": "Израелски самолети нанесоха удар по ирански сили в Сирия"}
{"url": "https://www.dnes.bg/index/2019/08/25/shte-prodylji-li-germaniia-da-plashta-za-us-voennite-bazi-v-stranata.420755", "text": "Съединените щати обмислят дали да не пръхвърлят хиляда свои войници от Германия в Полша. Това бе споменато наскоро от посланика на САЩ в Германия Ричард Гренел, а причината - недостатъчните, според Вашингтон, разходи на Федералната република за отбрана, пише в свой репортаж .\r\nПолша вече отделя за тези цели два процента от своя брутен вътрешен продукт, докато Германия едва ли ще достигне този показател в близко бъдеще. \"Обидно е да се очаква, че американските данъкоплатци ще продължават и в бъдеще да плащат за 50 хиляди американци в Германия, при положение, че германците харчат парите си за собствени нужди\", подчерта Гренел.\r\n                \r\n                \r\n                \r\nИ макар полският министър-председател Матеуш Моравецки да заяви незабавно в отговор, че Варшава е против предислокацията на разположените в Германия войски на САЩ към Полша, и той на свой ред призова Германия да увеличи разходите си за въоръжение съгласно предписанията на НАТО - до два процента от БВП. По думите на Моравецки, германските разходи за отбрана в момента не съответстват на поетите от страната ангажименти.\n\r\n\n\r\nЗа последните седем години германското правителство е изразходвало над 760 милиона евро за поддръжката на американския контингент в страната. Освен друго, част от парите са отишли за пенсии на бившите служители и за експлоатацията на земи и сгради. Още сто милиона евро са били вложени в строителството на американски бази. От 480-те милиона евро, отделени от правителството между 2012-а и 2019-а година за строителството на разположените в Германия военни обекти на партньори от НАТО, почти всички средства са били за обекти на Съединените щати.\r\n\n\r\nГермания е неотделима част от отбранителната стратегия на САЩ по време на Втората световна война, когато американците заедно със своите съюзници - Великобритания, Франция и СССР, разделят страната на окупационни зони и ги управляват в продължение на десет години. През 1955-а Германия е приета в НАТО, паралелно окупационният режим е отменен и държавният суверенитет е възстановен. Сключеното тогава Парижко споразумение, което регламентира разположението на войски на НАТО на територията на Германия, е в сила и до днес.\n\r\nПрез 1990-а в Германия има около 400 000 чуждестранни войници, половината от които - американци. По-късно броят на американските войски в страната е рязко намален. Това се обяснява както с падането на Берлинската стена и края на Студената война, така и с появата на нови конфликти в други региони на планетата - например началото на първата война в Персийския залив.\n\r\nВъпреки че американското военно присъствие е намалено, в Германия и досега се намира най-големият контигент на САЩ в Европа - почти 40 000 души. Повече американски войници са дислоцирани само в Япония - там те са към 50 000.\n\r\n\n\r\nНа територията на Германия в момента са разположени пет от седемте американски гарнизона в Европа (другите два са в Италия и в Белгия). Щаб-квартирата на американската армия е във Висбаден, а щаб-квартирата на американското морска пехота - в Беблинген. Американските авиобази се намират в Рамщайн и в Шпангдалем.\n\r\nОсвен това се смята, че в германската въздушна база Бюхел се съхраняват до 20 американски ядрени бойни глави. А базата Рамщайн се използва и за център на управлението на безпилотните самолети, използвани в Йемен и в други държави.\n\r\nВажно е да се отбележи също, че в американските въздушни бази пребивават не само военните и техните семейства, но и многоброен цивилен персонал. Базата Рамщайн, например, прилича на неголямо градче - наред с военните обекти, там има американски училища, търговски центрове, поща и полицейски участък. Често американският долар е единственото използвано платежно средство.\n\r\nБазите нерядко са най-големият, ако не и единственият работодател на местното население в района. Така например, след закриването на американския гарнизон в баварския град Бамберг, местната икономика понася сериозни загуби.\r\n   ", "date": "2019.08.25", "title": "Ще продължи ли Германия да плаща за US военните бази в страната?"}
{"url": "https://www.dnes.bg/index/2019/08/25/kakvi-riskove-krie-akademik-lomonosov-pyrviiat-aec-po-voda.420756", "text": "Първата в света плаваща атомна електроцентрала навлиза в последния си етап преди включването в експлоатация, след като в петък \"Академик Ломоносов\" официално се насочи към пристанището в арктическия град Певек, тръгвайки от порта в Мурманск.\r\nЦелта е там гигантският енергиен кораб да зареди ядрено гориво, за да започне да изпълнява своите функции. В своя публикация Time Magazine се допитва до експерти в ядрената енергетика, за да разберем дали светът има повод от притеснение за евентуална атомна авария от страна на руската федерация. \n\nПрофесорът по ядрена енергия в университета Пърди в САЩ Робърт Бийн смята, че концепцията за безопасност при този нов модел на електрозахранване би трябвало да се различава от тази за земните АЕЦ, които оперират по целия свят. Причината е, че тук говорим за подвижни реактори, които могат да бъдат подвластни на капризите на морето или пък да станат обект на атака от други морски съдове, изпълняващи злонамерени цели. Но ключовото все пак е, че най-големият проблем със сигурност не е налице. А именно охлаждането на ядрото на всеки един от реакторите в режим на покой. Кораб с ядрена централа бива обграден по всяко едно време от вода и при нужда инженерите ще бъдат поставени във възможно най-добрите условия, за да овладеят химическите реакции за отделяне на енергия.\r\n                \r\n                \r\n                \r\n\"Не виждам причина корабът да бъде по-малко безопасен. На пръв поглед си мислим, че е нещо различно, каквото е и моето мнение, но това не значи, че го прави по-малко безопасен“, казва проф. Бийн, цитиран от .\n\r\nЗавеждащият програмата за \"Ядрено и радиологично инженерство и медицинска физика\" към Технологичния институт в Джорджия, САЩ, Стивън Биегалски също споделя идеята, че експлоатацията в региона на Полярния кръг би създала отлични условия за работа с подобен род технология.\n\r\n\"Хубавото е, че ако потопите целия реактор под вода, ще получите възможно най-доброто охлаждане, което би могло да се постигне. Ако поставите ядрото на реактора в Арктическия океан край бреговете на Русия, ще можете да му осигурите достатъчно охлаждане, че да не се притеснявате за топлоотделянето\", коментира проф. Биегалски.\n\r\nНай-големите притеснения на учените са, че Русия не си е взела поука от поредицата инциденти през изминалите вече близо 40 години. Технологията за разпад на атома засяга целия свят и по тази причина руската страна би трябвало да има задължението да работи съвместно с всички останали в тази област.\n\r\n\"Може да не е позволено на местните власти и организации да реагират правилно. Това означава, че може да не получите навреме помощта, която бихте могли да получите, защото може да има хора, които да са в състояние да помогнат, но да нямат тази възможност“, казва още Биегалски.\n\r\nОказва се все пак, че плаващата ядрена енергия не е чак толкова ново откритие. Корабът SS Charles H. Cugle бива превърнат в АЕЦ през 60-те години на миналия век. Между 1968 и 1976 г. той е позициониран в зоната на Панамския канал, за да захранва американската армия с електричество.\r\n", "date": "2019.08.25", "title": "Какви рискове крие \"Академик Ломоносов\" - първият АЕЦ по вода?"}
{"url": "https://www.dnes.bg/stranata/2019/08/25/i-bebe-sred-postradalite-v-katastrofata-krai-makaza.420758", "text": "Четирима са пострадали при катастрофата в района на село Първица, която затвори движението към ГКПП \"Маказа\", съобщиха от ОДМВР - Кърджали. \nСред тях са мъж на 30 години, 20-годишна жена и дете на 1 година. Те са пътували в лек автомобил \"Опел\", катастрофирал тази сутрин около 6.30 часа в района на село Първица. \r\n\r\nЧетвъртият пострадал е от лек автомобил \"Пежо\". Всички са откарани от екипи на ЦСМП в болницата в Кърджали. \r\n\r\nЕкипи на полицията в Кирково отклоняват движението през село Първица към ГКПП \"Маказа\" и през село Подкова към Кърджали. Екип на пожарната служба в Подкова е помогнал за изваждане на пострадал, обезопасил района и почистил пътното платно. \r\n\r\nИзвършва се оглед на мястото на произшествието.", "date": "2019.08.25", "title": "И бебе сред пострадалите в катастрофата край \"Маказа\""}
{"url": "https://www.dnes.bg/cars/2019/08/25/ferrari-poiska-minimum-430-000-evro-za-nai-moshtniia-si-model.420757", "text": "През есента на пазара ще излезе новата хиперкола на Ferrari. Моделът носи името SF90 Stradale и освен, че е най-мощният в историята на марката, ще бъде и един от най-скъпите, обявиха от Маранело.\r\n\r\nЗадвижването на автомобила става с хибридна система, в чиято основа е поставен 3,9-литров турбо V8 двигател, който развива 780 к.с и 800 Нм въртящ момент. Той работи в комбинация с 3 електромотора - един между двигателя и скоростна кутия и два на предната ос, като те осигуряват задвижване на четирите колела.\r\n\r\nСумарната мощност на агрегата е 1000 к.с., което позволява на хибридната хиперкола да ускорява от 0 до 100 км/ч за 2,5 секунди, а до 200 км/ч - за 6,7 секунди. Максималната скорост е ограничена на 340 км/ч.\r\n\r\nПродажбите на Ferrari SF90 Stradale ще стартират след месец, като компанията вече приема поръчки за модела. Цените му стартира от 430 000 евро.\r\n", "date": "2019.08.25", "title": "Ferrari поиска минимум 430 000 евро за най-мощния си модел"}
{"url": "https://www.dnes.bg/mish-mash/2019/08/25/istorii-ot-kuhniata-rabota-v-kralskoto-semeistvo.420668", "text": " Принц Хари и принц Уилям още от раждането си знаят какво е да живеят под светлината на прожекторите. Тяхното развитие не може да убегне на папараците и кралските хроникьори, а залозите кой ще намери най-добрата съпруга започват още щом момчетата тръгнат по срещи. \r\n \r\nСъс сигурност има хора, които мечтаят да се докоснат не само до принцовете, но и до цялото кралско семейство. Да влязат през вратите на двореца, да се здрависят с принц Чарлз и да изпият един чай с кралицата. Това, разбира се, става доста трудно и трябва да сте наистина важна личност, за да се сдобиете с тази възможност. \r\n \r\nЗа всички, които искат, но не могат да влязат в най-охраняемия дом във Великобритания, има човек, който ще ви разкаже с подробности какво точно значи да работиш за кралското семейство. Insider успява да се срещне с някои от бившите и настоящи работници в двореца, които споделят своите лични истории.\r\n \r\nОще с встъпването си в длъжност, всеки служител подписва договор, в който се забранява споделянето на всякакви тайни и събития, случващи се зад вратите на Бъкингамския дворец. Затова Дебора Митчел се шегува, че може да загази дори, ако се похвали, че е пила кафе, направено от Камила, съпругата на принц Чарлз.\r\n \r\nДебора се грижи за здравето и визията на лицето на дукесата на Корнуол.  \"Всеки ден може да пиеш кафе, но да го получиш директно от бъдещата кралица на Англия е е нещо фантастично\".\r\n \r\nМитчел признава, че е присъствала на големи партита в двореца и дори е оставала в личната резиденция на прицн Чарлз и Камила. \"Те се грижеха за мен. Дори да не ми бяха плащали, отново щях да работя за тях. Само и само, за да изпитам това удоволствие\". \r\n \r\nОще от историите им четете в ", "date": "2019.08.25", "title": "Истории от кухнята: Работа в кралското семейство"}
{"url": "https://www.dnes.bg/notifikacii/2019/08/25/trymp-misli-da-pokani-rusiia-za-sledvashtata-sreshta-na-g-7.420759", "text": "Президентът на САЩ Доналд Тръмп заяви, че е възможно да покани Русия да се присъедини към следващата среща на Г-7 догодина, когато той ще бъде домакин на форума, предаде Асошиейтед прес.\n\r\nНа работна закуска с британския премиер Борис Джонсън преди началото на днешните дискусии в Биариц Тръмп посочи, че мисли да покани руския президент Владимир Путин. Русия беше член на т. нар. Г-8, но беше отстранена през 2014 година след руската инвазия в Украйна.\n\r\nТръмп потвърди, че лидерите на страните от Г-7, събрани в Биариц, са обсъждали завръщането на Русия в групата, но не знае дали тя ще се върне. \n\r\nЕвропейските страни настояват Русия първо да изпълни Минските споразумения, преди да й бъде позволено да се върне. Тръмп не посочи според какви критерии възнамерява да покани отново Русия, отбелязва АП.\r\n                \r\n                \r\n                \r\nСъщевременно Тръмп отхвърли медийни информации, според които има напрежение между лидерите на Г-7.\n\r\n\"Преди да пристигна във Франция фалшивите и отвратителни медии казваха, че отношенията с другите 6 страни от Г-7 са много напрегнати и че двата дни на срещата ще бъдат катастрофа\", написа Тръмп в Туитър малко преди да се срещне с британския премиер Борис Джонсън на двустранна среща, посветена на търговията.\n\r\n\"Е добре, имаме много добри срещи, ръководителите се разбират много добре, а нашата страна икономически се справя страхотно\", допълни той.\n\r\nТръмп отбеляза, че Джонсън е правилният човек за работата по Брекзита. По думите му ще има много голямо търговско споразумение с Великобритания, отбелязва БТА.", "date": "2019.08.25", "title": "Тръмп мисли да покани Русия за следващата среща на Г-7"}
{"url": "https://www.dnes.bg/stranata/2019/08/25/kola-se-zabi-v-stylb-polovin-grad-ostana-bez-tok.420760", "text": "Стотици жители на град Крън край Казанлък останаха без ток, след като автомобил се удари в електрически стълб, съобщава bTV.\r\n\r\nИнцидента е станал около 5 ч. тази сутрин. На този етап не е ясна причината защо колата е напуснала очертанията на пътя и се е забила в стълба. \r\n\r\nВодачът е откаран за лечение в спешния център в Казанлък без опасност за живота. \r\n\r\nОт енергоразпределителното дружество започнаха веднага работа по възстановяването на електрозахранването в района.", "date": "2019.08.25", "title": "Кола се заби в стълб, половин град остана без ток"}
{"url": "https://www.dnes.bg/index/2019/08/25/kartinata-na-opustoshenieto-izgorelite-gori-na-amazoniia.420761", "text": "\n\r\nКолумбийският президент Иван Дуке поиска от международната общност да отпусне средства за спасяването на Амазония, след като в Бразилия пламнаха стотици нови пожари, предаде Франс прес. \n\n\"Искам да отправя призив към международната общност, за да разбере, че освен думите са необходими средства и техническа подкрепа, за да опазим нашите \"амазонски бели дробове\", заяви Дуке по време на посещение в югозападния град Кали.\r\nСлед телефонен разговор с бразилския президент Жаир Болсонаро Дуке уточни, че средствата ще бъдат използвани и за борба с трасграничната престъпност в района на \"белите дробове на планетата\", свързана с контрабандата на растения и животни.\r\r\n                \r\n                \r\n                Колумбийският президент добави, че ще поиска от страните, на чиято територия се намира Амазония, да приемат съвместна декларация за опазване на биоразнообразието в най-голямата тропическа гора на планетата.\r\nАмазонските гори се разпростират на територията на Бразилия, Боливия, Венецуела, Гвиана, Френска Гвиана, Еквадор, Колумбия, Суринам и Перу.", "date": "2019.08.25", "title": "Картината на опустошението: Изгорелите гори на Амазония"}
