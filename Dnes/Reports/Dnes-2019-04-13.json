{"url": "https://www.dnes.bg/notifikacii/2019/04/13/opoziciiata-v-syrbiia-izleze-na-nov-protest-iska-ostavki.407536", "text": "Опозицията в Сърбия излезе на нов протест \"Всички като един – 1 от 5 милиона“. Недоволните настояват за оставката на президента  Александър Вучич. На протеста са дошли хора от цяла Сърбия, предава  телевизионният македонски канал „21 ТВ“.\r\n„Време е да застанем и да се борим за съвременна и модерна държава. Седем години срам, управляват най-лошите и най-некомпетентните, седем години си правят собствено риалити шоу“, каза студентът Стефан Новакович.\r\nДнес опозицията прочете исканията, отправени до властите. Те настояват за създаване на съвместна комисия, която да дефинира условията за честни избори, както и избора на нов състав на регулаторния орган за електронните медии, както и избор на технически и редакционен екип на Радио и телевизия Сърбия и Радио-телевизия Войводина.\r\n                \n                На площада пред Скупщината беше издигната трибуна. Пред нея имаше и огромен плакат, на който пишеше: “Слобо приключи в Хага, а ти директно под земята”.\n\r\nНедоволстващите граждани поискаха още оставките на премиерката на Ана Бърнабич и на шефката на Скупщината Мая Гойкович, назначаване на преходно правителство, провеждане на честни парламентарни избори в рамките на 6 до 9 месеца, премахване на цензурата върху медиите и спирането на насилието срещу критиците на режима.\n\r\nВ демонстрацията участваха граждани от всички възрасти, но преобладаваха младите хора на около 20-30 години, които заявиха, че не желаят да живеят повече под режима на Вучич и да напускат страната. За 7 години, откакто той е на власт, от Сърбия са избягали над 320 000 души.\n\r\nОт своя страна, президентът Александър Вучич тази сутрин каза по Пинк ТВ, че не очаква нещо драматично да се случи по време на днешните протести, но категорично заяви, че всяка бруталност ще бъде санкционирана.\r\n\"Мисля, че това говори за тяхната характеристика, която е диктаторска. Сега, когато нямат цялата власт и сила в ръцете си, онези, които демократично управляват страната, са наричани автократични владетели. Тръгнат ли към насилие, те ще бъдат спрени“, заяви сръбският президент.\r\nСлед изказвания от сцената, демонстрантите, водени от опозиционни лидери, продължиха да маршируват по улиците на Белград. Мерките за сигурност в Белград са на най-високо ниво, съобщава \"Фокус\".\r\nГолям брой полицейски служители бяха разположени около и вътре в Народното събрание като превантивна мярка срещу възможно нахлуване на опозицията и протестиращите в тази институция. Входът на Скупщината беше преграден от плътен полицейски кордон\r\nМасовите протести започнаха преди 4 месеца след побоя на лидера на левицата Борко Стефанович. Оттогава всеки петък и всяка събота в над 50 града на Сърбия се провеждат демонстрации под мотото “1 от 5 милиона”. Наименованието дойде след заплахата на Вучич, че няма да изпълни нито едно искане на опозицията, дори по улиците на страната да излязат 5 милиона протестиращи.\r\n ", "date": "2019.04.13", "title": "Опозицията в Сърбия излезе на нов протест, иска оставки"}
{"url": "https://www.dnes.bg/evroizbori-19/2019/04/13/bnb-shte-otpechata-hartienite-biuletini-za-evroizborite.407529", "text": "Българската народна банка ще отпечата хартиените бюлетини за евроизборите. Това се посочва в решение, публикувано на сайта на ЦИК.\r\nХартиените бюлетини за гласуване в изборите за членове на Европейския парламент от България на 26 май 2019 г. в страната и в секциите извън страната ще се изработят от печатницата на БНБ.\r\nБюлетините се изработват при спазване на техническите характеристики, одобрени с решение на ЦИК. \r\nПри необходимост БНБ може да ползва други специализирани печатници.\r\n ", "date": "2019.04.13", "title": "БНБ ще отпечата хартиените бюлетини за евроизборите"}
{"url": "https://www.dnes.bg/notifikacii/2019/04/13/signal-za-bomba-otcepi-raiona-okolo-jp-garata-v-plovdiv.407533", "text": "Сигнал за бомба отцепи района около Централната жп гара в Пловдив, съобщиха от ОД на МВР.\r\nРайонът около Централна гара е отцепен от полицейски служители заради проверка на сигнал за взривно устройство, получен към 18 ч. на телефон 112.\r\nНа безопасно разстояние се извеждат посетителите и спрените в периметъра автомобили.\r\nПредприети са всички необходими действия за изясняване на сигнала и установяване на подателя му.\r\n ", "date": "2019.04.13", "title": "Сигнал за бомба отцепи района около жп гарата в Пловдив "}
{"url": "https://www.dnes.bg/politika/2019/04/13/plevneliev-nad-200-sa-propagandnite-saita-u-nas-finansirani-ot-rusiia.407519", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Не сме готови да реагираме на евентуална външна намеса при евроизборите, заяви за предаването \"Брюксел 1\" на Bulgaria ON AIR президентът (2012 - 2017) Росен Плевнелиев. Той припомни кибератаката по време на местните избори и референдума през 2015 година, когато бяха блокирани сайтовете на президентството, правителството и ЦИК. \n\r\n\"Първите доклади на българските служби бяха доста размити, с голяма неяснота, и ние не можехме да преценим, специално аз и моят екип в президентството, а други бяха готови да си замълчат, откъде точно идва атаката. Тогава се наложи като държавен глава на страна-членка на НАТО да изисквам по линия на НАТО пълна информация от партньорските служби за това кой атакува България в ден на избори и референдум\", обясни Плевнелиев в разговор с Милена Милотинова.\n                    \n                    \n                \r\n\"48 часа по-късно от британските служби, от американските служби, от канадските заваляха много ясни доклади и много ясни доказателства за това кой нападна България в ден на избори и това е групата Sofacy Fancy Bear, която се причислява към руското военно разузнаване\", заяви той.\n\r\nНа въпрос защо българските служби не са дали точна информация, Плевнелиев обясни: \"За мен обяснението, от една страна, е, че не сме достатъчно подготвени, включително и днес. От друга страна обаче, липсва и политическата воля. Липсва тази смелост понякога да посочиш този, който е причинил това.\"\n\r\n\"Казвам го в прав текст. Днес ние не сме готови за подобни предизвикателства,\" заяви Плевнелиев.\r\n\"От друга стрпана, тези, които тогава дестабилизираха България, и днес нямат никакви скрупули, и са готови да го направят отново. По моя информация, както и по информация на Европейската служба за борба с дезинформацията и Бюрото към ЕС за борба с кибератаките, само в България през последните години са създадени над 200 нови сайта с откровено или прикрито финансиране от Русия, които продължават да бълват пропаганда.\"\r\nВ ЕС такива сайтове вероятно са хиляди, смята Плевнелиев.\r\n\"И все пак, за разлика от България, в много други държави бяха взети мерки. В Холандия, в Германия, във Франция отдавна институциите са предприели действия. В Германия има дори закон, който влезе в сила. Той въвежда определени правила за социалните медии и платформи. Една такава практика би била много важна и за България,\" смята бившият държавен глава.\n\r\n\"За мен големият извод е един – и през 2015 година, и днес, не само българските институции, но и политическият елит на България не е склонен да посочи ясно откъде би могла да дойде атаката, дестабилизацията. Така, както и през 2015 година, всички си посипаха главата с пепел, а аз бях единственият, който говореше на тази тема и изискваше доклади. И имам чувството, че ситуацията и днес не се е променила\", заяви Росен Плевнелиев.\n\r\nКаква е равносметката от КСНС при президента Радев в понеделник, какви са шансовете ни да привлечем инвестицията на Фолксваген за завод у нас - целият разговор на Милена Милотинова с Росен Плевнелиев вижте във видеото.", "date": "2019.04.13", "title": "Плевнелиев: Над 200 са пропагандните сайта у нас, финансирани от Русия"}
{"url": "https://www.dnes.bg/football/2019/04/13/cherno-more-ne-ostavi-shansove-na-botev-zapisa-vajna-pobeda.407532", "text": "Черно море победи с 2:0 Ботев (Пд) в среща  от 29-ия кръг на Първа лига.\r\nПървото попадение в срещата бе дело на Патрик Андраде, който вкара с мощен удар в 83-ата минута и така донесе успеха на \"моряците\". Той вкара и втория гол в 87-ата минута.\r\nМачът бе от първата шестица на Първа лига и след него \"моряците\" изместиха Берое от петото място в класирането и имат в актива си 45 точки, докато пловдивчани са на 4-ото място с две точки повече.\r\nПреди двубоя всички на стадиона почетоха  с минута мълчание паметта на починалия администратор на Локомотив (Сф)  Кольо Янкулов.\r\nКак премина срещата четете в\r\n\r\n ", "date": "2019.04.13", "title": "Черно море не остави шансове на Ботев, записа важна победа"}
{"url": "https://www.dnes.bg/stranata/2019/04/13/grajdani-otnovo-izliazoha-na-protest-v-gabrovo.407534", "text": "Четвърта вечер на протести в Габрово. След вчерашната оставка на шефа на полицията в града и тази вечер жителите на Габрово протестират пред Общината.\r\nОбичайно, днес се събраха в 18 часа и изпълниха площада. Както се очакваше, днешният протест е най-масовият. Очакваше се да пристигнат и хора от други градове, но според МВР няма такава информация. Обстановката е спокойна, целият град е пълен с полиция и жандармерия. Протестиращите искат оставката на кмета, защото смятат, че тя е виновна за създалото се напрежение. Габровци отново поискаха справедливост и равни права, и задължения за всички граждани. \n\n\n\n\r\nНедоволството в града ескалира след побой на продавач в денонощен магазин от трима цигани.\n                    \n                    \n                \r\nЗа пръв път сред протестиращите днес е бил и битият магазинер Венцислав Иванов. Той благодарил на хората за подкрепата, а те го определиха като най-смелия човек и скандираха името му. Имало е и скандирания \"Венци кмет!\". \n\r\nСнощи протестът премина без арестувани и ранени. С аплодисменти и приятелско ръкостискане между полицаи и протестиращи приключи недоволство в Габрово в петък вечер. „Взехме решение да свалим каските, щитовете, в знак на толерантност. И да покажем, че ние сме тук, не със сила да налагаме нещо, а просто да възвърнем няма и така свалихме напрежението”, заяви Красимир Добрев, началник на жандармерията.\n\r\nЗа напрежението с малцинствените групи, протестиращите обвиниха кмета на града Таня Христова. Поискаха тя да подаде оставка. \"Като кмет, оставката ми е в джоба, от първия ден, в който има решение за избора ми”, коментира тя.\n\r\nКметицата обясни още, че не е настанявала роми в града. \"Внушенията, че в Габрово целенасочено се внасят или привличат роми, е невярно твърдя категорично”, каза още Христова.\n\r\nНезаконни постройки в града нямало. Разрушавали се само необитаеми сгради. Събарянето на част от тях съвпадна  с началото на протестите в Габрово. \"Единствено с цел да не допуснем незаконно настаняване. Нямаме настанени лица в незаконни жилища. Нямаме незаконни жилища”, заяви Христова.\n\r\nМеждувременно хора от ромското население напуснаха домовете си от страх.", "date": "2019.04.13", "title": "Граждани отново излязоха на протест в Габрово"}
{"url": "https://www.dnes.bg/world/2019/04/13/smyrtta-na-30-bebeta-struva-500-mln-na-amerikanska-kompaniia.407515", "text": " Американската компания Fisher-Price бе посочена като отговорник за смъртта на повече от 30 деца в САЩ, пише .\r\nАмериканската педиатрична академия (AAP) заявява, че цели 32 кърмачета за загинали, след като родителите им са ги оставяли в столчетата на Fisher-Price. Малчуганите се изхлузвали или се търкулвали от креслата, което обичайно предизвиква леки наранявания, но очевидно има случаи, в които падането е фатално.\r\nКомпанията-собственик Mattel се принуди да изпревари решението на държавните органи и доброволно изтегли всичките 4,7 млн. артикула от модел Rock'n Play, за да опази доброто си име и да не допусне нейни продукти да отнемат още животи.\r\n                    \n                    \n                Изчисленията показват, че това ще коства около половин милиард долара на производителя, но цената е нищожна в сравнение с нелепо загиналите деца.\r\n", "date": "2019.04.13", "title": "Смъртта на 30 бебета струва $500 млн. на американска компания"}
{"url": "https://www.dnes.bg/evroizbori-19/2019/04/13/cvetanov-ubeden-gerb-shte-specheli-evroizborite.407535", "text": "ГЕРБ ще спечели европейските избори. Фактът, че някои социологически агенции в момента дават малка преднина на БСП – може само да мотивира структурите ни да работят още по-активно.\r\nГЕРБ подкрепя водещия кандидат на ЕНП за председател на ЕК Манфред Вебер и вярваме, че той може да ни помогне в осъществяването на целите ни, заяви в Пловдив зам.-председателят на ГЕРБ Цветан Цветанов, цитиран от партията.\r\nЦветанов похвали областния координатор на ГЕРБ в област Пловдив Георги Мараджиев, който за една година успя да даде нужния импулс в работата на структурите, като през това време дори се изградиха нови младежки организации на ГЕРБ.\r\n\"Като кмет на Стамболийски Мараджиев също се справя отлично и това личи от усвоените по европейски програми 10 млн. лв. Община Стамболийски се развива бързо и това само доказва колко важна е европейската солидарност и стабилността в държавата“, уточни Цветанов.\r\n                    \n                    \n                \"Няма как все още да говорим за конкретни кандидати за кметове за местните избори през есента. На номинационните събрания, които стартират юни, ще бъде отчетен и приносът на всеки един потенциален кандидат за кмет или общински съветник по време на предизборната кампания за евровота“, подчерта Цветанов.\r\nТой коментира, че ГЕРБ има предимство пред политическите си опоненти в борбата за кметския пост в Пловдив, защото при управлението на партията и Иван Тотев градът се развива, все повече се превръща в привлекателно място за туризъм и бизнес и съвсем заслужено получи домакинството на инициативата „Европейска столица на културата“.", "date": "2019.04.13", "title": "Цветанов убеден: ГЕРБ ще спечели евроизборите"}
{"url": "https://www.dnes.bg/temida/2019/04/13/sreshtu-1000-lv-garanciia-pusnaha-sobstvenichkata-na-rotvailerite.407525", "text": "Срещу гаранция от 1000 лв. съдът пусна собственичката на ротвайлерите, които на 10 април нахапаха три деца и дядо им в софийското село Железница. \n\n\nПрокуратурата поиска постоянен арест за жената.\r\nСъдът счете, че има доказателства, че е извършила престъплението - не е положила достъчно грижи за животните и те са причинили средна телесна повреда - обезобразяване на долни крайници на три деца.\n\r\nОбвиняемата Полина Шишманова твърди, че кучетата били откраднати. Според съда кучетата или са пуснати от собствениците си, или са избягали от дома си.\r\nВ залата стана ясно, че ден преди това е имало отново инцидент с ротвайлерите  на обвиняемата - тогава те влезли в двора на неин съсед. На 8 април около 14 часа ротвайлерите влезли в имота и нападнали кучето му, причинявайки му тежки увреждания - извадено око, счупен таз.\r\n                    \n                    \n                Ротвайлерите, собственост на Шишманова, са агресивни, заключи прокуратурата. Телената ограда, където живеят кучетата, не е нарушена и няма как те да са избягали. Съпругът на обвиняемата обаче твърди, че клетката на животните била разбита и така те са изчезнали.\r\nСвидетели на случилото разказаха, че двете кучета били без каишки и намордници. Те ухапали многократно по цялото тяло възрастния човек и трите деца, сочи експертизата на прокуратурата.\n\r\nСтана ясно още, че ротвайлерите не са минали задължителната ваксинация за бяс през 2019 година. \n\r\nШишманова не е осъждана, по думите й е застрахователен агент и има спортен лагер. Според защитата няма опасност да се укрие и да извърши ново престъпления. Защитата обясни още, че обвиняемата признава вината си и много съжалява.\r\nПо смисъла на закона престъплението не е тежко - наказва се със затвор до 3 години. Шишманова е обвинена, че не се е погрижила за животните си и така се е стигнало до инцидента. Освен че няма опасност да се укрие жената трябва да се погрижи и за болния си съпруг, който е с два инфаркта и съпътстващи заболявания.\r\n„Това, което съм мислила тия три дни е огромното съчувствие към тези три деца. Моля да не ме задържате под стража”, заяви Полина Шишманова пред съда.", "date": "2019.04.13", "title": "Срещу 1000 лв. гаранция пуснаха собственичката на ротвайлерите"}
{"url": "https://www.dnes.bg/world/2019/04/13/sudan-s-civilno-pravitelstvo-otmeniha-komendantskiia-chas.407526", "text": "Новият ръководител на временния военен съвет в Судан заяви днес, че след консултации с опозицията ще бъде съставено цивилно правителство и обеща, че преходният период ще продължи най-много две години, съобщи Ройтерс.\r\nВ първото си телевизионно обръщение генерал-лейтенант Абдел Фатах Бурхани обяви, че отменя комендантския час, обявен от предшественика му и съобщи, че е наредил да бъдат пуснати всички задържани по силата на законите за извънредното положение, наложено от сваления президент Омар ал Башир. \n\n\r\nДиректорът на суданската служба за разузнаване и сигурност подаде днес оставка - ден след като министърът на отбраната внезапно се оттегли от поста председател на военния съвет, свалил президента Омар ал Башир, предаде Ройтерс.\r\n                    \n                    \n                Салах Абдала Мохамед Салах, известен и като Салах Гош - едно от най-влиятелните лица при режима на Башир, бе обвинен, че е отговорен за убийствата на демонстранти.\r\nКъсно снощи Ауад бин Ауф подаде оставка като шеф на временния военен съвет, поел властта след свалянето на президента под натиска на стотици хиляди демонстранти, настояващи за по-бързи политически промени. Новият председател на военния съвет генерал Абдел Фатах Бурхани е приел оставката на шефа на разузнаването, съобщи суданската агенция СУНА. Смята се, че Бурхани е по-склонен да преговаря с протестиращите, отбелязва \r\nАктивисти съобщиха днес, че 16 човека, включително един войник, са били убити през двата дни след свалянето на Омар ал Башир. Комитетът на суданските лекари - член на федерацията на суданските профсъюзи, които оглавяват протестите - обяви, че 13 души са били застреляни в четвъртък, а вчера - още трима, включително войник. Те загинаха \"от ръцете на силите на режима и неговите сенчести милиции\", заявиха лекарите. (БТА)", "date": "2019.04.13", "title": "Судан с цивилно правителство, отмениха комендантския час"}
{"url": "https://www.dnes.bg/notifikacii/2019/04/13/london-kola-se-e-vriazala-v-avtomobila-na-ukrainskiia-poslanik.407527", "text": "Британската полиция е стреляла пред украинското посолство в Лондон тази сутрин, след като шофьор се е врязал умишлено два пъти в колата на посланика, предадоха осведомителните агенции, позовавайки се на съобщение на дипломатическото представителство.\r\nИнцидентът е станал около 10 ч. (12 ч. българско време). Кола се е врязала в паркирания пред посолството автомобил на украинския посланик.\r\nБританската полиция е била уведомена незабавно и колата на заподозрения е била блокирана. Той обаче се е врязал втори път в колата на посланика, съобщи БТА.\r\nПолицаите са били принудени да стрелят по колата на нападателя, който е бил задържан и отведен в полицейски участък.\r\nПри инцидента не са пострадали сътрудници на посолството.\r\n ", "date": "2019.04.13", "title": "Лондон: Кола се е врязала в автомобила на украинския посланик"}
{"url": "https://www.dnes.bg/snimka-na-denia/2019/04/13/vreme-bez-promiana-oblachno-hladno-s-intenzivni-valeji-utre.407517", "text": "И през следващото денонощие ще се задържи предимно облачно. През нощта валежите ще са на по-малко места - главно в Източна България и южните райони.\r\nПрез деня валежите на изток ще продължат, а след обяд и в Западна България ще се активизират, като на места в планинските райони се очакват и значителни количества. Според ще духа слаб до умерен север-североизточен вятър. Минималните температури ще са между 5 и 10 градуса, максималните - между 11 и 16 градуса.\r\nАтмосферното налягане е по-ниско от средното за месеца, към края на деня ще започне да се повишава.\r\nПо Черноморието ще бъде облачно и дъждовно. Ще духа слаб до умерен североизточен вятър. Максимални температури: между 10 и 13 градуса. Температурата на морската вода е 11-12 градуса. Вълнението на морето ще е около 3 бала.\r\n                \n                Над планините ще бъде облачно, на много места - и мъгливо. Ще има валежи от дъжд, по-значителни след обяд над масивите от Югозападна България, където е възможно и да прегърми. Над 1800 метра дъждът ще преминава в сняг. Ще духа умерен вятър от североизток. Максимална температура на 1200 метра - около 7 градуса, на 2000 метра - около 1 градус.\r\nВ понеделник ще се задържи предимно облачно и сравнително хладно. Превалявания от дъжд, предимно слаби, ще има на места в югозападната част на страната. Вятърът ще е слаб до умерен, от изток-североизток. Във вторник незначителни превалявания ще има само на изолирани места.\r\nЩе има и временни разкъсвания и намаления на облачността. Вятърът ще се ориентира от северозапад. Сутрешните температури ще се понижат и на отделни места в Североизточна България и по високите полета при изясняване в нощните часове ще се образува слана. \r\n ", "date": "2019.04.13", "title": "Време без промяна: Облачно, хладно, с интензивни валежи утре"}
{"url": "https://www.dnes.bg/sport/2019/04/13/totnym-postigna-lesna-pobeda-nad-hydyrsfiild.407528", "text": "Тотнъм победи лесно с 4:0 у дома изпадналия от елита Хъдърсфийлд в двубой от 34-ия кръг във Висшата лига. \r\nЛондончани, които не могат да разчитат на контузените си звезди деле али и Хари Кейн, реализираха по две попадения във всяко полувреме и отново са в челната тройка в английския шампионат.\r\nВ 24-ата минута Виктор Уанияма откри резултата след асистенция от Фернандо Йоренте, а само три минути след това и Лукас Моура се разписа във вратата на \"териерите\".\r\nПревъзходството на \"шпорите\" продължи през второто полувреме и гредата помогна на гостите да не допуснат ново попадение след удар на Фернандо Йоренте.\r\nЛогичното се случи в 87-ата минута, когато Моура се разписа за втори път в двубоя. Крайното 4:0 беше оформено от бразилския национал, който записа хеттрик в последните секунди на двубоя.\r\n                    \n                    \n                След този успех Тотнъм се намира на трето място в класирането с актив от 67 точки, докато Хедърсфийлд вече изпадна от елита в Англия.\r\nПо-късно днес Манчестър Юнайтед посреща у дома Уест Хям в друга среща от кръга, а в неделя е дербито между Ливърпул и Челси. В понеделник Уотфорд е домакин на Арсенал.\r\nОще за спорт четете в ", "date": "2019.04.13", "title": "Тотнъм постигна лесна победа над Хъдърсфийлд "}
{"url": "https://www.dnes.bg/notifikacii/2019/04/13/zlatnite-ni-momicheta-specheliha-zlatoto-v-mnogoboia-na-svetovnata-kupa.407531", "text": "Ансамбълът на България спечели златото в многобоя на Световната купа по художествена гимнастика в \"Арена Армеец\" в София.\r\nВъзпитаничките на Весела Димитрова в състав Симона Дянкова, Стефани Кирякова, Мадлен Радуканова, Ерика Зафирова и Лаура Траатс изиграха много добре композицията си с три обръча и два чифта бухалки и получиха оценка от 24.400 точки, от които 16.500 за трудност и 7.900 за изпълнение.\r\nГрациите показаха страхотни нови трика в жълто за съчетанието си по музика от саундтрака на филма \"Най-великият шоумен\". Те имаха някои неточности, но получиха много добра оценка.\r\nВчера българките бяха оценени с 24.950 точки за съчетанието с пет топки и така събраха сбор от 49.350 точки.\r\nАнсамбълът на България се класира и за двата финала утре.\r\n                \n                На второ място в многобоя е Италия с 48.200 (24.300 на пет топки и 23.900 на обръчи и бухалки), а на трето - Япония с 46.400 (23.350 на 5 топки и 23.050 на обръчи и бухалки).\r\nВ зала \"Арена Армеец\" присъстват редица легенди на българския спорт, сред които Йорданка Благоева, Нешка Робева, Димитър Бербатов и други.\r\nСветовната купа беше открита от министъра на младежта и спорта Красен Кралев.\r\nНа церемонията присъстваха още кметът на София Йорданка Фандъкова, президентът на БФХГ Илиана Раева, Димитър Бербатов, президентът на Техническия комитет към ФИГ Наталия Кузмина, трикратните световни шампионки Мария Гигова и Мария Петрова, главният съдия Даниела Велчева и други, съобщава БТА.\r\n ", "date": "2019.04.13", "title": "Златните ни момичета спечелиха златото в многобоя на Световната купа"}
{"url": "https://www.dnes.bg/notifikacii/2019/04/13/mitnichari-hvanaha-nad-55-kg-kokain-na-pristanishte-v-turciia.407530", "text": "Турски митничари са заловили 55,4 килограма кокаин в контейнер на пристанище Асяспорт в Текирдаг /Северозападна Турция/, предаде Анадолската агенция. По нареждане на прокуратурата стоката е била конфискувана.\r\nНаркотикът е открит, след като екипи на дирекцията за охрана на митниците и борба с контрабандата получили информация, че в контейнери, които ще пристигнат транзитно в Турция от страни от Южна Америка, ще има пратка наркотици. След подробни анализи в системата за данни кораб, пристигнал от бразилското пристанище Парангуа в пристанище Асяспорт в Текирдаг бил преценен като подозрителен.\r\nПри разтоварването на кораба един от контейнерите бил подложен па по-щателна проверка, след като реакцията на специално обучено куче дало на митничарите основание за това. При претърсването в две кутии в задната част на контейнера било намерено бяло на цвят вещество с фалшив печат, копие на печата върху контейнера. При първоначалния анализ било установено, че веществото е кокаин.\r\n (БТА)", "date": "2019.04.13", "title": "Митничари хванаха над 55 кг кокаин на пристанище в Турция"}
{"url": "https://www.dnes.bg/notifikacii/2019/04/13/razuznavatelni-slujbi-ot-es-rusiia-se-opitva-da-vliiae-na-evroizborite.407521", "text": "Разузнавателни служби на страни от ЕС наблюдават руските усилия да се повлияе на започващите на 23 май избори за Европейски парламент, показват доклади, с които се е запознала ДПА.\r\nСтава дума за опити за използване на социални мрежи и телевизионни канали с държавно финансиране като Ар Ти (RT), за да бъдат подкрепяни приятелски настроени към Русия и критични към ЕС партии, казват разузнавателните служби.\r\nОсновна целева група са младите хора. В някои случаи стремежът е просто да бъде посято съмнение във важността на ЕП и да бъде намалена избирателната активност на изборите, които ще се състоят между 23 и 26 май.\r\nВисши представители на разузнавателните служби подчертаха, че към днешна дата руските усилия не са толкова видими, както по време на президентските избори в САЩ през 2016 г. или френските избори през май 2017 г. В САЩ Русия хакна имейлите на видни демократи, за да навреди на кандидатурата на Хилари Клинтън, отбелязва ДПА.\r\n                \n                Във Франция беше използвано руско финансиране, за да бъде подкрепена крайнодясната популистка кандидатка Марин Льо Пен.\r\nТова, че се забелязват по-малко опити за влияние, донякъде може би се дължи на факта, че заради случая Скрипал миналата година бяха изгонени над 150 служители на руски посолства в ЕС и САЩ, за много от които се твърди, че са шпиони.\r\nТака вероятно успешно е била разбита част от скъпоструващата мрежа за намеса, които Русия е изградила, заяви разузнавателен източник от ЕС.\r\nРуското правителство категорично отхвърля твърденията за опит за намеса. Русия не се стреми да влияе на изборите за ЕП, нито има подобни намерения по отношение на други избори, заяви за ДПА руското министерство на външните работи.\r\nСпоред Русия обвиненията са опит \"да бъде намерен виновник\" за проблемите, които традиционните партии сами са си създали, и за успеха на популистите и националистите в Европа.\r\nУсилията на Русия привлякоха допълнително внимание, след като през октомври представители от сферата на сигурността в Холандия съобщиха за осуетена кибератака срещу Организацията за забрана на химическите оръжия.\r\nРазузнавателните служби в ЕС не могат да установят самоличността на тези, които стоят зад кампаниите за намеса. Те приемат, че цялостната стратегия е направлявана от политически лидери в Москва, но конкретните действия се извършват от различни агенции, независимо една от друга и без координация, пише БТА.\r\nПредставители на ЕС твърдят, че са замесени руските разузнавателни служби Федерална служба за сигурност и Главно разузнавателно управление, както и Агенцията за изследвания на интернет в Санкт Петербург, която ръководи усилията за оказване на влияние чрез социалните мрежи, отбелязва ДПА.\r\n ", "date": "2019.04.13", "title": "Разузнавателни служби от ЕС: Русия се опитва да влияе на евроизборите"}
{"url": "https://www.dnes.bg/muzika-drugi/2019/04/13/pevec-predloji-brak-na-scenata-na-burgaskata-opera.407511", "text": "Певецът Валери Турманов от Бургаската опера вече е сгоден за прелестната си колежка Йоана Кадийска.  \r\nБаритонът предложи на Йоана снощи по време на спектакъла на операта \"Дон Жуан\", съобщава Булфото. \r\nВалери, който играе главната роля, прекъснал спектакъла и паднал на колене пред Йоана. По либрето прелъстителят дон Жуан иска ръката на своето изкушение Церлина, изпълнена именно от приятелката му Йоана.\r\n\"Скъпи приятели, ние знаем, че изкуството се подчинява на живота... Ако ми позволите точно в този момент животът да измести изкуството!\", обърна се Валери към публиката и коленичи пред любимата си с пръстен в ръка. Развълнуваната Йоана се просълзи и каза \"Да!\" под бурните аплодисменти в залата.", "date": "2019.04.13", "title": "Певец предложи брак на сцената на Бургаската опера"}
{"url": "https://www.dnes.bg/evroizbori-19/2019/04/13/plevneliev-ot-chujdi-slujbi-razbrah-za-ruskata-kiber-ataka.407513", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНе сме готови да реагираме на евентуална външна намеса при евроизборите, заяви за предаването \"Брюксел 1\" президентът Росен Плевнелиев (2012 - 2017). \n\r\nТой припомни киберататката по време на местните избори и референдума през 2015 година, когато бяха блокирани сайтовете на президента, правителството и ЦИК.\n\r\n\"Първите доклади на българските служби бяха доста размити, с голяма неяснота и ние не можехме да преценим, специално аз и моят екип в президентството, а други бяха готови да си замълчат, откъде точно идва атаката. Тогава се наложи, като държавен глава на страна-членка на НАТО да изисквам по линия на НАТО пълна информация от партньорските служби за това кой атакува България, в ден на избори и референдум,\" обясни Плевнелиев в разговор с Милена Милотинова.\n                    \n                    \n                \r\n\"48 часа по-късно от британските служби, от американските служби, от канадските, заваляха много ясни доклади и много ясни доказателства за това, кой нападна България, в ден на избори и това е групата Sofacy Fancy Bear, която се причислява към руското военно разузнаване,\" заяви бившият държавен глава.\r\n \r\nТой бе категоричен, че не сме достатъчно подготвени за подобни предизвикателства, включително и днес.\n\r\nЦелият разговор на Милена Милотинова с президента Плевнелиев вижте днес от 17:30 в предаването \"Брюксел 1\" по телевизия . \r\n ", "date": "2019.04.13", "title": "Плевнелиев: От чужди служби разбрах за руската кибер атака"}
{"url": "https://www.dnes.bg/index/2019/04/13/prestypnite-arabski-klanove-v-germaniia-solidarnost-i-obeti-za-mylchanie.407389", "text": "\r\n200 000 души са замесени в дейностите на престъпните арабски кланове в Германия. Дългата ръка на правосъдието обаче трудно стига до тях. \n\r\nТе перат парите си чрез наргиле барове в германската столица Берлин и полицията взима на прицел тези заведения. \n\r\nПредставители на криминалната служба, митнически служители и одитори проверяват едно такова заведение в най-мащабната подобна акция в Берлин. Тук е и кметът на район Берлин Нойкьолн Мартин Хикел. \n                \n                \r\nТози път обаче следователите установяват само по-дребни нарушения - тютюн без бандерол, нарушения на фирменото право и по закона за защита на непълнолетните лица. \n\r\nМартин Хикел обаче е категоричен, че трябва да има нулева толерантност към подобни престъпления. \n\r\n\"При тези целенасочени проверки на санкции подлежат както малките, така и големите закононарушители\", категоричен е кметът пред . \n\r\nПодобни масирани акции са част от офанзивата срещу арабските кланове, които често са свързани и с доста по-големи престъпления. \n\r\nМного често се оказва, че е трудно членовете на арабските престъпни кланове да бъдат изправени пред съда, независимо от престъпленията. Проблем е, че много хора не искат да свидетелстват. \n\r\nЗатова държавата влиза в контраофанзива - конфискува скъпи коли, имоти. Достатъчно ли е обаче? \n\r\n\"Вътрешната класова солидарност, базираща се на роднинските връзки помежду им прави съучастници и онези, окито не се забъркват в престъпление. Тези хора са дали обет да мълчат, което затруднява неимоверно задачата на следователите\", посочва експерта по престъпността в арабските кланове Ралф Гадбан. \n\r\nПрестъпленията на клановете създават главоболия и на онези, които не са замесени в тях, смята и Хадил Ргийз. Тя е загрижена, че действията на клановете засилват предубежденията срещу мюсюлманите. \n\r\n\"Особено главната улица е превзета от мафиоти или както там ги наричат. Всеки момент може да се случи нещо, убедена съм\", казва тя. \n\r\nПритесненията на кмета са подобни. Според Мартин Хикел още мигранти могат да бъдат въвлечени в дейностите на клана, ако държавата не предприеме мерки. \n\r\n \r\n", "date": "2019.04.13", "title": "Престъпните арабски кланове в Германия – солидарност и обети за мълчание "}
{"url": "https://www.dnes.bg/mish-mash/2019/04/13/zli-duhove-spasiavat-uchenici-v-indoneziia-ot-izpiti.407086", "text": "Навярно всеки от нас поне веднъж си е измислял оправдание, за да не ходи на училище или да не се яви на тест. Учениците в Индонезия обаче нямат този проблем, тъй като често им се случва да бъдат... обладани от демони по време на изпитната сесия.\r\nНай-яркият спомен на Фрачузио Алфариси от гимназията е как шест от неговите съученици получават гърч, падат на земята и започват да крещят. Той веднага разбира – те са обладани от зъл дух.\r\nВ цяла Индонеция демоните не спят. Подобни фрапиращи случаи се случват както в големите градове, като Джакарта, така и в по-малките, като Малили. Тези инциденти повлияват сериозно на учебната дейност. Понякога са толкова тежки, че учениците са съветвани да си останат у дома.\r\n                    \n                    \n                Най-често за един ден обладаните от демони са едва шепа деца, но се е случвало хиляди да бъдат поразени от злите сили по едно и също време. А училищата, разбира се, се борят срещу това – като провеждат масови екзорсизми.\r\nФрачузио си спомня как помага съучениците му да бъдат закарани в джамията. Когато се свестяват, той се връща обратно в час, но започва да се чувства зле. Макар да изпитва само болка в стомаха, без да получава гърчове, момчето е убедено, че също е обладано от демон. За това се прибира при майка си, която му чете пасажи от Корана.\r\nСпоред Фрачузио и неговите приятели, злият дух, който ги обладал, бил добре познат пакостник от друга гимназия, който обладал цял отбор по гимнастика точно преди състезанието им преди дни.\r\nАла според психолозите, проблемът далеч не са свръхестествени сили, а обикновен стрес. През 2007 година учените от университета в Индонезия откриват, че по-голямата част от обладаните деца е страдало от силни нива на тревожност и стрес. А това обяснява защо всички те изпадат в пълна истерия.\r\nНай-често \"злите духове“ нападат ученици, които са последна година и в периода между септември и февруари.\r\nТочно през тези 6 месеца е най-сериозната подготовка за изпитите, които се състоят през март.\r\nТези тестове са толкова стресиращи, защото ако гимназистите се провалят, трябва да останат още една година в училище и да се явят отново на следващата. А стресът, който им докарват е немислим – стотици ученици всяка година пишат до Министерството на образованието, за да се оплачат, че подготовката за тях ги кара да \"искат да умрат“.\r\nРазбира се, на никой не му е хрумвало, че учениците просто си търсят причина да си вземат един почивен ден далеч от досадните учители.\r\n", "date": "2019.04.13", "title": "Зли духове спасяват ученици в Индонезия от... изпити "}
{"url": "https://www.dnes.bg/notifikacii/2019/04/13/sdelkata-mejdu-chez-i-inerkom-propadna-okonchatelno.407514", "text": "Сделката за придобиването на активите на ЧЕЗ в България от компанията \"Инерком\", пропадна окончателно. Преговорите между двете страни са прекратени, съобщиха за БНР от централата на чешкото дружество в Прага. Оттам са обясниха, че отказът е заради невъзможност на \"Инерком\" да изпълни договора, подписан преди около година.\n\nКомпанията на Гинка Върбакова не успя да осигури финансиране на сделката, която се очакваше да бъде за около 360 млн. евро. Освен това Комисията за защитата на конкуренцията (КЗК) не даде разрешение за придобиването. Така в надпреварата за придобиването на активите на ЧЕЗ у нас остават \"Еврохолд\" и \"Индия пауър\", пише Investor.bg.\n                \n                \r\nВ искането си Върбакова настояваше пред КЗК да получи „безусловно” разрешeние за осъществяването на планираната концентрация, тъй като не се очаква тя да породи хоризонтални или нехоризонтални ефекти, които биха могли да окажат неблагоприятно въздействие върху конкуренцията и създаването на предприятие с господстващо положение.\n\r\nПри първото производство за концентрация антимонополната комисия реши, че при евентуално придобиване на чешките активи от страна на \"Инерком\" има възможност за засилване на господстващото положение на обединената група. Това решение на антимонополистите бе обжалвано пред Върховния административен съд както от компанията на Върбакова, така и от чешкото дружество.\n\r\nВ началото на април стана ясно, че най-големият публичен холдинг в България и една от водещите независими бизнес групи в Централна и Югоизточна Европа - \"Еврохолд България\" АД, в отправила обвързваща оферта за придобиването на активите на ЧЕЗ Груп в България.\n\r\n\"Еврохолд\" участва самостоятелно в процедурата и не е партньор с някой от останалите кандидати.\n\r\nОще икономически новини", "date": "2019.04.13", "title": "Сделката между ЧЕЗ и \"Инерком\" пропадна окончателно"}
{"url": "https://www.dnes.bg/notifikacii/2019/04/13/g-n-facebook-plashta-po-23-mln-dolara-za-ohrana.407516", "text": "Основателят на най-голямата социална мрежа Марк Зукърбърг е удвоил парите, които дава за охрана през изминалата година, пише .\r\nЗа цялата 2018 г. парите, които са отишли за безопасността на милиардера, са 22,6 млн. долара, което е повече от два пъти над сумата от година по-рано. Тогава са били заделени 9 млн. долара.\r\nИзглежда политическите конфликти, в които все по-често е замесван Facebook, са отнели съня на Зукърбърг.\r\n", "date": "2019.04.13", "title": "Г-н Facebook плаща по 23 млн. долара за охрана"}
{"url": "https://www.dnes.bg/notifikacii/2019/04/13/kim-chen-un-miryt-se-garantira-samo-s-vyoryjeni-sili.407518", "text": "Председателят на Държавния съвет на КНДР Ким Чен-ун призова в програмна реч за приоритетите на страната всички сили да бъдат насочени към развитието на икономиката, съобщи днес севернокорейската информационна агенция КЦТА, цитирана от ТАСС.\r\n\"В сегашната борба за изграждане на социалистическата държава централната задача на републиката ни е силно укрепване на материалната основа на социализма чрез съсредоточаване на всички сили на страната в икономическото строителство\", цитира КЦТА речта на Ким Чен-ун.\r\nАгенцията подчертава, че севернокорейският лидер подробно се спира на различни сфери от народното стопанства - енергетика, добив на полезни изкопаеми, металургия, транспорт, строителство, лека промишленост и селско стопанство.\r\n                \n                За всяко икономическо направление той дава поръчения какво трябва да се направи, за да се увеличат обемите на произвежданата продукция. Специално ударение поставя върху стоките за задоволяване на потребителското търсене.\r\n\"В най-кратки срокове трябва да решим проблемите с храненето и потребителските стоки, които имат решаващо значение за подобряване на живота на хората\", подчертава Ким Чен-ун и допълва, че е необходимо и да се ускорят темповете на строителство, \"за да се осигурят на хората по-добри и по-цивилизовани условия на живот\".\r\nНа военната сфера, на която в подобни речи лидерът на КНДР обикновено обръща голямо внимание, в текста на сегашната му реч са отделени само два абзаца, посочва ТАСС. \r\n\"Винаги трябва да помним, че мирът се гарантира само със силни въоръжени сили, твърдо да се придържаме към принципите на самоотбрана и да продължаваме да укрепваме отбранителната способност на страната\", отбелязва Ким Чен-ун.\r\nКЦТА уточнява, че речта е произнесена на 12 април на първата сесия на новия състав на Върховното народно събрание, съобщава БТА.", "date": "2019.04.13", "title": "Ким Чен-ун: Мирът се гарантира само с въоръжени сили!"}
{"url": "https://www.dnes.bg/obshtestvo/2019/04/13/ombudsmaia-s-akciia-za-velikden-dari-praznik-na-baba-i-diado.407520", "text": "Омбудсманът Мая Манолова и студенти от СУ \"Св. Климент Охридски\" само за три часа днес събраха в столичен хипермаркет шест колички с хранителни продукти за великденската трапеза на възрастни хора, съобщиха от пресцентъра на Омбудсмана.\r\nИнициативата, в която те участваха - \"Купи и сподели\", е част от Националната кампания \"Великден за всеки - дари празник на баба и дядо\", организирана за четвърта поредна година от омбудсмана.\r\n\"До момента са събрани продукти за няколко хиляди хранителни пакета.  Надяваме се, че в даряването на храни, освен гражданите, на които  безкрайно много благодаря за добрите им сърца, ще се включат и  българските производители на храни. Така ще можем да стигнем до повече  хора, да подкрепим великденската им трапеза с необходимите продукти\", е  казала омбудсманът.\r\n                    \n                    \n                Клиентите на магазина купуваха трайни хранителни продукти като дарение за пенсионери, които оставяха в специално поставените за целта на изхода колички, брандирани с логото на кампанията.\r\nМанолова е призовала всички, които искат да подкрепят кампанията, да го направят със SMS на 1255 или на банковата сметка, разкрита конкретно за целта. Общо 41 магазина в 13 града на страната се включват в благотворителната кауза.\r\nКампанията \"Великден за всеки - дари празник на баба и дядо\" може да бъде подкрепена и с финансови средства по банкова сметка, разкрита конкретно и единствено за целите на кампанията, като титуляр е Български Червен кръст: IBAN: BG53UNCR70001522802795, Банков код: UNCRBGSF.\r\n ", "date": "2019.04.13", "title": "ОмбудсМая с акция за Великден: Дари празник на баба и дядо"}
{"url": "https://www.dnes.bg/za-da-se-razbirame/2019/04/13/zakoni-za-jivota-ot-nataliia-greis.407469", "text": "Всичко, което ни се случва в живота е подчинено на някакъв закон. Днес в рубриката ни „Притчи, мъдрости, цитати“ споделяме няколко закона на психолога и бизнес треньора Наталия Грейс, автор на книгата „The Laws of Grace“. Грейс формулира редица модели, които ни помагат да погледнем на нещата край нас по различен начин.\r\n\r\nМозъкът ни трябва да се нулира. И най-доброто време е в края на деня, когато приключим с работата. Тогава не се нуждаем от външна информация, защото един от най-важните органи в тялото ни се „очиства“. Това е подхранване, което ни е необходимо, за да бъдем продуктивни.\r\n\r\n                    \n                    \n                Учили са ни, че вълшебната думичка е „моля\". Оказва се, че не е тя, а думата „не“. Замислете се само колко много проблеми могат да бъдат избегнати, ако се научим по-смело да използваме „не“. Не прекарвайте времето си в празна комуникация „от учтивост“. Не давайте пари назаем, когато не искате да правите това. Не се срещайте с хора, роднини, които ви натоварват.\r\n", "date": "2019.04.13", "title": "Закони за живота от Наталия Грейс"}
{"url": "https://www.dnes.bg/politika/2019/04/13/bsp-shte-tyrsi-podkrepa-za-evrovota-ot-11-partii-i-organizacii.407522", "text": "На заседанието на Националния съвет на БСП утре ще бъде взето решение за сключване на споразумение за подкрепа и сътрудничество на предстоящите избори за Европейски парламент с единадесет партии и организации, след проведени разговори с тях, съобщиха от левицата.\r\nОснова за взаимодействие е предизборната платформа \"Визия за Европа. За социална Европа на гражданите и народите, срещу неравенството и бедността\", приета от БСП на Конгрес, на 26 януари 2019 г.\r\nПартиите и организациите, изразили желание за подкрепа, без да влизат в коалицията \"БСП за България\" и без да имат свои представители в листата са:\r\n- Партия \"Движение за радикална промяна - Българска пролет\"; \r\n- Българска земеделска партия;\r\n- Общонароден комитет за защита на националните интереси;\r\n- Политическа партия \"Европейска сигурнст и интеграция\" ;\r\n- Политическа партия \"ПОДЕМ\";\r\n- Съюз на пенсионерите - 2004;\r\n- Национален синдикат \"Защита\";\r\n- Партия на българските комунисти;\r\n- Конфедерация на обществените организации от сигурността и отбраната;\r\n- Съвет на европейската научна и културна общност;\r\n- Отечествен съюз;\r\n ", "date": "2019.04.13", "title": "БСП ще търси подкрепа за евровота от 11 партии и организации "}
{"url": "https://www.dnes.bg/notifikacii/2019/04/13/ucheni-preporychvat-za-beli-zybi-soda-za-hliab-iabylkov-ocet.407523", "text": "Много хора разчитат за ослепителна усмивка на продуктите за избелване на зъби. Учени обаче предупреждават, че те могат да причинят кариес, пише \"Бизнес стандарт\", позовавайки се на американско изследване.\r\nТе препоръчват вместо комерсиалните продукти за избелване на зъби  да се използват домашни средства - сода за хляб, портокалови кори или  ябълков оцет.\r\nАвторите му от университета на Стоктън са установили, че водородният пероксид - активното вещество в избелващите ленти, може да увреди богатия на протеини дентин под защитния зъбен емайл.\r\nЗа разлика от повечето проучвания, които са фокусирани върху емайла, настоящото изследване е посветено на дентина, съставляващ по-голямата част от зъба и богат на протеини, основно колаген.\r\n                \n                Изследователите са установили, че когато бъде третиран с водороден пероксид в количества, съдържащи се в избелващите ленти, колагенът се уврежда и превръща в по-малки фрагменти, пише БТА.\r\nСпециалистите не могат да кажат дали увреждането е обратимо, тъй като това не е била целта на изследването им.\r\n ", "date": "2019.04.13", "title": "Учени препоръчват за бели зъби: Сода за хляб, ябълков оцет..."}
{"url": "https://www.dnes.bg/sport/2019/04/13/hudojestvena-gimnastika-taseva-s-bronzov-medal-v-mnogoboia.407524", "text": "Българката Катрин Тасева спечели бронзов медал в многобоя на Световната купа по художествена гимнастика в София.\r\nТасева събра сбор от 80.150 точки, след като получи оценки 20.650 на обръч, 19.800 на топка, 21.200 на бухалки и 18.500 на лента.\r\nПобедителка в многобоя стана рускинята Александра Солдатова с 82.450 точки, а сребърното отличие спечели Линой Ашрам от Израел с 80.450 точки.\r\nДругата българка Невяна Владинова се нареди на осмо място със сбор от 75.900 точки.\r\n \r\nОще за спорт четете в ", "date": "2019.04.13", "title": "Художествена гимнастика: Тасева с бронзов медал в многобоя"}
{"url": "https://www.dnes.bg/akoshtete-vqrvaite/2019/04/13/zodiite-po-celuvkata-shte-gi-poznaete.407434", "text": "Целувката е нещо строго индивидуално. Няма двама души, които да се целуват еднакво. А дали целувката зависи от зодията? Според астролозите – да.\n\r\n\n\r\nВие нямате навика да обмисляте нещата твърде много – всъщност именно вие правите първата крачка, като размислите идват по-късно. Овенът е спонтанен и дебне всеки миг, в който може да изненада партньора си. Познатият като темерут зодиакален знак целува обрано, без да се впуска в кой знае каква страст.\n\r\n\n\r\nТова, което е сигурно за тях е абсурдната чувствителност, с която приемат случващото се. Телецът трудно се решава да покаже чувства, но за сметка на това целува сякаш като за последно. Щастливи са онези, които са в техните обятия. Телците са онези, които знаят как се прави любов.\n                    \n                    \n                \r\n\n\r\nВ прав текст – тяхната уста трудно се затваря. Близнаците имат толкова много неща за разказване, че фокусът трудно се измества към целувките. Поради това те си остават бързички, но по свой собствен начин пламенни и страстни. Близнаците понякога страдат от „раздвоение“ на личността, просто им хлопа дъската – в един миг са усмихнати, целунеш ги накриво и побесняват.\r\nВижте за останалите зодии в ", "date": "2019.04.13", "title": "Зодиите - по целувката ще ги познаете"}
{"url": "https://www.dnes.bg/index/2019/04/13/upadyk-i-seksualna-svoboda-prichini-za-seksualnoto-nasilie-v-cyrkvata.407436", "text": "Римокатолическата църква и проблемите й със сексуалното насилие станаха вече пословични. \n\r\nСпоред бившия папа Бенедикт XVI до днешната ситуация в църквата нямаше да се стигне, ако не беше сексуалната революция от 60-е години, растящата секуларизация и слабите църковни закони, които защитават свещениците. \r\n \r\n\"Сред свободите, които Революцията от 1968 г. се пребори, беше тази за сексуална свобода\", пише Бенедикт XVI в есе за германското духовно списание Klerusblatt. \n\r\nТам той посочва още, че сексуалната революция е довела и до това педофилията да бъде разрешена и приета. \n\r\n\"Защо педофилията стига до такива размери? В крайна сметка, причината е липсата на Бог\", пише Бенедикт, посочвайки провалилите се опити да се включи споменаването на Бог в договорите на Европейския съюз като негативен пример за западната секуларизация. \n                \n                \r\nБенедикт, роден в Германия като Йозеф Ратцингер, бившият папа споменава и появата на секс сцени през 60-е години в родната му Бавария и формирането на \"хомосексуални клики\" в семинариите. Според него тези клики са функционирали открито и значително са променили климата. Той не пропуска да отбележи и провали в морала на теологията през тази ера, пише DW. \n\r\nСкандалите с насилие в Ирландия, Чили, Австралия, Франция, САЩ, Полша, Германия и на други места принуди римокатолическата църква да плати милиони долари компенсация за жертвите. Много от случаите датираха далеч преди 60-е години на ХХ век. \n\r\nВатикана също има своята роля в скандалите, като наскоро осъди кардинал Джордж Пел, който е осъден на 6 г. затвор за насилие над две момчета в Австралия. \n\r\nБенедикт, който през 2013 г. стана първия папа от 6 века назад, който се оттегли от поста, хвърли вината и върху църковните закони, които защитават обвинените свещеници. Той пише, че през 80-е и 90-е правото на защита за свещеници е било толкова широко, че присъда е била почти невъзможна. \n\r\nКато кардинал Йозеф Ратцингер, Бенедикт започна реформа на тези закони през 2001 г., с които отстраняването на насилници става по-лесно. \n\r\nТой зае позиция срещу сексуалното насилие като отговарящ за доктрината на Ватикана, а по-късно и като папа, лишавайки от свещенически сан стотици свещеници, обвинени в сексуален тормоз. \n\r\nВъв въведението си Бенедикт пише, че има разрешение от държавния секретариат на Ватикана и папа Франциск да публикува мнението си. Ватикана също потвърди, че есето е написано от Бенедикт. \n\r\nАсистент професорът по теология към католическия университет на Америка Чат Пекнолд похвали есето на папа Бенедикт XVI. Според професора \"гласът на бащата\" правилно е идентифицирал липсата на Бог като причина за кризата. \n\r\nДруги анализатори обаче настояват, че есето има своите недостатъци в съдържанието и засилват съществуващите различия в църквата между подкрепящите сегашния папа Франциск и носталгичните по доктрината на Бенедикт. \n\r\n\"Това е катастрофално неотговорно, защото създава наратив против това как Франциск се опитва да накара църквата да се движи напред\", обяснява църковния историк Кристофър Белито пред AP. \n\r\nТеологът Масимо Фагиоли от университета Виланова твърди, че в думите на Бенедикт не открива анализ, а само прехвърляне на вината върху сексуалната революция. \n\r\nФагиоли пише, че думите на Бенедикт са \"карикатура на случващото се в Католическата Църква\" след Втория ватикански събор, провел се между 1962 и 1965 г. \n\r\nЗа други есето на Бенедикт е просто \"срамно\", защото идеята, че насилието над деца е резултат от колапса на моралната теология през 60-е години е просто грешно обяснение на системното насилие на деца и прикриването му. \n\r\n\r\n ", "date": "2019.04.13", "title": "Упадък и сексуална свобода – причини за сексуалното насилие в църквата"}
{"url": "https://www.dnes.bg/stranata/2019/04/13/dupki-i-losh-asfalt-izkaraha-horata-v-gyrmen-na-protest.407512", "text": "Жители на част от селата в Община Гърмен се събраха на протест край древния град Никополис ад Нестум, с който настояват за спешен ремонт на пътищата в района. \n\r\nКметът на общината Минка Капитанова заяви, че абсолютно подкрепя недоволството на хората срещу лошото състояние на пътната инфраструктура в Гърмен и селата, попадащи в обхвата на общината. \n\r\n\"Не знам дали има протест, тъй като не съм уведомена официално, но по темата имаме отговор от Агенция \"Пътна инфраструктура\", тъй като многократно съм правила запитвания към тях, както и към Областно пътно управление – Благоевград по отношение пътната мрежа. В официалния им отговор се посочва, че в техните планове е включен ремонт на основния път в Община Гърмен. Това трябва да се случи през месец май. Аз подкрепям хората, защото пътят наистина е в окаяно състояние и наистина имаме нужда той да бъде ремонтиран\", каза още Капитанова пред \"Фокус\". \n                    \n                    \n                \r\nПътят към Гърмен и курортното село Огняново е осеян с огромни дупки. Той се изкърпва веднъж в годината, но до следващата година отново изглежда по същия начин. Хората настояват за цялостно преасфалтиране на отсечката.", "date": "2019.04.13", "title": "Дупки и лош асфалт изкараха хората в Гърмен на протест"}
{"url": "https://www.dnes.bg/stranata/2019/04/13/pod-prikritie-danychni-debnat-prevozi-mejdu-sofiia-i-pernik.407506", "text": "След като стана ясно, че данъчни са се маскирали като танцьори на народна музика в операция \"Хоро\", а други са попаднали на нудистки круиз, ето че идва време за нова дегизировка.\n\r\nТози път целта е да стане ясно дали има нерегламентирани превози между София и Перник.\nИнспектори са разкрили, че шофьори с леки коли превозват хора на цената на автобусен билет - 3 лева. Желаещите се качвали от спирки на градския транспорт през определено време.  \n\r\nАко бъде хванат шофьор, който незаконно вози пътници, ще му бъде наложена глоба от 500 лв., а превозното средство ще бъде запечатано за срок от 30 дни, уточняват от НАП. \n                    \n                    \n                \r\nВ приходната агенция има сигнали за над 100 превозни средства, които осъществяват нерегламентиран превоз в страната и чужбина без да отчитат приходите си.\n\r\nПреди няколко дни инспектори на агенцията погнаха и собственици на микробуси в Кърджали, които возят нелегално хора в Западна Европа. Ще бъдат проверявани и доходите им дали съответстват на декларираните.", "date": "2019.04.13", "title": "Под прикритие: Данъчни дебнат превози между София и Перник"}
{"url": "https://www.dnes.bg/akoshtete-vqrvaite/2019/04/13/na-ostrova-predavat-priiatel-sreshtu-131-hil-liri.407408", "text": "Има ли приятелството цена? Според последно проучване - да. Британците биха загърбили най-добрия си приятел срещу 131 хиляди лири, пише в \"Дейли мирър\", цитирано от БТА.\r\nОнлайн казиното \"Фокси бинго\" поръчало изследването, в което участвали 2000 пълнолетни мъже и жени. Те трябвало да отговорят на въпроса срещу колко пари биха изоставили своя най-добър приятел.\r\n40% от респондентите били съгласни на подобно предателство срещу съответната сума.\r\nОт анкетираните жените биха го сторили срещу 106 хиляди лири, а мъжете - срещу 180 хиляди лири. Така средно аритметичната сума възлиза на 131 хиляди лири. \r\nГражданите от Ливърпул най-лесно биха загърбили верен другар - само срещу 62 хиляди паунда, показва анкетата. Тези от Глазгоу биха го направили на най-високата цена - 200 хиляди лири. От проучването стана видно също, че 15 процента от респондентите имат навика да злословят зад гърба на своите най-добри приятели.", "date": "2019.04.13", "title": "На Острова предават приятел срещу... 131 хил. лири"}
{"url": "https://www.dnes.bg/world/2019/04/13/nai-mogyshtiiat-mafiotski-klan-ndrangeta-obezglaven.407490", "text": "Когато полицията погва \"Коза Ностра\" през 90-те, нов мафиотски клан вижда възможността да се качи на върха. Тихо, скрито от полицията, \"Ндрангета\" развива своята дейност в Калабрия. И без никой да се усети, скоро тя контролира всички важни пътища за трафик на кокаин, има връзки с доставчици от Перу, Колумбия и Бразилия. А парите от нелегалната си дейност изпира в кафета и пицарии из цяла Европа. \r\nСлед множество акции и преследвания, четирима от висшите членове на \"Ндрангета\" бяха заловени, а кланът \"обезглавен\", както заяви италианският вътрешен министър Матео Салвини.\r\n\"Какъв прекрасен ден\", заяви Салвини и благодари на полицията, че е ударила \"една от най-влиятелните престъпни групи в Калабрия\". Но дали наистина тя е \"обезглавена\"? \r\n                    \n                    \n                Още от самото създаване на клана е трудно да различиш кръвното семейство от мафиотското семейство. Всички членове на \"Ндрангета\" са толкова близки, че когато хиляди от последователите на \"Коза Ностра\" се превръщат в информатори на полицията, тези, които предават \"Ндрангета\" се броят на пръстите на едната ръка. А те така и не оцеляват дълго. И именно заради това, според някои експерти, на мястото на една отрязана глава, могат да се появят нови две. \r\n ", "date": "2019.04.13", "title": "Най-могъщият мафиотски клан \"Ндрангета\" – обезглавен"}
{"url": "https://www.dnes.bg/obshtestvo/2019/04/13/zaribiavat-decata-s-nova-droga-vkusyt-na-shokolad-i-iagoda.407491", "text": "С нова дрога зарибяват децата в училищата, като дилърите разчитат на ароматни и любими детски вкусове, алармират в социалните мрежи родители.\n\r\nДрогата била известна на жаргон като \"ягодови куршуми\" - сладки, които се пукат в устата и имат аромат на ягода. В случая обаче ставало дума за амфетамини с вкус освен на ягода, на други любими на децата плодове като череша, портокал, грозде, а също на шоколад и фъстъчено масло, пише \"Монитор\". \n\r\nАмфетите приличат на желирани бонбони и имат различна форма: на плодове, цветя, геометрични фигури или животни и герои от анимационните филми. \n\r\n\"Децата смятат, че това е сладко и приемат \"бонбоните\", но след това могат да се окажат в болницата в доста сериозно състояние след употребата им\", пишат родителите.\n                    \n                    \n                \r\nМарихуаната и амфетамините продължават да бъдат най-евтините наркотици и именно заради това са и най-разпространени сред учениците. \n\r\nВ класацията на популярните дроги е т.нар. \"весел или друсан чай\", който струва между 2-3 до 10 лв., но може да бъде изключително опасен и да предизвика сърдечни проблеми сред подрастващите. \n\r\nВ заведения и клубове пък се завърна ретро наркотика от 70-те години на ХХ век, известен като \"Джони\" или \"денс дрога\". \n\r\nМного опасна е марихуаната, обработена с вредни и смъртоносни химични вещества. Една от тези опасни дроги е \"амнезия\", канабис обработен по химически път още докато расте. ", "date": "2019.04.13", "title": "Зарибяват децата с нова дрога, вкусът - на шоколад и ягода"}
{"url": "https://www.dnes.bg/index/2019/04/13/zatvoryt-na-asandj-trenirovychen-lager-za-djihadisti.407489", "text": "Съдбата на Джулиан Асандж вече е ясна - той е зад решетките на затвора с максимална охрана Белмарш в югоизточната част на Лондон. Това разкри за Франс прес британски съдебен източник.\r\nСпоред много бивши охранители, Белмарш е най-ужасното място, на което можеш да работиш. Той има капацитет до 910 затворници, голяма част от които представляват огромна опасност за обществото. Сред тях са множество джихадисти и терористи. А сред бившите му обитатели са Роналд Бигс, един от извършителите на обира на пощенския влак от Глазгоу  до Лондон през 1963 г., починал през 2013 г. и  радикалният проповедник Анджем Чоудри, осъден през през 2016 г. и  освободен през 2018 г.\n\r\n                \n                Но условията в затвора далеч не са онова, което плаши не само охранителите, но и затворниците. Зад стените му се намират толкова много последователи на Ал-Кайда и ИДИЛ, че преди години Белмарш беше описан като \"тренировъчен лагер за джихадисти\".\r\nАсандж беше арестуван в посолството на Еквадор в Лондон, след като \"домакините му\" свалиха имунитета му на политически бежанец. Той беше задържан заради неявяване в съда през 2012 г. и заради американско искане за екстрадиция по обвинение в \"информационно пиратство\". Адвокатката на Асандж Дженифър Робинсън каза, че клиентът й ще се бори срещу искането за екстрадиция. Съдебната битка може да продължи между 18 месеца и две години.\r\nВ същото време основателят на \"Уикилийкс\" понесе нов правен удар, след като шведският Върховен съд отхвърли искането му за държавна компенсация за съдебни разноски в Швеция, предаде ДПА.\n\r\nШведският му адвокат Пер Самуелсон каза, че е уведомил секретариата на \"Уикилийкс\" за решението на съда и че не е контактувал с Асандж от няколко седмици.\n\r\nСамият той поиска компенсация от около 9 милиона крони (969 000 долара) за своите съдебни разходи в Швеция, свързани с правна дейност и съдебни заседания заради твърдения за сексуално провинение през 2010 г.", "date": "2019.04.13", "title": "Затворът на Асандж – тренировъчен лагер за джихадисти"}
{"url": "https://www.dnes.bg/world/2019/04/13/kim-chen-un-gotov-za-treta-sreshta-s-trymp.407492", "text": "Севернокорейският лидер Ким Чен-ун заяви, че е отворен към идеята за трета среща на върха с американския президент Доналд Тръмп, ако САЩ предложат взаимноприемливи условия за споразумение до края на годината. Това съобщи агенция КЦТА, предаде Асошиейтед прес.\r\nКим изнесе реч на заседание пред парламента, която хвърли вината за провала на срещата с Тръмп през февруари на едностранните искания, които били отправили САЩ. Но добави, че личните му отношения с американския президент остават добри.\r\n\"Ние, разбира се, смятаме за важно да се решават проблемите чрез диалог и преговори. Но стилът на водене на диалог на САЩ едностранно да отправят искания не ни пасва и нямаме интерес към това\", каза Ким в речта. \"Ще изчакаме търпеливо до края на годината САЩ да вземат смело решение. Но със сигурност ще бъде трудно да се отвори добра възможност като последния път\". \r\n(БТА)", "date": "2019.04.13", "title": "Ким Чен Ун готов за трета среща с Тръмп"}
{"url": "https://www.dnes.bg/zvezdi/2019/04/13/poli-genova-rodi-stana-maika-na-momchence.407493", "text": "Поп певицата Поли Генова стана майка за първи път. Тя е родила вчера момченце, а щастливата новина съобщиха от мениджмънта на певицата.\nИмето на първородния ѝ син е Даниел.\r\n\"Днес се роди Даниел Джоузеф Шартън\", написаха от фен профила на певицата в Instagram.\r\nЗаради бременността Поли напусна музикалното риалити \"Гласът на България\", а на нейния стол седна Михаела Филева. Тя пази личния си живот далеч от медиите и рядко споделя подробности за бащата, който е чужденец.", "date": "2019.04.13", "title": "Поли Генова роди, стана майка на момченце"}
{"url": "https://www.dnes.bg/rusia/2019/04/13/ubiha-dvama-predpolagaemi-boici-na-id-v-sibir.407495", "text": "Двама предполагаеми членове на терористичната организация \"Ислямска държава\" са били убити вчера от руските сили за сигурност при операция в Западен Сибир, съобщи ТАСС.\r\nВластите са получили информация за двама въоръжени мъже, намиращи се в апартамент в град Тюмен, за които се твърди, че са готвили нападение.\r\nЗаподозрените отказали да се предадат и открили огън по силите за сигурност, които отвърнали на стрелбата и ги неутрализирали.", "date": "2019.04.13", "title": "Убиха двама предполагаеми бойци на ИД в Сибир"}
{"url": "https://www.dnes.bg/stranata/2019/04/13/dnes-se-ochakvat-nai-masovite-protesti-v-gabrovo.407494", "text": "Днес се очакват най-масовите протести в Габрово, като за тях ще пристигнат хора и от други градове на страната. Полицията също ще се подсили, за да не се стигне до инциденти и сблъсъци.\n\r\nВсичко започна от побоя над продавач от трима роми. В четвъртък срещу петък напрежението ескалира, което доведе до две опустошени къщи, арести, леко ранени, а вчера и до оставка на директора на местната полиция.\n\n\n\n\nОбстановката в третия ден на протести снощи бе спокойна. Жандармеристите, изправени в кордона на пътя на младежите, свалиха шлемовете си. Полицаите получиха аплодисменти и дори се ръкуваха с авангарда на недоволните.\n                    \n                    \n                \r\nДъждовният протест започна по традиция пред общината в 18.00 часа, след което шествието се насочи към ромските къщи. \n\r\nКордонът на жандармерията ги чакаше на един от подходите към къщите на цигански фамилии, където трошиха в първата вечер от недоволство. \n\r\nИменно свалянето на шлемовете доведе до сваляне на напрежението и разотиването на събралите се хора.", "date": "2019.04.13", "title": "Днес се очакват най-масовите протести в Габрово"}
{"url": "https://www.dnes.bg/obshtestvo/2019/04/13/uikendyt-ostava-dyjdoven-gradusite-do-15-16-c.407421", "text": "Облачното и дъждовно време ще ни съпровожда и през уикенда, показва прогнозата на НИМХ.\n\r\nЗначителни валежи се очакват главно в северната половина от страната, както и в планинските райони. Ще духа слаб до умерен североизточен вятър. Минималните температури ще бъдат между 4 и 9 градуса, а максималните - между 12 и 17 градуса. През нощта срещу неделя валежите ще продължат.\n\r\nНад Черноморието ще бъде предимно облачно, на много места с валежи от дъжд. Ще духа до умерен североизточен вятър. Максималните температури на въздуха ще са 15-16 градуса. Температурата на морската вода ще е 11-13 градуса. Вълнението на морето ще бъде 2-3 бала.\n\r\nНад планините ще бъде предимно облачно, временни разкъсвания на облачността ще има преди обяд над Рило-Родопската област. На много места ще има валежи от дъжд, над 1800 метра - от сняг. В отделни райони валежите ще са значителни, придружени с гръмотевици. В ниските части ще духа до умерен североизточен, а по билата силен югозападен вятър. \n                    \n                    \n                \r\nМаксималната температура на височина 1200 метра ще е около 6 градуса, над 2000 метра - около 1 градус.\n\r\nВ неделя ще остане предимно облачно, с превалявания, преди обяд на повече места в Северна България, след обяд - главно в Западна. Вятърът ще е от север-североизток и дневните температури ще се понижат още малко.\n\r\nВ понеделник, 15 април, ще се задържи предимно облачно и сравнително хладно. Превалявания от дъжд, предимно слаби, ще има на места в югозападната част от страната. Вятърът ще е слаб до умерен, от изток-североизток.", "date": "2019.04.13", "title": "Уикендът остава дъждовен, градусите – до 15-16°C"}
{"url": "https://www.dnes.bg/world/2019/04/13/shveicarec-poluchi-10-g-zatvor-v-maroko-zaradi-terorizym.407496", "text": "Марокански съд наказа с 10 години затвор швейцарски гражданин по обвинения в тероризъм заради връзки с ислямски екстремисти, заподозрени в убийството на две скандинавски туристки, предадоха Асошиейтед прес и Ройтерс.\n\r\nМароканската информационна агенция Магреб араб прес (МАП) съобщи, че 33-годишният мъж е бил осъден по обвинения, включващи \"създаване на банда за планиране и извършване на терористични действия с цел да бъде сериозно подкопана държавната сигурност, умишлено подпомагане на извършители на терористични действия, обучаване на хора за присъединяване към терористични организации и оправдаване на тероризма\".\n\r\nТой е бил арестуван през декември и по думите на адвокат, представляващ друг швейцарски гражданин по делото, е женен за мароканка. Според медийни информации притежава и британско гражданство.\n                    \n                    \n                \r\nДвете туристки - от Норвегия и Дания, бяха намерени мъртви в Атласките планини през декември. Властите обвиниха последователи на групировката \"Ислямска държава\".\n\r\nМароканската прокуратура повдигна обвинения в тероризъм срещу 25 души, заподозрени, че са свързани с убийството на жените.\r\n(БТА)", "date": "2019.04.13", "title": "Швейцарец получи 10 г. затвор в Мароко заради тероризъм"}
{"url": "https://www.dnes.bg/obshtestvo/2019/04/13/otkriha-16-godishnata-zornica-s-gadje-ot-razgrad.407497", "text": "16-годишната Зорница Красимирова Петрова от София, която бе издирвана през последните три дни е открита жива и здрава.\r\nНа 10 април следобед тя напусна дома си в столичния ж.к. \"Младост\", а родителите й потърсиха помощта на полицията. Именно по тяхна информация стана ясно, че момичето вероятно се придвижва в компанията на млад мъж на име Радослав от Разград.\r\nУниформените я открили наистина с младежа в Североизточна България, който най-вероятно е нейно гадже.\r\nВеднага след новината, че е открита с гаджето си, множество потребители на фейсбук бяха потресени. \r\nМнозина се запитаха кой ще плати използвания полицейски ресурс, който вместо да се бори с престъпността върви по петите на влюбени-загубени.", "date": "2019.04.13", "title": "Откриха 16-годишната Зорница с гадже от Разград"}
{"url": "https://www.dnes.bg/mish-mash/2019/04/13/receptata-dnes-kozunacheni-myfini.407465", "text": "Раздаването на козунаци и яйца по Великден е традиция, която много от нас спазват всяка година. Ако този път искате да бъдете по-оригинални и да изненадате близки и приятели с домашно приготвени сладкиши, то със сигурност ще ви трябват изпитани рецепти.\r\n \r\nОсвен големите козунаци, които някои ще омесят и сплетат, има по-малки варианти, които също са толкова вкусни и стават за подаряване и посрещане на гости. Например великденски мъфини.\r\n \r\n\r\n \r\n– 220 г брашно;\r\n \r\n– 80 г захар;\r\n \r\n– 2 яйца;\r\n \r\n– 20 г прясна мая;\r\n \r\n– 80 г масло;\r\n \r\n– 60 мл прясно мляко;\r\n \r\n– ванилия, щипка сол, лимонова кора за настъргване;\r\n \r\n– 50 г стафиди;\r\n \r\n– 50 мл ром.\r\n \r\n\r\n \r\nПрясното мляко се загрява и в него се изсипва маята. Разбърква се до шупване. След което брашното се пресява – една от тайните за пухкавото козуначено тесто. В съда с него се прави кладенче, където се изсипва млякото с маята, в което предварително се разбиват захарта, яйцата, мекото масло. Всичко се бърка до хомогенна смес. Добавят се още лимоновите стърготини, ванилията, щипката сол и една лъжица ром.\r\n \r\nТрябва да се получи тесто, което по гъстота прилича на кексовото. Оставя се да втаса за около 30 минути. През това време настрани се накисват стафидите в останалото количество ром. Накрая се прибавят към тестото. \r\n \r\nВземете подходящи форми за мъфини и разпределете тестото в тях. Намазнете ги хубаво с олио или масло, може да сложите и хартия, ако желаете. Изсипете по малко от сместа във всяка. Трябва да е горе-долу до половината. Оставете настрани, за да може тестото да втаса за около 15-20 минути в най-топлото помещение. Накрая печете на 180 градуса за около 15 минути.\r\n \r\n\r\n \r\n", "date": "2019.04.13", "title": "Рецептата Dnes: Козуначени мъфини"}
{"url": "https://www.dnes.bg/stranata/2019/04/13/neochakvana-vakanciia-pri-dve-noshtuvki-tretata-bezplatna.407438", "text": "Общо 62 са местата за настаняване, които са се е присъединили към националната кампания \"Неочаквана ваканция\" на Министерството на туризма.\r\nТретото издание на инициативата цели да стимулира вътрешния туризъм. Новата ѝ концепция предвижда при две платени нощувки през месеците април и май туристите да получават трета безплатна в местата за настаняване, които се включват в идеята, съобщават от Министерството. За посетителите това е стимул да обиколят повече забележителности, а за хотелиерите - да посрещнат повече гости.\nТака на практика могат да се удължи активните сезони, да се опознаят нови и малко известни забележителности, а също да се преодолее представата за уикенд пътуванията само в рамките на 2 нощувки. Туристите могат да избират от списък с партньорски места за настаняване, който е достъпен на сайта на проекта www.neochakvanavakancia.bg. \r\n                    \n                    \n                От МТ допълват, че списъкът е отворен и има възможност да се попълва до края на обявения период. Всеки присъединил се хотелиер става партньор на кампанията. Представителите на бизнеса, които искат да се включат,  трябва да направят безплатна регистрация на сайта и да създадат профил на хотела или къщата за гости.\r\nНа този етап има партньорски заявки от региони, в които се намират най-големите ни морски и планински курорти, от хотелски комплекси, но и от по-малки туристически зони, от семейни хотели, къщи за гости, СПА центрове и др., както и от столицата.\r\nСред предлагащите безплатна допълнителна нощувка към две платени са места за настаняване в Албена, Банско, Баня, Белоградчик, Габрово, Главан, Гостун, Велико Търново, Златни пясъци, Копривщица, Кранево, Обзор, остров Св. Анастасия, Пампорово, Поморие, Приморско, Разлог, Русе, Сандански, Св. Константин и Елена, Слънчев бряг, София, Стара Загора, Стройно, Чирпан и др. Те очакват новите си гости.", "date": "2019.04.13", "title": "Неочаквана ваканция: При две нощувки, третата - безплатна"}
{"url": "https://www.dnes.bg/akoshtete-vqrvaite/2019/04/13/top-5-na-zodiite-koi-izrastvat-kym-po-dobro.407420", "text": "Промяната е нещо, което нищо не може да бъде избегнато. За някои личности е по-трудно да се променят, да оставят лошите си навици, да спрат да нараняват околните. Други зодиакални знаци обаче умеят да се променят към по-добро и искат да пораснат и да станат по-силни личности. Ето и кои са те.\r\n\r\n \r\nТе приемат, а дори приветстват промените. Постоянно работят над себе си, искат да се развиват, да се променят, да действат. Не могат да понесат монотонността, не искат да бъдат скучни. Мислят извън кутията и могат да изненадват много, дори себе си. Живеят така, сякаш всеки ден е последен и не искат да пропиляват живота си, особено с негативна енергия и зли постъпки. Промяната им е интересна.\r\n \r\n\r\n \r\nСтрелците обожават новостите и предизвикателствата. За това за тях е задължително да се променят и да се осъвършенстват. Най-хубавото е, че са изключително адаптивни и гъвкави и могат да се чувстват добре във всякаква среда. Искат да опознаят по-добре чужди култури, традиции и разбирания. Затова не съдят хората, приемат всякакви възгледи, което кара другите да се чувстват добре в компанията на Стрелците.\r\n \r\n\r\n \r\nКогато са много ядосани и разгневени от нещо, те решават да действат и правят огромни промени в живота си, които са за добро. Действат импулсивно, не премислят промяната и не предвиждат последствията. Но, в гнева си, просто имат нужда да направят нещо. И повечето пъти успяват, дори без да мислят, да вземат правилно решение. Овните също не търпят скуката. А и не искат да стават прекалено предвидими. Решителни са, което им помага да се разделят с лошите навици.\r\n \r\n\r\n ", "date": "2019.04.13", "title": "Топ 5 на зодиите: Кои израстват към по-добро?"}
{"url": "https://www.dnes.bg/cars/2019/04/13/kato-v-parij-merkite-sreshtu-mrysniia-vyzduh-shte-zasegnat-shofiorite.407498", "text": "Столична община е поискала и предложила промяна в законодателството, с която да се въведат стикери  за автомобилите, в зависимост от техния екологичен стандарт. Очакваме това да се случи по примера на Париж, посочи кметът на София Йорданка Фандъкова.\n\r\nТези стикери ще бъдат важни за бъдещите ограничения. Управата на столицата иска в дните с повишено замърсяване на въздуха да се ограничава движението на автомобили в центъра на града, както и в кварталите с високи нива на фини прахови частици. \n\r\nВ тези дни трябва да се допускат само коли с най- високите екологични показатели на двигателя - Евро 5 и 6.\n\r\nАвтомобилите с газови уредби пък ще попаднат в по-висока еко категория. Това предвиждат промени в Наредбата за периодичните прегледи за проверка на техническата изправност на пътните превозни средства. Според проекта, измерванията за определяне на екокатегорията ще се правят, когато двигателят работи с газовата уредба.  Дори да не попаднат в най-екологичната пета група, при режим на работа с газова уредба,  автомобилите ще попаднат в по-висока категория, каза за \"Дарик\" председателят на Асоциацията на българските автогазсервизи и на Националната камара на автосервизите Владимир Дочев.\r\n \r\nНаредбата ще въведе пет екологични групи във връзка с ограничаването на трафика в градовете при пикови стойности на замърсяването на въздуха. На автомобилите ще се поставя маркировъчен стикер за екологичната група.\r\n \r\n\"Промените в наредбата са резултат на прилагането на европейската политика за отчитането на този вид системи, като такива, които работят с чисти горива. Дали ще попаднат в пета категория на екологични автомобили, това не е сигурно, защото зависи от самия автомобил - от това колко е нов и като каква категория е проектиран първоначално да бъде. Но със сигурност, докато работят на газ, пропан-бутан или метан, автомобилите са по-екологични и ще попаднат в по-висока категория, отколкото биха попаднали на бензин\", обясни Дончев.\r\n ", "date": "2019.04.13", "title": "Като в Париж: Мерките срещу мръсния въздух ще засегнат шофьорите"}
{"url": "https://www.dnes.bg/stranata/2019/04/13/gabrovo-dnes-policiia-protest-i-kmet-s-ostavka-v-djoba.407499", "text": "Пореден масов протест се очаква в Габрово и днес. В демонстрацията ще се включат и хора от други градове. Недоволството не стихва, след като продавач в магазин беше нападнат от трима роми в неделя.\n\r\nПолицията също ще бъде с увеличена численост и се готви да неутрализира всяко напрежение в града.\n\r\nВ днешните протести ще се включи за първи път и пребитият магазинер Венцислав Иванов. Именно след неговия побой ескалира напрежението в Габрово.\n\n\n\n\n\n\n\r\n\"Не сме искали с тази случка да внесем етническо напрежение. Тримата въпросни клиенти започнаха да се държат агресивно още от самото си влизане. Те са ударили и друг клиент, който не се вижда на записа от камерата. Отидох и нормално, най-учтиво ги помолих да няма агресия в магазина\", разказва той пред bTV.\n                    \n                    \n                \r\nИванов се надява всичко да приключи без някакви инциденти, но да се вземат поуки от създалата се ситуация.\n\r\nКметът на Габрово Таня Христова пък изяви готовност да подаде оставка, ако се наложи. \n\r\nТя подчерта, че в Габрово няма ромско гето, махала или училище. \n\r\n\"Вчера по време на извънредната сесия на Общинския съвет се реши единодушно и се изготви обръщение към гражданите, с което категорично заяви, че внушенията и манипулациите за това, че в Габрово целенасочено и организирано се внасят или привлича роми е невярно твърдение. В Габрово няма концентрирано присъствие на роми\", заяви Христова пред Нова тв.\n\r\nТя бе категорична, че най-важното сега е да се запази реда и спокойствието в града.\n\r\nВ петък вечерта протестът мина мирно. Има задържани 7 младежи без лични документи. Полицията е отнела боксове и две палки.\n\r\nПри започването на протеста в рамките на 30-40 минути площада беше пълен с около 700-800 граждани, те поеха в мирно шествие по улиците на Габрово, заяви на брифинга шефът на Дирекция \"Жандармерия\" Красимир Добрев.\n\r\nПри движението на мирното шествие нямаше никакви ексцесии, с изключение на 2-3 запалени димки и малки пиротехнически средства.\r\nПредседателят на Хелзинкската комисия на САЩ, конгресмен Алси Хейстингс, пък изрази безпокойство от растящия брой нападения от тълпи спрямо ромската общност в Европа, в това число и в Габрово. В свое становище той заявява, че правителството на България трябва да направи повече в борбата срещу подбуждането към омраза и престъпленията с дискриминационен мотив спрямо ромската общност.\n\r\nКонгресмен Хейстингс обръща внимание, че нападението над районно полицейско управление е нападение срещу самата демокрация. Той отбелязва и последвалите посегателства над домовете на роми в Габрово, както и че тези деяния идват след скорошни антиромски изявления от високопоставени държавници в страната ни, като цитира конкретно изявленията на вицепремиера и министър на отбраната Красимир Каракачанов от февруари.", "date": "2019.04.13", "title": "Габрово днес: Полиция, протест и кмет с оставка в джоба"}
{"url": "https://www.dnes.bg/zvezdi/2019/04/13/djoli-si-iska-pit-no-toi-samo-decata.407401", "text": "Анджелина Джоли иска да си върне Брад Пит и двамата отново да бъдат семейство, но той не си и помисля за романтично помиряване, съобщи \"The Sun\".\r\nЗатова Анджелина Джоли протака толкова преговорите по развода и му създава проблеми за всяка договорка. Тя ясно е показала, че иска да възобновят връзката си. Брад Пит обаче се интересува единствено от децата и заради тях иска да е в добри отношения с Анджелина.\r\n\"Той иска всичко да приключи. Наистина, това можеше да стане преди година. Тя обаче не се отказва\", каза човек от обкръжението на звездите, като добави, че актрисата не може да продължи с нова връзка.\r\nМиналата година Анджелина Джоли призна, че отношенията й с Брад Пит са станали \"лоши\" и каза, че свиква с живота на сама жена.\r\n                    \n                    \n                Звездната двойка, която има шест деца на възраст от 10 до 17 години, непрекъснато се караше от изненадващото обявяване на раздялата през 2016 г. Четири седмици след това Брад Пит беше разследван от ФБР и социалните служби за насилие над дете - Мадокс, по време на полет с частен самолет. Това обвинение по-късно отпадна, припомня БТА.\r\nКогато наеха частен съдия следващата година, звездите поискаха подробностите по развода да не бъдат огласявани. Адвокатите им обаче подхвърляха обвинения. Екипът на Анджелина \"нападна\" актьора, че не е плащал \"значима\" детска издръжка почти две години и поиска разводът да бъде обявен, преди да бъдат уточнени подробностите.\r\nЕкипът на Брад Пит обаче отговори, че той е платил равностойността на 1,1 милиона британски лири за две години и е дал заем от 6 милиона лири на актрисата, за да купи къщата, в която живее с децата. Адвокатите на Брад Пит обвиниха също Анджелина Джоли, че се опитва да манипулира медиите.\r\nСлед тези публични обвинения двата екипа замлъкнаха. Актьорите бяха видени заедно през февруари в адвокатска кантора, където вероятно са подписали споразумение по развода. Брад Пит и Анджелина Джоли живяха заедно осем години, преди да сключат брак през 2014 г.\r\nВижте още новини за звездите в ", "date": "2019.04.13", "title": "Джоли си иска Пит, но той - само децата"}
{"url": "https://www.dnes.bg/obshtestvo/2019/04/13/knsb-bylgarskite-rabotnici-posledni-po-digitalni-umeniia-v-es.407424", "text": "България е на последно място в Европейски съюз по дигитални умения, които притежават работещите, коментира в Русе президентът на КНСБ Пламен Димитров. По думите му констатацията носела тревога, но и възможност България да поиска допълнителни евросредства в следващите пет години за всички работници.\nДимитров обясни, че Европейската комисия отделя 8 млрд. евро за дигитално образование и дигитални компетентности в Европейския съюз. \"Смятам, че ние сме най-нуждаещи се и трябва да мобилизираме своите усилия и да поискаме поне 500-600 млн. евро от този фонд. Така, като добавим и нашето финансиране от европейските програми за следващия програмен период, мисля, че за пет години програма от 1 млрд. евро е съвсем постижима\", каза Димитров, цитиран от БТА. \n                    \n                    \n                \r\nСпоред него тези средства ще помогнат дигиталните умения на българския работник да се издигнат на качествено ниво. Така ще бъдем конкурентоспособни и нашите предприятия ще имат шанс да привлекат инвеститори, което пък ще доведе до по-високи заплати на служителите.\n\r\nВ крайдунавския град Конфедерацията на независимите синдикати в България организира форум - част от цикъла \"MASTЕRCLASS WORK 4.0.\". Темата е свързана с предизвикателствата, които поставя дигитализацията пред пазара на труда. В него участват министърът на труда и социалната политика Бисер Петков, заместник-министърът на образованието Петър Николов, ректорът на Русенския университет чл.-кор. проф. Христо Белоев, представители на синдикални и работодателски организации, неправителствени организации.\n\r\nДимитров коментира пред журналисти и равнището на заплатите у нас. Той каза, че увеличението на трудовите възнаграждения на служителите в бюджетните системи няма алтернатива.\n\r\nСпоред него не може и не трябва да се чака всяко съсловие да организира протест. Той даде пример със социалните работници, чието заплащане било много ниско. В културата също имало четири-пет области, които били \"подценени драматично\". Например, служителите в библиотеките и в музеите.\n\r\nВ бюджетните системи имало работещи, за които още през тази година трябва да се намерят средства и възнагражденията им да стигнат нива от поне 800 лева.\n\r\nДимитров заяви, че през идната година синдикатите ще поискат отново 12-15 процента увеличение на всички заплати - не само в бюджетните системи, но и в частните фирми. Според него при повече от 20 млрд. лева печалба годишно, която генерира бизнесът у нас, да се твърди, че нямало средства за повишение на заплатите, с което да се задържат хората в България, било най-малкото несериозно.", "date": "2019.04.13", "title": "КНСБ: Българските работници последни по дигитални умения в ЕС"}
{"url": "https://www.dnes.bg/akoshtete-vqrvaite/2019/04/13/usmihvaneto-ni-pravi-po-shtastlivi.407444", "text": "Ново проучване доказва, че усмихването наистина може да ни направи по-щастливи.\r\nАмерикански психолози от Университета в Тенеси преглеждат данни, събирани последните 50 години, относно това дали изражението на лицето влияе на емоцията, която изразяват.\r\nТе установяват, че усмихването прави хората по-щастливи, мръщенето – по-гневни, и чумеренето – по-тъжни. Ефектът обаче не е много силен, предупреждават изследователите.\r\nРъководителят на изследването Николас Колс, студент от Университета в Тенеси“ твърди, че това са конвенционални познания и ние наистина можем да се почувстваме по-щастливи само като се усмихнем.\r\nПсихолозите тестват теорията от началото на 1970 г. Събрани са данни от 138 проучвания, в които са участвали повече от 11 000 доброволци. Резултатите потвърждават, че израженията на лицето наистина въздействат на емоционалното ни състояние.\r\n ", "date": "2019.04.13", "title": "Усмихването ни прави по-щастливи"}
{"url": "https://www.dnes.bg/obrazovanie/2019/04/13/sindikatite-protiv-oriazvaneto-na-detskite-pri-otsystviia.407458", "text": "\nНационалният съвет за тристранно сътрудничество не постигна единодушие по предложението за промяна в Закона за социалното подпомагане, което предвижда, когато в рамките на месец от учебната година са допуснати отсъствия повече от три дни от дете, посещаващо група за задължително предучилищно образование, както и отсъствия от пет учебни часа за ученик, за които няма уважителни причини, семейството на тези деца да се лишава от месечни детски надбавки за срок от една година. \n\n Против предложението за законодателна промяната са били синдикатите - КНСБ и КТ \"Подкрепа\", обяви след края на Тристранката вицето Марияна Николова.\n                    \n                    \n                \r\nПравителството обаче подкрепя предложенията, работодателите също, но с някои допълнителни искания. \n\r\nВ момента има изработен общ законопроект за промени на Закона за социалното подпомагане от двата разгледани и одобрени на първо четене от парламента - единият на Цветан Цветанов и група народни представители, а другият на Искрен Веселинов и група народни представители. Законопроектът на Обединени патриоти беше вече обсъден на заседание на НСТС.\n\r\nВ НСТС все още не е внесен общият законопроект, затова на днешното заседание социалните партньори обсъдиха само предложенията на ГЕРБ, допълва БТА.", "date": "2019.04.13", "title": "Синдикатите против орязването на детските при отсъствия"}
{"url": "https://www.dnes.bg/notifikacii/2019/04/13/jertvite-sled-srutenite-sgradi-v-rio-veche-sa-5.407500", "text": "Броят на загиналите при срутване на две жилищни сгради в Рио де Жанейро нарасна до пет души, съобщи агенция Ефе, цитирана от БТА.\r\nПо нейни данни най-малко 10 души са били ранени, а още толкова се водят за безследно изчезнали. Спасителите продължават да търсят хора под развалините. По-рано бе съобщено за двама загинали при трагедията.\r\nДве шестетажни сгради се срутиха в петък сутринта в района Музема. Според данни на местните метеорологични служби от понеделник в този район валежите са достигнали 365 мм.\r\nГрадските власти съобщиха, че и двете постройки, както и съседни сгради, са били издигнати незаконно. Предполага се, че със строежа им са свързани престъпни организации, действащи в района. Съседните жилищни постройки са евакуирани заради опасност от срутване. ", "date": "2019.04.13", "title": "Жертвите след срутените сгради в Рио вече са 5"}
{"url": "https://www.dnes.bg/notifikacii/2019/04/13/grisho-zapochva-sreshtu-italianec-nadal-go-debne.407501", "text": "Григор Димитров може да си осигури двубой срещу Краля на клея и 11-кратен шампион Рафаел Надал в Монте Карло. Това може да стане в третия кръг на \"Мастърс\" турнира. \r\nЖребият отреди на Гришо да открие сезона на клей със сблъсък срещу италианеца Матео Беретини в първия кръг, който започва на 14 април.\r\nДвамата ще играят за първи път един срещу друг на ниво АТР, а ако успее да надделее, Димитров ще срещне победителя от двойката Денис Шаповалов - Ян-Ленард Щруф във втория кръг.\r\nРафаел Надал почива по право в първия кръг като втори поставен в основната схема, а в в първата си среща от надпреварата най-популярният испански тенисист ще се изправи срещу своя сънародник Роберто Баутиста Агут или австралиеца Джон Милман.", "date": "2019.04.13", "title": "Гришо започва срещу италианец, Надал го дебне"}
{"url": "https://www.dnes.bg/stranata/2019/04/13/obeseno-kote-na-vratata-na-chicho-mitko-potrese-ahtopol.407502", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Жителите на Ахтопол станаха свидетели на поредна жестокост срещу животно. \r\nЧичо Митко, както го наричат в курорта, намира тялото на котка на вратата на двора си. Огорчен е, че полицаите от Царево помислили, че той е умъртвил животното.\r\n\"Мога ли аз да убия котка и да я закача на моята си ограда! Аз също имам животни. Имам куче, имам кокошки... как мога да ги мразя тия животинки\", споделя той пред Bulgaria ON AIR.\r\nКметът на Ахтопол разбрал за жестокостта от социалните медии. При него обаче не е постъпвал сигнал.\r\nВ Ахтопол казват, че тук има много бездомни котки, но за първи път се сблъскват с такава жестокост. В градчето, предимно на рибари, се съмняват, че извършителят е местен. \r\nПолицията в Царево разследва случая. Ако бъде открит, извършителят може да лежи в затвора до 3 години или да бъде санкциониран с глоба от от 1000 до 5000 лв.", "date": "2019.04.13", "title": "Обесено коте на вратата на чичо Митко потресе Ахтопол"}
{"url": "https://www.dnes.bg/notifikacii/2019/04/13/koi-igrachi-zaplashvat-globalnata-ikonomika.407503", "text": "Германският вестник от югозападния град Фрайбург \"Бадише цайтунг\" коментира в съботната си редакционна статия сегашното състояние на глобалната икономика, предаде ДПА и БТА.\n\r\nТърговските конфликти с Китай и Европа, както и постоянните заплахи на Тръмп за наказателни мита са част от поредица опасности за световната икономика - наред с хаоса около Брекзит и икономическата нестабилност във важни нововъзникващи пазарни икономики като Турция.\n\r\nГерманският финансов министър Олаф Шолц и управляващият директор на Международния валутен фонд Кристин Лагард са прави да призовават да бъдат загасени огнищата на политическо напрежение. Не е ясно дали това ще стане, отбелязва германският вестник \"Бадише цайтунг\". В трансатлантическия спор обаче има съгласие по въпроса да бъдат организирани преговори за споразумение за свободна търговия.\n                \n                \r\nВ конфликта между САЩ и Китай постигането на споразумение също изглежда близо. От друга страна по въпроса с Брекзит британците успяха да си осигурят известно спокойствие, за да могат да обмислят следващите си ходове, коментира вестникът.\n\r\nПроблемът е обаче, че във всички тези конфликти има непредсказуеми играчи и веднага можем да се сетим за Доналд Тръмп и британските му събратя, отбелязва изданието.", "date": "2019.04.13", "title": "Кои играчи заплашват глобалната икономика?"}
{"url": "https://www.dnes.bg/notifikacii/2019/04/13/romskata-mahala-koiato-rodi-evropeiski-shampion.407504", "text": "Ромската махала в сливенското село Тополчане не се различава от другите - кални улици, много хора и бедност. Всъщност е различна и всички живеещи там се гордеят и радват за своето \"злато\". Това е състезателят по вдигане на тежести Божидар Андреев, който се завърна с европейската титла от първенството в Грузия.\n\n\r\n22-годишният Божидар се завърна в родното си място и както може да се очаква - вече два дни празненствата не спират.\n\r\nНай-щастливи са в двете стаички, в които живеят родителите на шампиона и петте му братя. Майка му Гинка не може да скрие радостта си, а самият Божидар иска само едно - тя да му сготви от любимите макарони, разказва bTV.\n                \n                \r\n\"Какъвто и да стана, пак ще съм си същия. Чувствам се нормален, като другите. Не мисля, че съм много различен. Доста неща ми костваха трудностите. Докато работиш, няма как да тренираш. За мен беше по-важно да тренирам, за да успея да сбъдна мечтите си\", заяви европейският шампион.\n\r\nСлед завършване на средното си образование, бъдещият шампион остава без покрив над главата, тъй като няма право на общежитие. Първоначално той живее в малка стаичка до залата, в която тренира, а след това го приютява треньорът му Пламен Братойчев, който не спира да вярва в него. Преди няколко седмици община Варна е осигури на Андреев малък апартамент, в който живее, след множество откази.\n\r\n\"Благодаря на българската държава, но най-вече на моя треньор. България е моята родина, нормално е да я обичам толкова. Всеки иска да живее по правилата и да спазва закона. Живял съм така и все още живея така\", завърши шампионът Божидар.", "date": "2019.04.13", "title": "Ромската махала, която роди европейски шампион"}
{"url": "https://www.dnes.bg/sofia/2019/04/13/ideia-razdeliat-studentski-grad-na-kampusi.407505", "text": "В столичния квартал Студентски град ще бъдат обособени мини кампуси. Това стана ясно от пусната обществена поръчка от Столичната община за изготвяне на идейна разработка за трансформирането на Студентски град в жилищно-общежитиен комплекс от затворен тип, пише \"Монитор\".\n\r\nOбщaтa cтoйнocт нa нaгpaдния фoнд, пpeдвидeн зa ĸoнĸypcнитe пpoeĸти, възлизa нa 20 хил. лв. Kлacиpaният нa пъpвo мяcтo пpoeĸт щe пoлyчи 10 xил. лв., нa втopo – 5 xил. лв. и нa тpeтo – 2 500 лв. Кpитepии зa oцeнĸa нa paзpaбoтĸитe щe бъдe oптимaлнoтo cъoтнoшeниe цeнa – ĸaчecтвo. \n\r\nΠpoeĸтнoтo pешeниe щe имa 80% тeжecт пpи oцeнявaнeтo, a пpoгнoзнaтa cтoйнocт – 20%. Щe cе дъpжи нaй-мнoгo нa цялocтнoтo oбeмнo – пpocтpaнcтвeнo и аpxитeĸтypнo – хyдoжecтвeнo рeшeниe, фyнĸциoнaлнocттa, зoниpaнeтo и взaимoвpъзĸитe, иĸoнoмичecĸaтa eфeĸтивнocт и уcтoйчивocт. Bъзлoжитeлитe нe пocтaвят ниĸaĸви изиcĸвaния ĸъм иĸoнoмичecĸoтo и финaнcoвo cъcтoяниe нa yчacтницитe.\n                    \n                    \n                \r\nCрoĸът зa пoлyчaвaнeтo нa пpoeĸтитe e 7 мaй.", "date": "2019.04.13", "title": "Идея: Разделят Студентски град на кампуси"}
{"url": "https://www.dnes.bg/mish-mash/2019/04/13/eipril-momicheto-koeto-prosto-izchezna-ot-liceto-na-zemiata.407303", "text": "На 8 април 1969 година слънцето свети жарко от небето. 13-годишната Ейприл Фаб се качва на колелото и тръгва към къщата на сестра си. В чантичката си има 10 цигари, които иска да подари на нейния съпруг. Но Ейприл така и не пристига в техния дом. Нито се връща при родителите си. Половин век по-късно, никой не знае какво се е случило с момичето.\r\nРодителите й осъзнали, че нещо не е наред, когато вечерта от дъщеря им нямало и следа. Веднага се обадили на полицията, която започнала разследване. Всъщност, това било най-голямото издирване, което Норфолк някога е виждал. Били проверени близо 400 къщи, проведени хиляди интервюта, взети са 2000 показания. И все пак – мистерията не била разгадана. Момичето просто изчезнало от лицето на Земята.\r\n                    \n                    \n                Най-малката от три сестри, Ейприл била добре позната на жителите на Норфолк. Тя била срамежлива, обичала животни, събирала марки, бродирала и обичала да гледа Top of the Pops. На стената й били закачени постери с любимите й изпълнители.\r\nПървият сигнал в полицията пристига в 22 часа вечерта, когато никой не е виждал Ейприл цял ден. По това време колелото й е намерено от непознат моторист в поле наблизо. Това навежда властите на мисълта, че момичето вероятно е било отвлечено.\r\nРано сутринта на 9 април, в полицията пристигнал детектив Реджиналт Лестър, който веднага тръгнал да разследва версията за отвличане. Този случай го преследвал до края на живота му, 48-години по-късно. \n\r\nПостери с лицето на Ейприл били разлепени навсякъде. Хеликоптер обикалял далечните райони извън Норфолк, 40 офицери обикаляли из града, почти всички полицейски кучета им помагали в издирването.\r\nНа втория ден от нейното изчезване и гражданите се включили в акцията. Идват и първите следи – открита е кървава кърпичка, бронирана с буквата А, забързан ван е профучал през град наблизо, група хора са видели момиче да се качва на влака до Норич. Издирването вече покрива по-голяма територия.\r\nНа третия ден родителите й се появяват по телевизията с призив, ако е избягала – да се върне. Те дори оставят лампата на верандата включена, а вратата отключена, в случай че се върне.  Постерите на стената в стаята й така и не са свалени.\r\nТова което полицията знае е, че по пътя към къщата на сестра си, Ейприл видяла две свои приятелки, които си играели с магаре в полето наблизо. Тя спряла, погалила го и после продължила. За последно е видяна от шофьор на Land Rover в 14:06 часа. Девет минути по-късно колелото й е забелязано в далечината от работещи наблизо хора. То било изхвърлено от пътя, а от момичето нямало и следа.\r\nТочно в тези девет минути се крие отговорът, какво се е случило с момичето. Но колкото повече време минавало, толкова повече изстивал случая.\r\nКървавата кърпичка се оказала на жена, която почиствала коляното на малкото си дете, шофьорът на вана имал алиби, теорията, че Ейприл се е качила на влак, се оказала лъжа.\r\nМолитви се провеждали в местната църква всяка неделя. Богат мъж обявил награда, ако някой помогне за откриването на момичето. Но прогрес по случая нямало. И така цели 50 години.\r\nПолицията тръгвала по много следи – известни серийни убийци, свидетелства за човек, който копаел гроб на сутринта на Великден, видения на хора, които вярвали, че са екстрасенси.\r\nПрез 1998 година умира бащата на Ейприл, през 2013 г. и майка й. Те така и не успяват да я погребат. Двете й сестри продължават да получават информация за случая, ако такава се появи.\r\nПред църквата, която 13-годишното момиче посещава, се издига неин мемориал, заобиколен от нарциси, които разцъфват всяка година около годишнината от изчезването й. Полицаите, разследвали случая, които още са живи, смятат, че истината може да е укривана от някой от местните, но запитани дали има шанс изчезването на Ейприл да бъде разгадано сега, те единодушно отговарят: \"Не знаем“.", "date": "2019.04.13", "title": "Ейприл, момичето, което просто изчезна от лицето на Земята"}
{"url": "https://www.dnes.bg/obshtestvo/2019/04/13/zoia-koiato-ocelia-v-pytniia-ad-krai-svoge-no-zagubi-sypruga-si.407507", "text": "За първи път Зоя Хубева се връща към деня, който промени нейния и още на десетки семейства живот.\n\r\nНа 25 август миналата година група пенсионери се завръщат от фолклорно надпяване, но всичко завършва с тежка катастрофа по пътя София – Своге. 20 души загиват, а 13 са тежко ранени. Сред ранените са Зоя и нейният съпруг, който обаче почива по-късно в болницата.\n\r\n\"Бяхме тръгнали за едно врачанско село за надпяване, отидохме, пяхме, взехме трето място като награда и после се връщахме от екскурзията. Минахме през Седемте престола. В автобуса пеехме, свирехме и се веселихме\", спомня си Зоя пред bTV. \n\r\nИ тогава, в този дъждовен ден, трагедията се случва.\n                    \n                    \n                \r\n\"Най-напред се ударихме в една бяла кола и просто кривнахме на една страна. Всички извикахме \"Олеле, Боже\" и после вече нищо не помня. Намерих се на един камък и от там не можех да мръдна. Шофьорът и екскурзоводката се вайкаха, бяха целите в кръв и викаха: „Боже, какво стана, какво стана”, после изчезнаха и не ги видях. Срещу мен имаше един човек – Иван от Своге. Той всъщност ми е дал първата помощ. Качили са ме почти последна в линейката, защото е имало много ранени. После не си спомням нищо до болницата\", връща лентата Зоя.  \n\r\nТя е най-тежкото ранената пациентка. Настанена е в болница \"Света Анна\", където екип от няколко отделения прави и невъзможното, за да я върне към живота.\n\r\nПриета е в лечебното заведение неконтактна, в шоково състояние. Постепенно състоянието ѝ се влошава, претърпява няколко операции. \n\r\nЗоя прекарва 55 дни в реанимация, без да знае, че и съпругът ѝ е на границата между живота и смъртта. Въпреки че е в кома, тя усеща присъствието на любимия си мъж.\n\r\n\"Движех се постоянно, някъде ходех, срещах хора, лежах по кревати, ставах, движех се. Това усещах. Това е – между живота и смъртта. Спомням си, че мъжът ми всеки ден идваше при мен и ме пазеше. И аз не знам как да си го обясня. Той просто идваше. Аз не знаех, че и той е в болница. Сигурна има сила, която ме пази и благодаря на Бога, че съм жива\", заяви Зоя.\n\r\nТя има един син и един внук. Преди инцидента тя много обича да пее и да пътува. Любимото ѝ място е Кръстова гора. Иска ѝ се пак да отиде там, но все още се страхува да тръгне на път.\n\r\n\"Радвам се на всеки ден. Всеки ден благодаря на Бога, че съм жива\", категорична е Зоя.", "date": "2019.04.13", "title": "Зоя, която оцеля в пътния ад край Своге, но загуби съпруга си"}
{"url": "https://www.dnes.bg/stranata/2019/04/13/predi-velikden-tarashat-koshari-otmykvat-agneta.407508", "text": "В дните преди Великден се увеличават набезите в Пиринско, явно с цел да се осигури богата трапеза или да се изкарат пари от продажба на откраднати животни.\r\nКрадци тарашат кошарите и отмъкват агнета и овце. Не се подминават и прасетата. \r\nНа 11 април през ноща между 00:00 часа и 03:00 часа от овчарник в село Юруково, община Якоруда са изчезнали 15 агнета, съобщава \"Монитор\". Денонощие по-рано от ферма в местността \"Присадо\" в землището на село Кремен, община Банско, са изчезнали 10 прасета, които апашите вероятно ще ги угояват за Коледа. \r\nВ Гоцеделчевската полиция е получен сигнал и за кражба на 10 овце и 2 агнета от овчарник в с. Огняново, общ. Гърмен.\r\nРаботата за откриване на извършителите на престъпленията продължава. По случаите са образувани досъдебни производства.", "date": "2019.04.13", "title": "Преди Великден: Тарашат кошари, отмъкват агнета "}
{"url": "https://www.dnes.bg/zvezdi/2019/04/13/kakyv-be-stilyt-na-bremennata-megan-markyl.407468", "text": "В навечерието на раждането на първото дете на херцозите на Съсекс – принц Хари и съпругата му Меган Маркъл, решихме да погледнем нейния невероятен стил през последните 9 месеца.\r\nАмериканската актриса, която се превърна в британска кралска особа, може да е критикувана за това, че харчи твърде много пари за тоалети, но пък категорично успя да се наложи като модна икона, натрупвайки по-голям брой фенове на модния си вкус, в сравнение с тези на етърва ѝ Кейт Мидълтън.\r\n \r\nБременността на Меган ще бъде запомнена с две неща – с това, че тя не спря да гали нежно заобленото си коремче на всички официални събития, на които се появяваше, предизвиквайки полемика по темата, както и с нейния невероятно елегантен вкус по отношение на облеклото ѝ.\r\n \r\nХерцогинята успя да остане красива и стилна по време на първата си бременност и то във всякакъв тип дрехи – от вечерни тоалети, през по-строги поли и ризи, до небрежни рокли и дънки.\r\n \r\nДокато чакаме новината за раждането на първото дете на Меган и принц Хари, можем да погледнем назад към някои от нейните най-добри модни решения.\r\n\r\n", "date": "2019.04.13", "title": "Какъв бе стилът на бременната Меган Маркъл?"}
{"url": "https://www.dnes.bg/stranata/2019/04/13/pochti-vsichki-romski-semeistva-se-iznesoha-ot-gabrovo.407509", "text": "Голяма част от ромските семейства временно напуснаха Габрово, а вече втори ден почти няма ромски деца в училищата. \n\r\nЖандармерията е разположена в близост до местата с ромски къщи, но полицията показва по-скоро безсилие, настоявайки повече габровски роми да прекарат следващите дни при роднини в други общини, съобщиха от Център Амалипе.\n\n\n\nНапрежението и несигурността сред останалите в града роми са изключително силни, особено на фона на очаквания в събота, 13 април – протест, в който се очакват пловдивски футболни фенове.\n\r\nНа 12 април в училищата почти не е имало ромски деца.\n\r\nПо информация на центъра, три четвърти от ромските семейства в момента не са в града. \n                    \n                    \n                \r\nПолицаи са посъветвали тези, които имат роднини в други градове, да ги посетят за известно време. \n\r\nДори и без този съвет, мнозина вече го направиха след погромите в сряда и четвъртък. Големият страх е за децата – това, че са станали свидетели на нападенията и не искат да преживеят ужаса отново. В една от къщите, нападнати още през първата вечер е имало дете, допълват от Амалипе.", "date": "2019.04.13", "title": "Почти всички ромски семейства се изнесоха от Габрово"}
{"url": "https://www.dnes.bg/akoshtete-vqrvaite/2019/04/13/chashka-dve-ako-e-s-polovinkata-shte-ste-nerazdelni.407510", "text": "Учени от Бристолския университет установиха, че семейните двойки, които пият заедно, по-рядко се разпадат, пише в. \"Дейли мейл\".\r\nИзследването е обхванало 47 хиляди двойки, на които били изследвани генетичните данни, взети от Британската биобанка. Учените анализирали навиците за консумиране на алкохол на участниците и влиянието му върху генната вариация ADH1B.\r\nОказало се, че редовните пиячи имат по-голяма вероятност да се съберат с любители на чашката от противоположния пол, носители на споменатия ген. ADH1B предпазва тези хора от тежки махмурлуци и донякъде хармонизира поведението им.\r\nОформените по този начин двойки се оказват стабилни и по-рядко се разпадат. Потвърждава се максимата, че хората, които пият заедно, остават заедно, пише вестникът. Стига да са носители на генната мутация ADH1B, добавят учените. ", "date": "2019.04.13", "title": "Чашка, две... Ако е с половинката - ще сте неразделни!"}
