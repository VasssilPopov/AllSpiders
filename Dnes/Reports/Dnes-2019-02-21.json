{"url": "https://www.dnes.bg/politika/2019/02/21/borisov-siguren-prez-iuli-shte-vlezem-v-chakalniata-na-evrozonata.402796", "text": "Премиерът Бойко Борисов изрази увереност, че през юли 2019 г. България ще влезе в чакалнята на еврозоната и отчете добрите икономически показатели на страната.\n\n\n\n\n\r\n\"Тази година ще финишираме с над 120 млрд. лв. БВП. Очаква се тази година държавният дълг на България да стане 17,5%, което ще бъде най-ниският в Европа. Ръстът на икономиката е най-стабилен. За първи път износът за Германия е много голям. И не аз, а представител на \"Конрад Аденауер\" каза, че БВП на страната някога е бил 7,5 млрд. долара – какво можеш да направиш с такъв БВП? Бюджетите ни са на излишък, ръстът на контрабандата е под 5%, безработицата е под 5% - само тези, които не искат да работят, не работят, огромен фискален резерв, златен резерв, и съм сигурен, че през юли 2019 г. ще влезем в чакалнята на еврозоната. Което гарантира на инвеститорите, че икономиката е стабилна и няма да фалират банки. Така Европа има пример как държава от Източна Европа може да бъде държава за пример\", каза министър-председателят по време на честването на 25-годишния юбилей на Фондация \"Конрад Аденауер\" в България, цитиран от \"Фокус\" \n                    \n                    \n                \r\nТой отчете и че \"перфектно работи споразумението с Турция\" и че няма мигранти.\n\r\n\"Имате една държава на изток, която като дисциплина е коренно противоположна на Гърция, имате охрана на границите, по-добри от на Виктор Орбан, и не създаваща никакъв проблем, защото със съседите сме се разбрали. Така че през тези години, в които сте харчили парите на немските данъкоплатци – те са се върнали многократно\", посочи Борисов.\n\r\n\"Със събраните пари от контрабандата увеличихме учителските заплати, повишихме доходите. Демокрацията дава правото на смяна на управниците, но няма да позволим на БСП отново да фалират банки и ние да им ги оправяме. И от фондацията не са прави, че Държавна сигурност си е отишла. Напротив – сега са децата и внуците на ДС. Даже по-силно работят сега. Но ние сме демократи и приемаме тези неща с усмивка\", коментира Борисов и посочи, че си е изпълнил всички ангажименти, поети преди 10 години, и сега има подредена държава.\n\r\nТой благодари на фондацията и за оценката за българското европредседателство.\n\r\n\"То не е на Борисов, на ГЕРБ, на правителството. То е на България. Цял свят призна, че може би е най-доброто европредседателство в последните години. И не само в чисто техническо отношение, а защото сложихме на масата една от най-трудните теми – Западните Балкани\", посочи Борисов.", "date": "2019.02.21", "title": "Борисов сигурен: През юли ще влезем в чакалнята на еврозоната"}
{"url": "https://www.dnes.bg/technology/2019/02/21/rodni-telekomi-moje-da-se-otkajat-ot-5g-oborudvaneto-na-huawei.402783", "text": "Българските телекоми, включително и Vivacom, която работи от над 10 години тясно с Huawei, ще трябва да потърсят алтернативи на китайския телекомуникационен концерн. Това каза , , в ефира на . Ако има политическо решение Huawei да не бъде доставчик на 5G технологии, това ще принуди и българските оператори да се съобразят с него, коментира Бейкър.\r\nСпоред него Унгария няма да последва американския призив да се откаже от технологиите на китайския концерн.\r\n\"Мениджърите ще търсят диверсификация, Ericsson, Nokia, но и Samsung също вижда възможност да се включи. Основно това е проблем, който се извежда на политическо ниво след технически препоръки на силите за сигурност. Но засега може би тези телекоми трябва да изчакат единно решение\".\r\n                    \n                    \n                Има повече от един проблем между САЩ и китайската технологична компания Huawei. САЩ твърдят, че Huawei е нарушил американските санкции срещу Иран. Дъщерята на основателя на компанията беше арестувана в Канада преди няколко месеца по заповед, издадена от американското правителство, коментира той.\r\n\"Това е единият случай. Вторият проблем е, че Вашингтон настоява военните съюзници на страната да не използват оборудване на Huawei в 5G мрежите си. Този въпрос има политическа и техническа страна\".\r\nПетото поколение мрежи ще покрива нови услуги като контрол над автономните коли, работи и приложение, обясни Бейкър.\r\nКонкурентът ZTE не беше обвинен директно като риск за сигурността, припомни гостът.\r\n\"Австралия беше първата страна, която каза, че няма да работи с Huawei по 5G. Наскоро имаше подобни съобщения от Нова Зеландия, Великобритания, Германия и индонезийски оператори\".\r\nОще по темата вижте на сайта на ", "date": "2019.02.21", "title": "Родни телекоми може да се откажат от 5G оборудването на Huawei"}
{"url": "https://www.dnes.bg/akoshtete-vqrvaite/2019/02/21/3-znaka-che-vi-triabva-nova-presa-za-kosa.402728", "text": " Точно както гримовете, така и пресите за коса имат срок на годност. Ако използвате преса, която вече е доста остаряла, това може да доведе до косопад, накъсване на косъма и загуба на естествената мазнина на косата. Не чакайте пресата да гръмне, за да я смените. Пиер Хадад, стилист, казва пред Daily Mail, че обикновено срокът на годност на този уред е около 2-3 години. Ето кои са сигналите, че пресата е за смяна.\r\n\r\nАко приставките на пресата са надраскани, ожулени, ронещи се, значи вече сте я използвали много и е време да се сдобиете с нова. Щом приставките са износени, значи и уредът е износен.\r\n \r\n\r\nСигурно ви се е случвало да включите пресата и малко след това лампичката да започне да мига. Така пресата ту се включва, ту се изключва и ви отнема повече време да изправите косата си. Това също показва, че трябва да инвестирате в нова преса, мигането не е нормално.\r\n \r\n", "date": "2019.02.21", "title": "3 знака, че ви трябва нова преса за коса"}
{"url": "https://www.dnes.bg/notifikacii/2019/02/21/venecuelskiiat-prezident-maduro-zatvori-granicata-s-braziliia.402794", "text": "Венецуелският президент Николас Мадуро нареди да бъде затворена границата с Бразилия, съобщи Асошиейтед прес, цитирана от БТА.\n\n\n\n\r\nТова става в момент, когато лидери на опозицията планират да вкарат в страната хуманитарна помощ от съседни държави.\n\r\nМадуро заяви днес по държавната телевизия, че обмисля и затваряне на границата с Колумбия.\n\r\nАвтоколона с привърженици на венецуелската опозиция потегли днес от Каракас към колумбийската граница, за да получи чуждестранна хуманитарна помощ. В колоната са опозиционният лидер Хуан Гуайдо и около 80 депутати, предаде Ройтерс.\n\r\nНа излизане от венецуелската столица покрай магистралата се бяха събрали много хора с венецуелски знамена, които изразяваха подкрепата си за участниците в акцията. На излизане от центъра на Каракас възникна малък проблем - Националната гвардия направи опит да спре камионите и автобусите от колоната, но после ги пропусна, предаде ТАСС.\n                \n                \r\nОчакваше се на тръгване пред журналистите да говори Гуайдо, но това не се случи. Пред представителите на медиите изказване направи опозиционният депутат Едгар Самбрано, който заяви, че населението на Венецуела ще спечели от пристигането на хуманитарната помощ.\n\r\nПланирано е колоната да пътува до граничния пункт в района на колумбийски град Кукута. Пътят дотам е около 12 часа.\n\r\nПо-рано реди това Гуайдо беше заявил, че опозицията ще направи всичко необходимо за доставяне на хуманитарна помощ във Венецуела на 23 февруари.\n\r\nВ интервю за телевизионния канал Ен Би Си нюз американският държавен секретар Майк Помпейо заяви, че въпреки съпротивата на президента Николас Мадуро САЩ няма да се откажат от намерението си да доставят хуманитарна помощ на Венецуела в края на седмицата, предаде ДПА.\n\r\nСпоред Мадуро пък Венецуела няма нужда от помощи и заявява, че целта всъщност е да бъде подкопано управлението му и той да бъде свален.", "date": "2019.02.21", "title": "Венецуелският президент Мадуро затвори границата с Бразилия"}
{"url": "https://www.dnes.bg/notifikacii/2019/02/21/4-mesechno-bebe-e-sys-symnenie-za-morbili-v-haskovo.402790", "text": "4-месечно бебе е настанено в хасковската болница със съмнение за морбили. Семейството е от симеоновградския квартал \"Лагера\".\r\nПреди ден от здравното министерство съобщиха за случай на морбили в Хасковско. От РЗИ уточняват, че има съмнение за заболяването. Взети са проби и днес са изпратени за изследване в София, предаде БНР.\n\r\nБебето е прието за лечение в детското отделение на Хасковската болница на 17 февруари. Впоследствие се е появил обрив и то е преместено в инфекциозното отделение. \n\r\n\"Появата на обрив след падане на температурата с характерни промени в устната лигавица като за морбилна инфекция. Не искахме да се вдига толкова шум, тъй като няма категорични данни за морбилна инфекция. Взели сме серумна проба, носогърлен секрет и урина, които сме изпратили в Националната референтна лаборатория към Института по заразни и паразитни болести, откъдето съответно чакаме да получим по-скоро непотвърждение на диагностиката\", обясни началникът на отделението Красимира Кинова.\r\n                \n                По данни на МЗ 31 души у нас са регистрирани с клинична картина на морбили, от които 21 вече са лабораторно доказани. Новите случаи от вчера са четири - три деца в кв. \"Христо Ботев\" в София и едно дете в Студентски град.\n\r\n ", "date": "2019.02.21", "title": "4-месечно бебе е със съмнение за морбили в Хасково"}
{"url": "https://www.dnes.bg/health/2019/02/21/prichini-vitamin-s-da-e-tolkova-vajen-za-zdraveto.402611", "text": "Витамин С е незаменим и изключително важен за здравето. Свикнали сме да го свързваме единствено с благотворното му въздействие върху имунната система, но той надхвърля далеч това свойство. Витамин С е много повече от това. Той е мощен антиоксидант, който се грижи за цялостното здраве на организма. Среща се в най-големи количества в цитрусовите плодове, червените и лютите чушки, къдравото зеле, броколи, папая, карфиол, ягоди и още много други полезни природни продукти.\r\n\r\n \r\n\r\n \r\nНивата на колагена в тялото намаляват с напредване на възрастта. Това е естествен процес, който не можете да спрете напълно, но пък можете да забавите възможно най-дълго във времето. Благодарение на витамин С, приет чрез храната или добавките, тялото старее по-бавно. Този витамин е силен антиоксидант, който неутрализира свободните радикали във всяка клетка в организма, като забавя не само стареенето на кожата, но и на тъканите.\r\n\r\n\r\n \r\nВитамин С участва в синтеза на важни невротрансмитери, които играят съществена роля в работата на мозъка и предаването на сигнали от него към всяка точка на организма. Витамин С помага и в трансформацията на триптофан в серотонин – хормонът на щастието.\r\n\r\n\r\n \r\nСпоред Клиника Майо, нестабилните атоми и молекули, наречени свободни радикали, нанасят тежки вреди на клетките, което изиграва съществена роля в отключването на животозастрашаващи заболявания, сред които сърдечносъдови, невродегенеративни и ракови. Като мощен антиоксидант витамин С помага в неутрализирането на тези свободни радикали и предпазва целия организъм от опасни заболявания.\r\n\r\n\r\n ", "date": "2019.02.21", "title": "Причини витамин С да е толкова важен за здравето "}
{"url": "https://www.dnes.bg/notifikacii/2019/02/21/maskiran-myj-opital-da-vleze-v-doma-na-emiliian-gebrev.402795", "text": "Маскиран мъж се е опитвал да влезе в дома на бизнесмена Емилиян Гебрев. Това се е случило месец, след като той подава жалба да бъде подновено разследването по случая с отравянето му и прокуратурата да провери евентуална връзка със случая \"Скрипал\", съобщава bTV.\n\n\n\n\n\r\nНа 8 ноември 2018 г в 20:44 ч. камерите около къщата на бизнесмена Емилиян Гебрев засичат маскирано като нинджа лице. На кадрите се вижда как около минута и половина то прави оглед на имота и след това изчезва. Гебрев предоставя записа на полицията седмица по-късно.\n\r\n\"Веднага не съм подал жалбата – на часа, на секундата. Първото нещо, което направих и което за мен беше най-правилното – да се обадя на наблюдаващия прокурор по т.н. важно, водещо дело за продължението от 2015 г. За жалост, отговорът, който получих от наблюдаващия прокурор беше, че това не е към спуснатите му задачи и не е в неговия периметър на дейност\", коментира Гебрев.\n                \n                \r\nБизнесменът сподели, че прокурорът го е посъветвал да подаде жалба към съответното районно полицейско управление и той го е послушал. Гебрев твърди, че от полицията му казват, че вероятно става въпрос за крадец.\n\r\n\"Някой ще каже, че сигурно преигравам или нещо друго си измислям. Аз задавам един конкретен въпрос – всичките тези, които могат да изрекат тези думи, ако с тях се е случило това, което се е случило с мен през 2015 г., няма ли да бъдат до безкрайност мнителни и нащрек за всяко едно нещо, което не е нормално, защото всички са ме питали досега, които са разследвал: \"Вие забелязахте ли нещо ненормално, забелязахте ли нещо, което не се случва всеки ден или нещо странно\", каза бизнесменът.\n\r\nОт МВР обясняват, че такива кадри са им предоставени и по казуса се работи. „Не мога да коментирам, има досъдебно производство. Това, което мога да кажа – категорично заявявам, че всеки един сигнал, който се получава се отработва от МВР и се работи по всяка една версия”, посочи гл. комисар Ивайло Иванов, гл. секретар на МВР.\n\r\nОт столичната полиция не уточниха колко време ще им бъде необходимо за приключване на разследването.", "date": "2019.02.21", "title": "Маскиран мъж опитал да влезе в дома на Емилиян Гебрев"}
{"url": "https://www.dnes.bg/notifikacii/2019/02/21/shestte-nai-golemi-seksualni-skandala-v-katolicheskata-cyrkva.402707", "text": "Сексуални посегателства над монахини, блудства с малолетни, издевателства по време на изповеди: сексуалните скандали в Католическата църква са много.  припомня шест от най-големите.\n\r\nВ четвъртък във Ватикана започва среща на върха, посветена на защитата от посегателства. Това е първата подобна среща на върха. Папа Франциск е поканил най-висшите представители на епископските конференции от цял свят, за да обсъдят случаите на издевателства в Католическата църква, включително и сексуални посегателства над деца, и да потърсят отговор на въпроса как подобни престъпления да бъдат предотвратени. Реакциите по повод обявената среща са еднозначни. \"Най-сетне!\", \"Твърде късно!\" - така звучат коментарите. \n                \n                \r\nНапоследък във фокуса на вниманието попаднаха случаи на сексуални посегателства срещу монахини. Но в редиците на църквата има и още много други подобни скандали. Ето кои са най-големите днес:\n\r\n\n\r\nПрез юли 2018 година папа Франциск отстрани Теодор Маккарик като кардинал. Сега и Конгрегацията за католическо възпитание обяви бившия кардинал за виновен. Върховният орган на Католическата църква, отговорен за престъпленията и католическото възпитание, обвинява 88-годишния Теодор Маккарик в сексуални посегателства срещу малолетни и пълнолетни. Освен това той е злоупотребил с изповедта, като е принуждавал изповядващи се към забранени сексуални действия. Няколко дни преди срещата във Ватикана папа Франциск му забрани и да проповядва, а това е най-тежкото предвидено наказание в църковното право. \n\r\nСлучаят на 88-годишния Маккарик, който между 1970 и 1990 година е съблазнил най-малко двама малолетни, е един от стотиците случаи на сексуални посегателства в Америка. Според преценките на експерти общият брой на жертвите надхвърля 100 000. Само в щата Пенсилвания най-малко 300 проповедници са извършвали сексуални посегателства над деца. През изминалите 70 години те са изнасилили хиляди малолетни.\n\r\nОт една година насам в Чили върви мащабно разследване на скандал за сексуални посегателства в Католическата църква. Следователите разследват 148 църковни сътрудници, както съобщават чилийските медии, позовавайки се на прокуратурата. Става въпрос за над 250 жертви на сексуални издевателства. В скандала са замесени и епископи. Жертвите обвиняват кардинал Рикардо Езати, че е прикрил случаите. 77-годишният кардинал отхвърля обвиненията и дори настоява за прекратяване на разследването.\n\r\nСледите на един друг случай от латиноамериканската страна стигат и до Германия. Към 85-годишния бивш архиепископ Франсиско Кокс Хунеус отдавна се отправят обвинения за сексуални посегателства. Например това: че през 2004 година е изнасилил 17-годишен младеж в Германия. Описаното от жертвата действие обаче не било достатъчно за повдигане на обвинение. През октомври 2018 година папа Франциск все пак отстрани бившия архиепископ от клира.\n\r\n\n\r\nПреди една година съдът в баварския Дегендорф осъди един бивш свещеник на осем години и шест месеца затвор. Първоначално той беше изпратен в психиатрична клиника. Съдът е убеден, че от средата на 1990-те г. свещеникът е блудствал с петима младежи в над 100 случая. Но той е извършил и други престъпления - причиняване на умишлена телесна повреда, фалшификация на удостоверения и притежание на детска порнография. Същият духовник, известен като \"пастор Томас\", вече е излежавал присъда за сексуални престъпления - от 2003 до 2009 година. През 2008 година той губи свещеническия си сан. Според изследване на Германската епископска конференция между 1946 и 2014 година най-малко 1670 духовници са извършили сексуални посегателства над най-малко 3600 малолетни.\n\r\n\r\nДесетилетия наред свещеници и монахини са изнасилвали и блудствали с деца и жени. Много епископи в силно католическа Ирландия подадоха оставки. При посещението си в Ирландия през миналата година папа Франциск помоли жертвите за прошка. Първите съобщения за сексуални скандали в Католическата църква в Ирландия се появяват още през 1990-те години. Назначената специална комисия публикува през 2009 година първият обхватен доклад по темата, т.нар. \"Доклад Райън\". Комисията посочва, че децата са живели като затворници и роби в църковните институции.\n\r\n\n\r\nАрхиепископ Филип Барбарен е изправен пред съда в Лион заедно с още шестима други духовници. Те са обвинени в това, че през 1970-те години не са подали жалби за сексуални посегателства, за които са знаели. Присъдата се очаква в началото на март. Още през януари обаче прокуратурата се обяви против осъдителна присъда. \"Голяма част от престъпленията са с изминала давност, а за другите няма доказано престъпно действие\", казва от прокуратурата. В много страни, в които се разследват случаи на сексуални посегателства в Католическата църква, давността се оказва проблем. Последната надежда за справедливост са църковните съдилища.\n\r\n\r\nЕкспертите изчисляват броя на жертвите на сексуални посегателства в редиците на Католическата църква в Австралия на около 60 000. Само че почти няма информация и доклади за съдебни дела срещу духовници. Причината: в  Австралия съществува забрана за публикуване на медийни информации за водени дела. Смята се, че подобни статии биха могли да повлияят на становището на съдебните състави. Журналистите, които въпреки това изнасят информации за подобни дела, подлежат на наказателно преследване.\r\n \r\n", "date": "2019.02.21", "title": "Шестте най-големи сексуални скандала в Католическата църква"}
{"url": "https://www.dnes.bg/notifikacii/2019/02/21/policiiata-zadyrja-33-godishen-lihvar-v-shumensko.402786", "text": "Полицаи от Шумен пресякоха незаконна лихварска дейност. Работата по случая започнала след получен сигнал за извършване на незаконни банкови сделки от жител на село Лятно, съобщиха от Областната дирекция на МВР. В ранните сутрешни часове вчера служители от сектора са претърсили имот, обитаван от 33-годишен жител – син на кмета на Лятно.\r\nНамерени и иззети са 31 банкови карти, собственост на различни лица, писма от банки с посочени пин кодове на банкови карти, 11 чужди документи за самоличност (лични карти), нотариални актове на имоти, \"запис на заповеди\", договори между които и 22 ипотечни, три тефтера с вписани имена на лица и различни суми, извлечения от банкови транзакции. \r\n                \n                В имота са намерени още множество чужди предмети, вещи и документи. Иззети са ключове за 27 моторни превозни средства, в дворно място към имота на 33-годишния са открити четири мотопеда, три мотоциклета и пет моторни превозни средства различни марки и модели, също чужда собственост. \r\nВ къщата са намерени седем преносими компютъра, 13 мобилни апарати, 19 свидетелства са регистрации за моторни превозни средства – 17 от тях български, две с немска регистрация. Иззети са множество златни накити - пръстени, обеци, гривни и синджири, сумата от 28 920 лева и 500 паунда.\n\r\nРазпитани са свидетели, някои от тях пред съдия в Окръжен съд - Шумен. Съпричастност на бащата – кмет на село Лятно, не е установена, съобщиха от полицията. По записана в тефтерите информация 33-годишният мъж се е занимавал с незаконно лихварство от 2013 г., но никога не е употребявал силови методи.\r\nОткрити и иззети са четири броя газови пистолети, 51 патрона с различен калибър (22, 25, 7,62 х54 и 9х19). Разпитани са свидетели, някои от тях пред съдия в Окръжен съд- Шумен. 33-годишният мъж е задържан за срок до 24 часа в полицейското управление в Шумен. Работата по разследването на престъплението продължава под ръководството на окръжната прокуратура в Шумен.", "date": "2019.02.21", "title": "Полицията задържа 33-годишен лихвар в Шуменско"}
{"url": "https://www.dnes.bg/obshtestvo/2019/02/21/noi-shte-tyrsi-pari-ot-falshivi-telk-no-sled-reshenie-ot-syda.402772", "text": "Националният осигурителен институт няма правно основание да спира изплащането на инвалидни пенсии в случаи, по които работи прокуратурата, до окончателно произнасяне на последната съдебна инстанция. \n\nТова коментираха от Държавното обществено осигуряванe пред БНР. \r\nПри окончателно съдебно решение НОИ търси неправомерно изплатените средства от лицата, които са ги получавали, за периода, за който е доказана злоупотребата.\r\nКъм края на миналата година инвалидни пенсии за общо заболяване са получавали близо 460 хиляди души, което е 18 процента от всички плащани пенсии.\r\nСредният месечен размер на инвалидните пенсии е почти 270 лева и зависи от стажа и степента на увреждане, записана в решението на ТЕЛК. \r\nОт НОИ посочиха, че от началото на годината няма спрени инвалидни пенсии след съдебно решение.", "date": "2019.02.21", "title": "НОИ ще търси пари от фалшиви ТЕЛК, но след решение от съда "}
{"url": "https://www.dnes.bg/akoshtete-vqrvaite/2019/02/21/zodiite-spored-dekadata-na-rajdane-1-chast.402782", "text": "Всяка зодия покрива около 30 дни от годината. Астролозите делят всеки знак на 3 декади, тоест периоди от по 10 дни. Те смятат, че декадите много по-точно и подробно определят потенциала и характеристиките на всяка една от зодиите.\n\r\nЕто и по какво представителите на първите шест зодии се различават, според периода, в който са родени:\n\r\n\n\r\nПърва декада: 21 март – 31 март\n\r\nПредставителите на зодия Овен, родени през първата декада са „програмирани“ да влияят на другите с богатото си въображение и огромната си енергия. Това са хора с невероятно изразена индивидуалност. Те са родени лидери и обичат да демонстрират своето господство. Те не могат да си позволят да загубят. Понякога темпераментът им е твърде огнен. Това са хората, които участват във всяко мероприятие и /или инициатива на 100%. Те се ръководят от сърцето си и успяват да се борят за мечтите си.\n                    \n                    \n                \r\nВтора декада: 1 април – 10 април\n\r\nОвенът от втората декада е склонен да прави нововъведения в живота си. Тези хора са пълни с жизненост, но пък са малко непостоянни. Те обичат да демонстрират своите чувства, които пък често ги подтикват към действия. Хората, родени през тази декада, са чувствени и страстни. Те не се страхуват от промяната в живота си и понякога дори я търсят нарочно. Имат високи цели за своята реализация. Те са оптимисти, които винаги се стремят да виждат позитивната, радостна страна на нещата.\r\nВижте още темата в ", "date": "2019.02.21", "title": "Зодиите според декадата на раждане (1 част) "}
{"url": "https://www.dnes.bg/balkani/2019/02/21/sofiia-i-skopie-chestvat-zaedno-car-samuil-sv-naum-i-sv-kliment.402761", "text": "Постигнато е съгласие за съвместно отбелязване на цар Самуил, Свети Климент и Свети Наум. Това е станало на двудневна среща на съвместната комисия по исторически и образователни въпроси между Република Северна Македония и Република България, която приключи снощи в Скопие, съобщава вестник \"Нова Македония\".\n\n\n\r\nСлед дълги дебати съвместната комисия постигна съгласие да даде препоръка на правителствата, че съществуват достатъчно елементи за общо отбелязване на Св. Климент, Св. Наум и цар Самуил като мост за изграждане на взаимни приятелски отношения в духа на Договора за приятелство и добросъседство, се казва в съобщение на Института за национална история. \n                    \n                    \n                \r\nНа срещата била разгледана възможността за съвместно отбелязване на някои исторически личности, които са значими и за двете държави, а дискусията за учебниците по история бе отложена за следващата среща, пише БТА.\n\r\nТова бе четвъртата среща на общата комисия по исторически и образователни въпроси, която бе формирана съгласно Договора за добросъседство между двете страни, отбелязва изданието.", "date": "2019.02.21", "title": "София и Скопие честват заедно цар Самуил, Св. Наум и Св. Климент"}
{"url": "https://www.dnes.bg/eu/2019/02/21/bebeta-ne-imigranti-ungariia-iska-da-nasyrchi-rajdaemostta.402765", "text": "Някои приветстват волунтаристичната семейна политика, други отказват да довеждат на бял свят \"бебета за Орбан\" - Унгария се кани да насърчава раждаемостта с данъчни преференции и мерки в защита на традиционни ценности, възприемани нееднозначно.\n\r\nЧелна фигура в борбата срещу имиграцията в Европа, унгарският премиер Виктор Орбан държи и на ролята си в демографското възраждане на страната, застрашена от остаряване, пише Франс прес.\n\r\n\"Искаме унгарски деца. Да приемем миграцията ще означава за нас да капитулираме\", посочи той на 10 февруари в годишното си обръщение към нацията, обявявайки нов пакет от мерки, окуражаващи двойките да създават деца.\n\r\nС този \"план за действия, насочен към защита на семейството\", който допълва първите финансови облекчения, въведени през 2016 г., Унгария претендира за първото място в Европа по разходи за семейна политика.\n                    \n                    \n                \r\nА случаят е спешен: населението на Унгария се топи от 1981 г. насам и от 9,7 милиона днес може да се смали до 6 милиона през 2070 г., сочат местните прогнози. Превърнала в ръководен принцип отказа да приема мигранти, страната вече страда от остър недостиг на работна ръка.\n\r\nПродължавайки първата серия помощи за покупка на жилище от млади двойки, новите мерки засилват темпото: жените под 40, омъжени в първи брак, ще могат да кандидатстват за субсидиран заем от 10 млн. форинта (32 000 евро); майките на 4 деца ще бъдат изцяло освободени от данък общ доход; правителството ще подпомага многодетните семейства в покупката на кола и обещава 21 000 места в детски ясли.\n\r\n\n\r\n\"С 10 милиона форинта двамата с моя приятел може вече да помислим за собствен апартамент, вместо да живеем при нашите\", радва се 24-годишната Нора Косеги, учителка и майка на малко момиченце.\n\r\n\"Искаме братче или сестричка за Юли. Сега ще си имаме две или даже три дечица, кой знае\", добавя младата жена, която подкрепя обявените стимули, наред с повечето унгарци.\n\r\nПървите мерки вече дават плод, уверява правителството: през 2010 г. на една жена са се падали средно 1,25 деца, а днес този показател доближава средното за Европа равнище от 1,6. Виктор Орбан, баща на пет деца, се стреми страната да прескочи летвата от 2,1 деца на жена, необходима за възпроизводство на нацията. През периода от 2010 до 2017 г. броят на сключените бракове е нараснал от 35 000 на 52 000.\n\r\nУвеличаващата се раждаемост \"се дължи по-скоро на излизането от икономическата криза\", връхлетяла Унгария след 2008 г., отбелязва експерт от Унгарската статистическа служба, пожелал анонимност.\n\r\n\"Има по-важни проблеми, например емигриралите над 500 000 души от 2010 г. до момента, а в краткосрочен план - намалелият брой жени в продуктивна възраст\", добавя той.\n\r\nОт офанзивата на кабинета Орбан ще се възползват най-вече средните и висшите слоеве, които могат да купуват и да теглят кредити, докато най-бедните и по-специално значителната ромска общност ще бъдат пренебрегнати.\n\r\nОстава въпросът колко са ефективни тези мерки, а също и резервите по повод евентуалното им идейно съдържание, \"отразяващо твърде консервативни, традиционни нагласи\", смята Доротя Сикра, социолог от Унгарската академия на науките.\n\r\nМерките са насочени към майките, без да се споменава ролята на бащите - това сякаш затваря жените в рамките на някаква \"програма за възпроизвеждане\", подчертават критиците.\n\r\nАко семейство тегли заем от 32 000 евро, е предвидено дългът да бъде анулиран изцяло при раждане на трето дете.\n\r\nСлед като бе огласена инициативата, в унгарските социални мрежи плъзнаха карикатури с мотиви от \"Историята на прислужницата\" - телевизионен сериал за въображаем свят, връхлетян от криза в раждаемостта, в който жените, неизлезли от репродуктивната възраст, раждат по задължение.\n\r\n\"Не искам да създавам деца за Виктор Орбан\", възмущава се пред АФП 35-годишната Шаролта Секели.\n\r\n\"По-важни условия са качеството на държавното образование и здравеопазване, също и нивото на доходите\", добавя неомъжената още журналистка.\n\r\n\"Този вид политика ще намали независимостта, за която жените са водили борба десетилетия наред\", разкритикува инициативата в Тwitter шведската социална министърка Аника Страндхел, съзряла в унгарския план \"отзвук от 30-те години\" на 20-и век.\r\n/БТА/\r\n ", "date": "2019.02.21", "title": "Бебета, не имигранти - Унгария иска да насърчи раждаемостта"}
{"url": "https://www.dnes.bg/notifikacii/2019/02/21/ek-tvyrdeniiata-che-nalagame-treti-pol-i-djendyr-ideologiia-neverni.402792", "text": "Само държавите членки на ЕС са компетентни да решават въпроси, свързани с каквато и да било терминология за определяне на пола съгласно техните конституции. Това се посочва в изявление на Европейската комисия /ЕК/ относно анкетата за дигитализация на образованието SELFIE, разпространено от Представителството на ЕК в София.\n\n\n\n\r\nВ изявлението е посочено, че твърденията, че Европейската комисия се опитва да \"наложи\" понятието \"трети пол\" в българските училища и чрез инструмента SELFIE \"проповядва джендър идеология\" са неверни.\n\r\nПрипомняме, че анкетата разбуни духовете, тъй като отговарящите ученици над 9 години трябва да отбележат пола си. Вариантите за отговор на въпроса за пола са четири – \"момче“, \"момиче“, \"друго“ и \"предпочитам да не казвам“. От министерството на образованието пък изразиха готовност да поискат от ЕК да премахне спорния въпрос от анкетата.\n                \n                \r\nВ изявлението на Европейската комисия се казва още, че SELFIE /самооценка на ефективното обучение чрез насърчаване на използването на иновативни образователни технологии/ е доброволен и анонимен инструмент в подкрепа на училищата при употребата на цифрови технологии за преподаване и обучение.\n\r\nВсички заинтересовани училища могат да се регистрират на платформата и да направят самооценката, и резултатите от SELFIE остават само за съответното училище и не се споделят другаде, се посочва още в изявлението.\n\r\nSELFIE е бил разработен в тясно сътрудничество с експерти по образованието и над 5000 училищни ръководители, учители и ученици. Първата версия на инструмента е била тествана в 650 училища в 14 държави.", "date": "2019.02.21", "title": "ЕК: Твърденията, че налагаме \"трети пол\" и \"джендър идеология\" - неверни!"}
{"url": "https://www.dnes.bg/stranata/2019/02/21/otkriha-myrtyv-izdirvaniia-ot-policiiata-myj-v-sliven.402793", "text": "Издирван от полицията мъж в Сливен бе открит мъртъв, съобщиха от МВР за БТА.\n\r\nТой е бил намерен застрелян днес следобед в района на парк \"Юнак\" в града. Мъжът се е застрелял със законно притежавано оръжие.\r\nПо-рано днес от полицията в Сливен обявиха за местно издирване 48-годишния Георги Костов, който бил в неизвестност от 16 часа на 20 февруари.\r\nПо случая ще бъде образувано досъдебно производство.", "date": "2019.02.21", "title": "Откриха мъртъв издирвания от полицията мъж в Сливен"}
{"url": "https://www.dnes.bg/obshtestvo/2019/02/21/cvetanov-ojali-deputatite-ot-bsp-zaradi-lidera-im-ninova.402785", "text": "Председателят на ПГ на ГЕРБ Цветан Цветанов определи като фалшива новина изказване на лидера на БСП Корнелия Нинова, че й е отказана зала за среща с кметовете на малките населени места във Видин.\r\nПо време на брифинг в сградата на парламента Цветан Цветанов заяви, че очаква и в бъдеще да възникват подобни въпроси. \nТой обясни, че срещата на Нинова се провежда вече в сградата на общинската Симфониета. \"Разрешението за ползването на залата е издадено от директора на Симфониетата, който е служител на общината. Залата е платена с фактура на общинския съвет на БСП на стойност 100 лв.\", обясни Цветанов, цитиран от БТА.\r\n\"Аз съм убеден, че при системния подход на произнасянето на много лъжи, много фалшиви новини и журналистическият интерес ще намалява. По този начин БСП ще осъзнаят, че имат лидер, който ги води към пропастта, но не лидер, който може да даде алтернатива на днешното управление\", коментира шефът на депутатите от ГЕРБ.\r\n                    \n                    \n                После той се обърна към колегите си народни представители от ПГ на БСП за България с думите: \"Искам да кажа, че съжалявам за това, което преживяват народните представители от БСП. Колеги, бъдете силни, бъдете искрени и кажете истината на вашите пленуми. Вие сте достойни хора, но за съжаление имате лидер, който може само и единствено да ви изведе от парламента. Сега го прави по един административен начин. Въпросът е да не ви извади като бъдеща парламентарна група в изборите, които ще се проведат през 2021 г.\"\r\nВ отговор на упреците, че залата в общинския съвет е била отказана за среща със Сдружението на кметовете на малките общини, Цветанов поясни, че до кмета на Видин, който е от ГЕРБ, изобщо не е постъпвало уведомително писмо на 18 февруари, когато са били разпратени такива до кметовете на малки общини и населени места.\r\nПо думите му такова искане е постъпило едва на 20 февруари и е отказано във връзка с предварително обявено още на 18 обучение за работа с лични данни на служителите на общината. Цветанов коментира още, че по начина, по който действат от БСП, могат само да отблъснат симпатизантите си.\r\n ", "date": "2019.02.21", "title": "Цветанов ожали депутатите от БСП заради лидера им Нинова"}
{"url": "https://www.dnes.bg/rusia/2019/02/21/putin-zaplashi-sasht-kakto-nikoi-dosega-dori-i-hrushchov.402709", "text": "Руските издания коментират посланието на руския президент Владимир Путин пред парламента.\n\r\nВ. \"Комерсант\" го определя като \"послание към Конгреса\" на САЩ. Документът съдържаше необикновен (дори в сравнение с предишното послание) милитаризъм и заплахи по адрес на Съединените щати, каквито Путин досега не си позволяваше, отбелязва вестникът.\n\r\nРусия ще бъде принудена да създаде и разположи оръжия, които може да бъдат използвани не само срещу територии, откъдето ще идва пряка заплаха, но и срещу територии, където се намират центрове за вземане на решения да се използват ракети, застрашаващи федерацията, заяви вчера Путин.\n\r\nТова бе \"главният смисъл на посланието\" - \"всичко останало, кажи-речи, спря да съществува\", коментира \"Комерсант\".\n\n\n\r\n                    \n                    \n                Казаното от руския президент \"бе именно заплаха. Нямаше начин да се нарече другояче\", подчертава изданието и обяснява: Путин \"говореше така, че да го чуят\".\n\r\n\"Колегите му не бяха заплашвани така дори от Никита Хрушчов\" - съветски лидер от времето на студената война, пише всекидневникът, според който Путин \"още никога не бе стигал толкова далеч\".\n\r\nНАТО отхвърля като недопустими заплахите на руския президент да насочи оръжия към ключови центрове на западния алианс, цитира печатът вчерашна реакция на пакта.\n\r\n\"Путин пак наплаши НАТО с посланието си към Федералното събрание\", констатира онлайн изданието \"НСН\". \"НАТО е възмутена от посланието на Путин\", пише в заглавие \"Газета\", цитирана от БТА.\n\r\n\"Да не би да са си мислили, че ще си правим селфита с тях след разширяването на НАТО, излизането на САЩ от (договора за) ПРО, увеличаването на американския контингент в Европа и неспирната намеса на колективния Запад във вътрешните работи на суверенни държави\", се казва в публикация в социалните мрежи на Мария Захарова, говорителката на руската дипломация, цитирана от \"РКБ\".\n\r\n\"Росийская газета\" изброява нови руски оръжейни системи, споменати в посланието на Путин - хиперзвуковата планираща бойна глава \"Авангард\", подводния дрон \"Посейдон\", междуконтиненталната балистична ракета \"Сармат\", лазерния комплекс \"Пересвет\", хиперзвуковите ракети \"Кинжал\" и \"Циркон\".\n\r\nСъздаваната от САЩ противоракетна отбрана е безсилна срещу \"Авангард\", \"Посейдон\" ще \"обезцени\" всички усилия на Щатите в тази посока, а \"Сармат\" може да преодолява \"всякакви съвременни и перспективни системи за ПРО\", твърдят военни експерти на московския официоз.\n\r\nНяколко ракети \"Циркон\" могат за 5 минути да ликвидират изцяло \"мозъчните центрове\" на САЩ, които управляват ракетните системи, уверява руски аналитик пред електронния вестник \"Ура\".\n\r\nСпоред експерт на сайта \"ФАН\" Русия може да произвежда нови хиперзвукови аеробалистични ракети, \"възраждайки на ново технологическо равнище\" базата и технологиите, останали от Съветския съюз. Ако модернизираните комплекси бъдат разположени примерно на полуостров Чукотка, в обхвата им според него ще попадне \"половината територия на САЩ, включително цялото тихоокеанско крайбрежие с най-гъстонаселените и технологически развити райони като Калифорния и Лос Анджелис\".\n\r\n\"Ведомости\" разглежда друг аспект от посланието на Путин - натиска върху бизнеса в Русия, станал според вестника вечна тема на обръщенията му към парламента.\n\r\nПрезидентът прие предложение на руски делови сдружения и на Агенцията за стратегически инициативи за това данните за натиск върху бизнеса да бъдат огласявани чрез дигитална платформа с оглед въпросът да се разглежда по същество. Според бизнес омбудсмана Борис Титов Путин изпраща поредния твърд сигнал към правоохранителите в Русия, където до съд стигат едва 15 на сто от делата срещу бизнесмени, близо 5 на сто се прекратяват, временно се спират над 30 процента, а останалите увисват.\n\r\nВъпреки президентските изявления в Русия продължават да арестуват и да хвърлят предприемачи в затвора, констатира Яна Яковлева от неправителствената организация \"Бизнес солидарност\". Според нея думите на Путин са формалност и с никакви конкретни поправки не може да се промени ужасът, в който се е превърнала руската правоохранителна система.\n\r\n\"Прозвуча ритуалната формулировка, че трябва да се отслаби натискът върху бизнеса, но тези думи не са придружени с конкретни стъпки\", допълва политологът Николай Петров.\n\r\nВ посланието си Путин настоя в съкратени срокове да се подобри качеството на живота на хората в Русия, изтъква \"Известия\".\n\r\nПомощите за гледане на деца инвалиди ще нараснат двойно, държавата ще субсидира ипотечните лихви за семейства с деца през цялото време, докато погасят кредита, до края на 2021 г. ще бъдат създадени 270 хил. нови места в яслите, а на пенсионерите ще бъдат начислени несправедливо орязаните доплащания. Това са само част от задачите, които постави Владимир Путин, отбелязва вестникът.\n\r\nСпоред първия вицепремиер Антон Силуанов за изпълнение на президентските директиви ще са необходими допълнителни разходи от бюджета в размер на 100-120 млрд. рубли годишно. Същевременно държавният глава назова и хората, които ще носят отговорност, ако гражданите не усетят промени, посочват експерти на \"Известия\".\n\r\n ", "date": "2019.02.21", "title": "Путин заплаши САЩ както никой досега, дори и Хрушчов!"}
{"url": "https://www.dnes.bg/obshtestvo/2019/02/21/rastejyt-na-ikonomikata-ni-nadali-shte-stigne-3-7.402720", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНожицата между доходи и цени се е отворила през първия месец на новата година. Експерти отчитат увеличение на инфлацията през януари спрямо декември и забелязват, че най-скъпо ни излизат културата и развлеченията. \n\r\nРастат цените на услугите и на хранителните продукти. При дрехи, техника и други стоки повишението е пренебрежимо малко.\n\r\nЗа тази година Министерството на финансите прогнозира икономически растеж от 3,7%. От ведомството смятат, че нарастването на БВП на страната ще бъде задвижвано основно от по-силните публични инвестиции и публично потребление.\n\r\n\"В условията на сериозното забавяне, което се наблюдава във втората половина на 2018 г. и в началото на 2019 г. не само у нас, но и в други европейски икономики, не виждам как тези прогнози ще се изпълнят, невъзможно е\", коментира в студиото на \"България сутрин\" икономистът Георги Вулджев.\n                    \n                    \n                \r\n отбеляза, че още миналата година, с излизането на рамката на Бюджет 2019, анализаторите са прогнозирали, че е невъзможно страната ни да отбележи растеж от 3,7%.\n\r\n\"Тогава дори икономическото забавяне в световен мащаб не беше толкова ясно изразено. След последните данни обаче, имайки предвид най-вече ситуацията в Германия, основният търговски партньор на България, положението в Италия и др., ние няма как да останем настрани от този процес. За 2018 г. едва ли ще надхвърлим 3,2% - много по-малко от прогнозираните 3,6%. А за 2019 г. пък е почти нереалистично да коментираме растеж над 3%\", каза Войнов в студиото.\n\r\n ", "date": "2019.02.21", "title": "Растежът на икономиката ни надали ще стигне 3,7%"}
{"url": "https://www.dnes.bg/obshtestvo/2019/02/21/zimata-se-zavryshta-uikendyt-idva-sys-stud-i-sniag.402740", "text": "Пролетното време през февруари, което ни радваше в последните дни, от утре ще отстъпи място на зимата,  на НИМХ.\n\r\nПрез нощта срещу петък ще има разкъсана висока облачност. Минималните температури ще бъдат предимно между минус 2 и 3 градуса. Още от сутринта от северозапад облачността ще се увеличава, малко по-късно и ще завали дъжд, в планините - сняг. До вечерта валежите ще обхванат цялата страна. \n\r\nПреди обяд ще духа до умерен северозападен вятър, който след обяд ще се ориентира от североизток, вечерта значително ще се усили и с него ще нахлува студен въздух. Максималните температури ще бъдат между 6 и 11 градуса, но вечерта в петък ще се понижават чувствително в сравнение с предходните дни. \n                    \n                    \n                \r\nСъс застудяването привечер в североизточните райони, а през нощта срещу събота в цялата страна, дъждът ще премине в сняг, ще се усили и до сутринта в повечето райони на страната ще се образува снежна покривка .\n\r\nНад Черноморието облачността ще е предимно значителна, след обяд с валежи от дъжд. Преди обяд вятърът ще бъде до умерен от северозапад, но по-късно ще се ориентира от североизток и значително ще се усили. Максималните температури ще бъдат 9-12 градуса. Температурата на морската вода ще бъде около 7 градуса. Вълнението на морето ще бъде 2 бала, но с усилването на вятъра вечерта и през нощта срещу събота ще се повиши и ще достигне 3-4 бала.\n\r\nНад планините още преди обяд облачността ще се увеличава и ще е предимно значителна. Ще започнат валежи от сняг, по-съществени в Предбалкана. Валежите ще продължат и през нощта срещу събота и ще се образува нова снежна покривка 10-15 см, по планинските проходи и повече. \n\r\nЩе духа предимно умерен северозападен вятър, който привечер в по-ниските части ще се ориентира от североизток и ще се усили. Максималната температура на височина 1200 м ще бъде около 2 градуса, на 2000 м - около минус 4 градуса.\n\r\nВ събота още преди обяд от север снеговалежите ще започнат да спират, най-късно към края на деня в Рило-Родопската област. По-късно през деня над Северозападна България ще има значителни разкъсвания на облачността. Вятърът в западната половина от страната ще отслабне чувствително, но в източната ще се задържи силен от североизток. Ще е доста студено, като и максималните температури ще бъдат под 0 градуса.\n\r\nВ неделя на места минималните температури ще бъдат до минус 10 - минус 12 градуса. Вятърът и в източната половина от страната ще отслабне. Над югоизточните райони ще остане облачно, все още е възможно да прехвърча сняг, над останалата част от страната облачността ще намалее до слънчево. \n\r\nОт понеделник ще настъпи подобрение на времето и максималните температури през деня отново ще бъдат положителни.", "date": "2019.02.21", "title": "Зимата се завръща - уикендът идва със студ и сняг"}
{"url": "https://www.dnes.bg/knigi/2019/02/21/prikazka-za-straha-i-vyobrajenieto-v-dvanaiset-noshti.402753", "text": "Приказка за страха от загубата, магията на думите и силата на въображението разказва Андрю Зюркър в \"Дванайсет нощи\".\r\nКнигата е впечатляващ роман в духа на \"В света на Софи\" от Юстайн  Гордер, \"Алиса в Страната на чудесата\" на Луис Карол, \"Тъмните му  материи\" на Филип Пулман и творбите на Тери Пратчет.\r\nПреди много стотици години, преди историята да се записвала в книги, великите градове и народи разказвали приказки за себе си като начин да запомнят кои са, откъде са дошли и какво искат за себе си и децата си. Да извиеш приказката си по такъв начин, че да е най-красива, най-впечатляваща и най-запомняща се било чудно умение и дарба – нещо, което може да се научи, но само от онези, които били родени с готовност за него. Toва умение се развивало до откриването на разпиляването…\r\n                    \n                    \n                Векове по-късно, в навечерието на една Коледа, бащата на Кей и Ел изчезва и сякаш никой не си спомня неговото съществуване. Единствено тайнствената бележка, която момичетата откриват на възглавницата на баща им, сочи към името му.\r\nСъщата нощ Кей се събужда от гласовете на Оли и Филип – фантоми, които се предполага, че никой не може да види. Но малкото момиче се превръща в опасно изключение. В непредвиден автор, който може да промени хода на историята.\r\nДвете сестри поемат на невероятно приключение в света на Витиния, за да открият изгубения си родител. Свят, в който всичко може да бъде изфабулирано, въображателите са обречени на изчезване, авторите са единствените всесилни властници на думите, а човешкият живот може да бъде разпилян, напълно изтрит.\r\nЩе успеят ли двете момичета да се изправят пред капитан Гроз, Върховен майстор на Изтъканото и Старши секретар на Книговезницата, който има свой собствен план за бъдещето на Витиния? \n\r\nАндрю Зюркър е Декан по английски език и литература в Куинс колидж в Кеймбридж с обширни трудове по творбите на Спенсър, Сидни и Шекспир.", "date": "2019.02.21", "title": "Приказка за страха и въображението в \"Дванайсет нощи\""}
{"url": "https://www.dnes.bg/teatar/2019/02/21/stypka-po-stypka-bezplaten-uyrkshop-po-syvremenen-tanc.402778", "text": "Независимо дали имате опит или не в областта на съвременния танц и пърформанс и сте между 14 и 55 години, може да се включите в проекта на танцова компания Стрийм Денс\"Linkage - платформа за съвременен танц\".\r\nЗа втори път между март и юни ще се състоят обучения и уъркшопи по съвременен танц, както и танцови пърформанси на открито в гр. София.\n\r\nКастингът за избор на участници в безплатния 3-месечен тренинг, ще се проведе в 2 дни - 28.02 (19.10-21.30 часа) и 02.03 (12.00-14.30 часа). Мястото за провеждане е Stream Dance Center - гр. София, пл. Македония 1 - в сградата на КНСБ, партер.\n\r\nВсеки желаещ да се яви трябва да се запише и да избере една от предложените дати.  За записване е нужно да се изпратят три имена, възраст, телефон за връзка, избрана дата за явяване на кастинга и да се пособи в свободен текст имате ли опит в областта на танца, ако имате какъв и в какъв/какви стилове. Своите имейли изпратете на: linkagedanceplatform@gmail.com\n                    \n                    \n                \r\nСрокът за записване е 27 февруари 2019 до 19.00 часа. Графикът на тренингите и уъркшопите ще се изготви съвместно с избраните участници, спрямо графикът предложен от преподавателите в проекта.\n\r\n ", "date": "2019.02.21", "title": "Стъпка по стъпка:  Безплатен уъркшоп по съвременен танц"}
{"url": "https://www.dnes.bg/stranata/2019/02/21/korabi-na-nato-akostirat-vyv-varna-ot-22-do-25-fevruari.402758", "text": "Кораби от Втората постоянна противоминна група на НАТО (SNMCMG 2) ще посетят Морска гара Варна от 22 до 25 февруари, съобщава пресцентърът на Министерството на отбраната. \n\n\n\r\nГрупата включва кораби от Военноморските сили на Германия (FGS WERRA), на Турция (TCG AKCAKOCA), Румъния (ROS LT LUPU DINESCU) и на България - минен ловец \"Цибър\".\n\r\nЦелта на съвместното плаване на корабите от Алианса е да се подобри оперативната съвместимост и подготовката на многонационалното съединение при прилагане на процедурите и стандартите на НАТО, да развие военната готовност на участващите сили и да допринесе за морската сигурност в Черно море, пише в съобщението.\n                    \n                    \n                \r\nЗа времето на развръщането на групата в Черно море са предвидени визити в пристанищата Варна и Констанца, както и участие в противоминното учение \"Посейдон\" от 1 до 8 март.\r\nКорабите ще бъдат отворени за посещение всяка сутрин от 10:00 до 12:00 часа и следобед от 14:00 до 16:00 часа.", "date": "2019.02.21", "title": "Кораби на НАТО акостират във Варна от 22 до 25 февруари"}
{"url": "https://www.dnes.bg/stranata/2019/02/21/izdirvat-48-godishniia-georgi-v-sliven-vijdali-li-ste-go.402789", "text": "Полицията в Сливен издирва 48-годишния Георги Костов, който е в неизвестност от 16.00 часа на 20 февруари, съобщиха от МВР.\r\nЗа последно мъжът е видян в района на хълма в парк \"Юнак\". \r\nКостов е висок е 178 см, с нормално телосложение, облечен е с тъмен панталон, яке на геометрични фигури и слънчеви очила.\r\nОбявен е за местно издирване. На близките си е казал, че ще се разхожда в района на долна лифтена станция и пътеката до природната забележителност Халката.\r\nОт полицията призовават, ако някой има информация за него, да се обади на телефон 112 или в най-близкото поделение на МВР.", "date": "2019.02.21", "title": "Издирват 48-годишния Георги в Сливен. Виждали ли сте го?"}
{"url": "https://www.dnes.bg/mish-mash/2019/02/21/kaia-gerber-v-poslednata-kampaniia-na-lagerfeld-za-fendi.402788", "text": "Карл Лагерфелд, който напусна този свят преди броени дни, остави в наследство огромен отпечатък върху Chanel и Fendi, на които бе креативен директор.\r\nСега имаме възможността да видим едно от последните му творения за Fendi – рекламната кампания за пролет-лято 2019 година. Проектът представя Кая Гербер, Адут Акеч и Анок Яй, позиращи за студийни кадри, включващи миниатюрни стълби, вдъхновени от централата на Fendi.\r\n \r\nКожени връхни дрехи, компоненти от деним и графични принтове се открояват на минималистичния фон.\r\n \r\n\"Карл бе много вдъхновен от нашите стълби в Palazzo della Civiltà Italiana в Рим. Това е като миниверсия на тези красиви стълби, един вид метафизичната идея за това“, сподели Силвия Вентурини Фенди.\r\n \r\nСлед кончината на креативния директор, Вентурини Фенди, която създаваше аксесоарите за модната къща, каза, че ще поеме дизайна на колекциите.\r\n \r\n\r\n ", "date": "2019.02.21", "title": "Кая Гербер в последната кампания на Лагерфелд за Fendi"}
{"url": "https://www.dnes.bg/sofia/2019/02/21/psihichno-bolen-buistva-posred-nosht-v-selo-iana.402781", "text": "Психично болен мъж е задържан от полицията в село Яна, съобщиха от Центъра за спешна медицинска помощ в София пред \"Фокус\". \r\nСигналът е подаден към Спешна помощ към 01.00 часа през нощта. \r\n24-годишният мъж е буйствал, крещял, налитал е на бой. Наложило се е да дойдат няколко полицейски коли, за да го усмирят. \r\nБърза помощ го е закарала в Центъра за психично здраве в София. Екипът е имал съмнение за влияние на наркотици.", "date": "2019.02.21", "title": "Психично болен буйства посред нощ в село Яна"}
{"url": "https://www.dnes.bg/cars/2019/02/21/audi-q8-ima-oshte-dva-novi-dvigatelia.402780", "text": "Audi реши да разшири гамата двигатели за премиум всъдехода Q8 за европейския пазар. Досега автомобилът се предлагаше само с един дизелов мотор 50 TDI - 3,0-литров V6 с турбокомпресор, развиващ мощност от 286 к.с и 600 Нм въртящ момент, който ускорява автомобила от място до 100 км/ч за 6.3 секунди и развива максимална скорост от 245 км/ч.\n\r\nСега компанията реши да оборудва всъдехода с по-малко мощния вариант на досегашния 3-литров дизелов двигател. 45 TDI осигурява мощност от 231 коня и 500 Нм въртящ момент, достъпен между 1750 и 3250 об/мин. С този двигател Q8 ускорява до 100 км/ч за 7,1 сек, а максималната му скорост е 233 км/ч.\r\nОсвен това автомобилът ще се предлага и 3,0-литров бензинов V6 двигател 55 TFSI с турбокомпресор, развиващ 340 к.с. и 500 Нм, налични в диапазона 1370-4500 об/мин. С този мотор всъдеходът ускорява до 100 км/ч за 5,9 сек, а максималната скорост е електронно ограничена на 250 км/ч. Базовата цена на Audi Q8 55 TFSI в Германия е 76 300 евро, а Q8 45 TDI започва от 73 300 евро.\n                    \n                    \n                \r\n", "date": "2019.02.21", "title": "Audi Q8 има още два нови двигателя"}
{"url": "https://www.dnes.bg/index/2019/02/21/bez-budilnik-iz-neobiatnata-rusiia-moskva-i-sankt-peterburg.402770", "text": "\n\r\n\n\r\nМосква... Колко много има в този звук!, възкликва пушкиновият Евгений Онегин. \n\r\nСамо разходката из руската столица може да ви се стори като пътуване през историята. \n\r\nТук задължителните спирки са Червеният площад. Не е възможно да посетите Москва без да се снимате тук. Само обръщайки се и виждате Кремъл, Историческия музей, Съборът на казанската икона на Божията майка, а на юг - катедралния храм \"Свети Василий Блажени\". \n                \n                \r\nИнтересно е човек да се качи и до наблюдателната площадка на \"Воробьёвы го́ры\", откъдето се разкрива гледка към руската столица. \n\r\nЛюбителите на изкуството пък няма как да пропуснат Третяковската галерия.  Настоящата експозиция обхваща древни руски икони от 12 до 17 век, както и картини, рисунки и скулптури от 18 до 19 век.\n\r\nВ Москва можете да посетите и музей на нещо изконно руско - водката! \n\r\nМузея на водката е поместен в сграда, предоставена от най-големия завод за спиртни напитки в Русия - московският \"Кристал\". Сред едни от най-старите експонати е бутилка от зелено стъкло от началото на XVIII век. \n\r\nОт новата столица - към старата! Санкт Петербург е старата столица на Русия и сравнено с Москва, чиято история може да бъде проследена до IX век, Петербург е млад град - основан през 1703 г. от Петър I. Повече от 2 века това е била столицата на Русия и градът все още носи този аристократичен дух. \n\r\nС многобройните си културни паметници, музеи, дворци, паркове и канали, градът е дестинация за туристи с добър вкус, които търсят духовно израстване и културно обогатяване. Санкт Петербург е известен още като Северната Венеция заради красивите си канали. \n\r\nЗадължителните спирки за туристите тук е Петропавловската крепост - замислена като непревземаема. Любителите на историята пък непременно ще искат да видят Крайцера \"Аврора\". \n\r\nМнозина обаче биха оспорили, че истинското богатство на Санкт Петебург се крие в Ермитажа. Това е най-големият и най-стартият музей в света, а в началото си е бил просто пристройка към Зимния дворец и място за усамотение на императрица Екатерина Велика. \n\r\nРазходка из всичките 350 зали на Ермитажа се равнява на повече от 20 километра пеш. Ако пък решите да се полюбувате на всички експонати, събрани вътре, ще трябва да се предвидите... 10 години от живота си. \n\r\nВ Ермитажа са събрани най-големите колекции на френски творци, какот и най-голямата колекция от творби на Рембранд извън Холандия. \n\r\nДруг от шедьоврите на Санкт Петербург е лятната резиденция на Петър Велики - Петърхоф, на 30 км от града. Дворецът е вдъхновен от френския Версай и досущ като него има десетки фонтани и градини.", "date": "2019.02.21", "title": "Без будилник из необятната Русия: Москва и Санкт Петербург"}
{"url": "https://www.dnes.bg/politika/2019/02/21/ot-bsp-niamalo-da-vzimat-zaplati-dokato-otsystvat-ot-ns.402791", "text": "Депутатите от БСП няма да получават възнагражденията си за периода, в който отсъстват от парламента. Това заявява соцлидерката Корнелия Нинова в писмо до председателя на Народното събрание Цвета Караянчева, съобщават от пресцентъра на БСП.\n\n\n\n\n\r\nТя добавя, че народните представители от левицата няма да ползват и командировъчни средства от Народното събрание, както и служебни автомобили, разходи за гориво и нощувки в избирателните им райони.\n\r\nРешението червените да бойкотират пленарните заседания и да не ходят на работа бе взето от Националния съвет на партията. Нинова постави условия на управляващите, тъй като в Народното събрание не се правели закони, а само \"задкулисни партийни договорки\". На свой ред днес от мнозинството се заканиха, че ще внесат промени в правилника на парламента, с които да се орежат възнагражденията на депутати, които не ходят на работа без да имат уважителни причини.\n                    \n                    \n                \r\nВ писмото си до Цвета Караянчева Нинова отбелязва, че организацията по промени в нормативните актове, регламентиращи възнагражденията на депутатите, е в правомощията на председателя на парламента. \n\r\nЛидерът на социалистите иска още, когато се пристъпи към промени в Правилника за организацията и дейността на Народното събрание, да бъде разгледан и внесеният от група народни представители от \"БСП за България\" проект за намаляване и замразяване на заплатите на депутатите. \n\r\nНеобяснимо за мен той не се разглежда вече близо три месеца, е посочила Нинова и е допълнила, че е недопустимо в условията на нарастваща бедност и неравенства заплатите на депутатите да се увеличават автоматично на всеки три месеца с ръста на средната заплата на страната.", "date": "2019.02.21", "title": "От БСП нямало да взимат заплати, докато отсъстват от НС"}
{"url": "https://www.dnes.bg/obshtestvo/2019/02/21/bylgarite-v-germaniia-bez-kvalifikaciia-osnovno-stroiteli-i-skladajii.402775", "text": "Българите в Германия са най-голямата диаспора на сънародници в Европа. Преди дни сайтът Еurochicago посочи, че в Германия живеят над 400 000 българи. По официални данни на българската държава обаче те са два пъти по-малко. Колко сънародници живеят всъщност в германските провинции и с какво се занимават?\n\r\nОтговорът на този въпрос не може да е абсолютно точен, тъй като българите като европейски граждани се възползват от правото си на свободно придвижване в ЕС и не всеки, който работи извън България, е и трайно уседнал в някоя от европейските членки.\n\n Групата на мигрантите, които работят сезонен труд, но са с постоянен адрес в България, е много голяма.\n                    \n                    \n                \r\nДонякъде реална представа за броя на сънародниците ни в Германия дават германските статистически служби и Евростат, пише \"\".\n\r\nСпоред Евростат, който брои не само адресните регистрации, но и данните на службата по заетост, в Германия към 2017 г. има 310 000 българи.\r\nСпоред германската статистика от Агенцията по труда към 2015 г. официално трудово заети са 211 000 българи. Германците твърдят, че годишно броят на българите, които прииждат към федералната република в първите години от падането на бариерите на пазара на труда през 2014 г., е 40-50 хиляди. Което означава, че към 2017 г. те наистина са около 310 000.\n\r\nОт 2017-а досега в Германия се преселват много по-малко българи от България, но се наблюдава приток от Испания заради кризата там, очаква се и преместване на българи от Великобритания след Брекзит.\n\r\nС падането на ограниченията за българи на пазара на труда в Германия броят им от 2014 г. до днес се е увеличил почти петорно – през 2011-а те са около 80 хиляди. Половината от тези 80 хиляди през 2011 г. са имали и германско гражданство.\n\r\nБългарите в Германия не са хомогенна група. Една от обособените общности е на студентите. Години наред те бяха най-многобройната чуждестранна група студенти в Германия след Китай.\n\r\nПо данни от 2017-2018 г. броят им е 6911, което вече поставя българските студенти на 16-о място.\n\r\nДруга група са българите от турски произход. Те по-трудно влизат в статистиката, защото предпочитат да се осланят на роднинско-езикова подкрепа от турците в Германия, намират работа в техни семейни предприятия, живеят в техни жилища и често не са регистрирани официално – нито адресно, нито данъчно.\n\r\nБългарските турци в Германия имат и по-различна история на преселването си – то започва масово в началото на 90-те години, когато стари мигранти български турци масово канятсвои близки и роднини от България, които не са успели да се изселят по време на репресиите срещу българските турци у нас.\n\r\nПрез 90-те г. българските турци пристигат в Германия като бежанци. Днес те са предимно трудови мигранти, голяма част от тях не се установяват трайно в Германия. Често се занимават с ниско платен тежък труд.\n\r\nКъм тях се присъединяват и турскоговорещи роми. Българските роми са трета голяма обособена група от български граждани в Германия. Типичното при тях е, че се преселват цели квартали и села, като в новата държава отново живеят в един квартал. Това създаде сериозни проблеми в градове като Дортмунд и Дуисбург, където се преселват големи групи от “Столипиново”.\n\r\nНай-голяма е групата на нискоквалифицираните, те често стават жертва на престъпници например. В тези два града в Рурската област живеят близо 80 000 български роми, които разчитат на социални помощи или детски за издръжката си. Това натоварва сериозно социалната каса на градовете и кметовете многократно протестираха срещу този масов приток на хора, които трудно намират реализация на пазара на труда.\n\r\nСпоред статистиката на Агенцията по труда 55% работят по строежите, в складовете или в гастрономията.\n\r\nБългарите в медицинските професии и гледането на стари хора са сравнително малко – този пазар в Германия е зает от поляците, а българите предпочитат Италия.\n\r\nВисококвалифицирани българи като програмисти и учители са често срещани, но най-голяма си остава групата на нискоквалифицираните.\n\r\nПроблемът пред българите в повечето случаи е езикът – германският пазар рядко позволява осъществяване с английски, макар че в международните фирми и това да е възможно, въпреки че си остава изключение.", "date": "2019.02.21", "title": "Българите в Германия: Без квалификация, основно строители и складажии..."}
{"url": "https://www.dnes.bg/zvezdi/2019/02/21/dalech-ot-kralskata-sueta-megan-markyl-s-klin-i-maratonki.402787", "text": "В тесен кръг протече бебешкото парти на Меган Маркъл. То се проведе в хотел в Ню Йорк, в който е отседнала херцогинята на Съсекс, а негов основен организатор бе Джесика Мълрони – една от най-близките ѝ приятелки.\r\nНа тържеството в чест на първото дете на принц Хари и Меган, са присъствали Амал Клуни, Серина Уилямс, Гейл Кинг и Абигейл Спенсър от сериала \"Костюмари\". Актрисата Приянка Чопра също е била поканена, но заради ангажимент в Бевърли Хилс се е наложило да откаже.\r\n \r\nСпоред американски медии, Амал и Серина са отговаряли за украсата на партито. Заради кралския статут на своята приятелка, те нямат право да споделят снимки от събирането в социалните мрежи.\r\n \r\nПоявата на Меган Маркъл в САЩ предизвика противоречиви коментари. Тъй като във Великобритания не може да направи подобно тържество, е получила позволение да замине за родината си. Въпреки това, тя не отседна при майка си, нито я покани да се присъедини към нея и приятелките ѝ.\r\n \r\nМеждувременно от Двореца в Кенсингтън съобщиха, че пътуването на херцогинята е поето с нейни лични средства. По информация на Daily Mail, 5-дневният престой на Меган в Ню Йорк струва 500 000 щатски долара, като само нощувката в луксозния хотел е поне 75 000 долара на ден.\r\n \r\nКъсно снощи Меган е забелязана да напуска САЩ с частен самолет. По-интересното е, че папараци са я уловили да носи черна шапка на главата, спортен екип в същия цвят и бежово палто отгоре. Освен това тя е била с маратонки. Подобно облекло е нещо, което американката не би си позволила във Великобритания заради кралския протокол.\r\n \r\nСпоред експерти, връщайки се на Острова, съпругата на принц Хари ще получи солидна критика от кралицата за \"тайното си пътуване\".\r\n \r\n", "date": "2019.02.21", "title": "Далеч от кралската суета: Меган Маркъл с клин и маратонки "}
{"url": "https://www.dnes.bg/mish-mash/2019/02/21/chasti-ot-tialoto-koito-pyrvi-pokazvat-ostariavaneto.402615", "text": "С всяка следваща година тялото ни остарява. Признаците на стареене се проявяват индивидуално – при някои хора по-рано, при други е трудно да се отгатне истинската им възраст. Влияние оказват генетичните особености, хормоналният баланс, наличието на дегенеративни или хронични заболявания, начинът на живот.\r\n\r\n \r\n\r\n \r\nРъцете са един от първите органи, показващи възрастови изменения, особено при жените. Женският организъм търпи непрекъснати колебания в хормоналния баланс през целия полово зрял живот на жената. С идването на менопаузата или в периода на пременопауза хормоните претърпяват поредната промяна, което води до по-бързи темпове на стареене на кожата. Ръцете са сред първите пострадали от тези изменения части на тялото.\r\n \r\n\r\n \r\nБръчиците на смеха издават всички поводи, които сте имали да се смеете през живота си. Кожата около очите, особено във външния им край, е много тънка и нежна. Най-малките и незначителни мимики могат да оставят трайна следа на това деликатно място. За да запазите младостта около очите си, наблягайте на козметика със слънцезащитен фактор и хидратирайте добре.\r\n \r\n\r\n \r\nФините линии около устните обикновено започват да се образуват и забелязват след тези около очите. Кожата около устните е по-плътна и снабдена с подкожна мазнина, което я държи в по-свежо състояние до по-късна възраст. Въпреки това устните си остават един от първите издайници на стареенето, особено ако е налице рязко и драстично отслабване, придружено със значителна загуба на мазнини.\r\n\r\n", "date": "2019.02.21", "title": "Части от тялото, които първи показват остаряването"}
{"url": "https://www.dnes.bg/stranata/2019/02/21/prebroiavaneto-niama-da-tyrsi-tretiia-pol-i-neopredelenite.402759", "text": "38 млн. лв.  ще струва на данъкоплатците поредното преброяване. То ще се проведе през 2021 г. като отново ще има възможност и за електронно подаване на данните. Електронното ще се проведе през през януари, а  иначе преброителите ще ходят по домовете ни от 1 до 15 февруари.\n\n\r\n \r\nШефът на  НСИ Сергей  Цветарски обясни, че  предстои да бъде изготвен  въпросникът, който ще бъде подложен и на обществено обсъждане. Това ще е 18-то преброяване на населението и жилищния фонд в България.\r\n\"При предишни преброявания броят на преброителите беше значително по-голям, около 40 хил. души и са успявали\", каза още Цветарски. Според него през 2021 г. ще са необходими по-малко преброители - в порядъка на 20 хил. души, тъй като има комбинирано преброяване по електронен път и чрез преброители.\n                    \n                    \n                \r\nПреброяването през 2021 г. ще бъде задължително – статистическото наблюдение не е само национално, то ще осигури информация за целия ЕС. Който откаже да участва в него ще бъде глобяван. През 2021 г. ще се проведе преброяване във всички страни от ЕС .\n\r\nА колкото се отнася до етноса оказва се, че този път ще има възможност всеки един да се самоопредели доброволно, като ще има и отговор: \"Не се самоопределям“.\n\r\nПо въпроса за пола обаче има само две възможности - мъж или жена. Цветарски обясни, че от НСИ наблюдават биологичния пол, а не различни негови разновидности, тълкувания.\r\n \r\n\"Съгласно регламентите на ЕС, включително регламентите за използваните класификации, възможните разновидности на пола са две – мъж/жена\", допълни той.", "date": "2019.02.21", "title": "Преброяването няма да търси \"третия пол\" и \"неопределените\" "}
{"url": "https://www.dnes.bg/notifikacii/2019/02/21/zlatna-viza-zlaten-biznes-dvigatel-za-ikonomikata-ili.402725", "text": "Все повече страни привличат чуждестранни купувачи на имоти с предложение за местожителство, но това далеч не е универсалното решение за стимулиране на директните инвестиции в имоти, пише консултантската компания JLL.\n\r\nСмята се, че Португалия е набрала приблизително 4,25 млрд. евро като преки чуждестранни инвестиции след обявяването на програмата си \"златна виза\" през 2013 г. Миналата година Италия създаде собствена програма \"златна виза\", но тя е насочена и към предприемачите и цели да ги насърчи да инвестират и създават бизнес, а не само към пенсионираните чуждестранни собственици на жилища, които не са никак малко в страната.\n\r\nВъпреки че Европейската комисия призова за затягане на контрола върху \"златните визи\", Обединените арабски емирства (ОАЕ) и Египет започнаха да предлагат местожителство на заможни купувачи на жилища макар и със съвсем различни условия за предоставянето им.\n                \n                \r\nПристигането на чуждестранен капитал е \"сигурен начин да стимулираме жилищния пазар\", казва Хабиба Мостафа, изследовател в египетския клон на JLL. \"Предлагането на виза носи ползи за икономиката в краткосрочен план\", допълва тя.\n\r\n\"Пазарът на жилищни имоти е основният двигател на дубайската икономика през последните 20 години. Но в последно време свръхпредлагането засегна пазара\", казва ръководителят на отдел Изследвания за Близкия изток и Северна Африка в JLL Крейг Плъмб.\n\r\n\"Използването на предложението за местожителство само по себе си няма да разреши този проблем, но е осезаем начин за създаване на нови източници на търсене\", допълва той.\n\r\nУсилията на Обединените арабски емирства (ОАЕ) са отклонение от политиката му \"няма работа=няма виза\", въпреки че според Плъмб правилата за жилищния пазар са донякъде ограничаващи. ОАЕ традиционно предоставя до двегодишни визи за минимална инвестиция от 1 млн. дирхама (273 хил. долара). През 2018 г. бяха въведени други нови категории визи за инвеститори и пенсионери, но и двете в момента изискват още по-високи нива на инвестиции.\n\r\n\"Не всички чуждестранни купувачи ще могат да се възползват от това. Последиците за момента са ограничени, но това може да се промени с времето\", казва Плъмб.\n\r\n\n\r\nРешението на Египет за предлагане на визи на чужденци в замяна на инвестиции в жилищни имоти е част от усилията за поправяне на щетите за икономиката след строгите икономии, придружаващи пакета от заеми на стойност 12 млрд. долара, предоставен от Международния валутен фонд (МВФ) през 2016 г.\n\r\nРешението на Египет слага край на правилото за натурализация, изискващо лицата да са живели в страната десет последователни години. Предвижда се предоставянето на три- и петгодишни разрешителни за пребиваване при покупка на имоти на стойност съответно 200 хил. и 400 хил. долара, а едногодишната виза срещу минимална инвестиция от 100 хил. долара предлага по-ниска бариера за навлизане на пазара, отколкото прага в ОАЕ.\r\n", "date": "2019.02.21", "title": "\"Златна виза\": Златен бизнес, двигател за икономиката или? "}
{"url": "https://www.dnes.bg/cars/2019/02/21/kakyv-kysmet-myj-si-kupi-kyshta-otkri-v-neia-staro-ferrari.402727", "text": "Търговете за продажба на къщи са много разпространени в САЩ, като често едно от условията е кандидат купувачите да не разхлеждат недвижимата собственост детайлно. Те получават само основни данни и могат да разгледат къщата само бегло отвън.\r\nНов щастлив собственик на къща в Бевърли Хилс, щата Калифорния, обаче, уцелил шестица от тотото. Той спечелил наддаването за имота, а след покупката открил в гаража... Ferrari 308 GTS от 1984, съобщава \r\nСъстоянието на находката трудно може да се нарече перфектно, но като цяло е задоволително.\r\nПървоначално собственикът се въодушевил от идеята да възстанови легендарната италианска спортна кола. След това обаче получил изгодна оферта от клуба на собствениците на класически автомобили. Те купили старото Ferrari, чийто пробег е едва 48 000 км, постегнали го и го обявили за продажба срещу 38 000 долара. Няма никакво съмнение, че автомобилът бързо ще си намери ентусиаст, който ще иска да го върне към пълноценен живот.\r\n                    \n                    \n                ", "date": "2019.02.21", "title": "Какъв късмет! Мъж си купи къща, откри в нея старо Ferrari"}
{"url": "https://www.dnes.bg/politika/2019/02/21/zaplatata-si-teche-levite-deputati-vzimat-nad-1000-lv-makar-i-izvyn-zala.402738", "text": "\n\r\nДепутатите от БСП си взимат заплатите, дори и да не ходят на работа.\r\nТе получават 1/3 от основното си възнаграждение, което е средната заплата на работещия българин, обясни шефът на правната комисия Данаил Кирилов от ГЕРБ.\r\nСлед поредния скок на средната работна заплата, която надхвърли 1100 лева, основното възнаграждение на народен избраник също се увеличи и стана над 3800 лв. Отделно обаче депутатите получават още 15% отгоре за работата си в постоянните комисии, което означава, че те месечно ще се разписват върху поне 4378 лв. Това обаче не е всичко. Те взимат пари и за стаж, за научни титли.\n\n\r\n                    \n                    \n                Така че сега червените народни избраници взимат над 1000 лева, без да стъпят в парламента.\r\nСпоред Кирилов отсъствието на социалистите налага да се промени и правилникът за работата на Народното събарние и да се ревизират санкциите заради неоправдано отсъстие от работа.\r\n\"Не е вярно и е спекулативно твърдението на колегите, че отсъствайки те не получавали нищо. Не е така, отсъствайки, получават 1/3 от основното си възнаграждение. Това не е нищожен размер. Все пак е сериозен размер. Особено пък във възприятието на работещия българин, когато тази една трета му е средната работна заплата. При всички положения се налага да се съобразят санкциите и правилата във връзка с това, когато имаме отсъствие на цяла една парламентарна група, могат ли да се извиняват отсъствия“, заяви Кирилов и добави, че е редно въпросът за санкциите да бъде обсъден в правна комисия.\r\nТой посочи, че очаква да се появят извинителни бележки от ръководството на парламентарната група.\r\nСпоред него винаги промените в Изборния кодекс се използват за ескалация на напрежение и политическа битка.\r\nКирилов поясни, че управляващите се стремят да действат в рамките на Изборния кодекс, чийто основен автор е настоящият омбудсман на Мая Манолова, бивш депутат от БСП.\r\nВъпреки че днес парламентът прие правилата за избор на нова ЦИК, все пак той обърна внимание, че се конструира нова комисия точно преди да се знае кои ще бъдат новите представители в ЕП.\r\nСпоред него би следвало да има правна възможност партиите, избрани в новия ЕП да подадат заявление до президента за излъчване на техен представител в новата ЦИК.\r\n\"Не искам да влизам в коментар на това, че правим избори само и само БСП да си актуализират представителите, съобразно политическата лоялност към ръководителката г-жа Нинова, но в крайна сметка ще видим какво ще се случи като персонален състав на ЦИК“, допълни Кирилов.\r\nПо думите му остават два месеца за подготовка за евроизборите. Той посочи, че ако съставът на ЦИК е нов, би било трудно на членовете да се стиковат толкова бързо.\r\nКирилов допълни, че по неофициална информация сегашният ЦИК е готов с хронограмата.", "date": "2019.02.21", "title": "Заплатата си тече: Левите депутати взимат над 1000 лв., макар и извън зала"}
{"url": "https://www.dnes.bg/eu/2019/02/21/dvama-dushi-sa-zaginali-pri-strelba-v-miunhen.402748", "text": "Двама души, единият от които най-вероятно самият нападател, са починали при инцидент в германския град Мюнхен, съобщи градската полиция. \r\n\"На мястото на инцидента са открити две тела, включително предполагаемият нападател, и огнестрелно оръжие\", съобщи полицията в Twitter. \r\nКакто пише порталът t-online, става дума за стрелба на строителен обект. \r\nПолицията съобщава, че за момента няма опасност за населението. Започнало е разследване, пише РИА Новости.", "date": "2019.02.21", "title": "Двама души са загинали при стрелба в Мюнхен"}
{"url": "https://www.dnes.bg/notifikacii/2019/02/21/plovdivski-sydiia-shte-sviri-levski-cska.402743", "text": "Пловдивският съдия Владимир Вълков ще свири дербито между Левски и ЦСКА в неделя, съобщи официалният сайт на БФС. Негови асистенти ще бъдат Мартин Маргаритов и Йордан Петров, а четвърти Ивайло Стоянов.\n\r\nДругият по-интересен мач в Първа лига този уикенд Черно море - Лудогорец е поверен на Никола Попов.\r\n\r\n\r\nПОФК Ботев Враца - ПФК Славия (София)\r\nГС: Петър Кирилов Костадинов АС1: Георги Йорданов Дойнов АС2: Мартин Тодоров Мачев\r\n4-ТИ: Николай Валентинов Малджански\n\r\n\r\nПФК Черно море - ПФК Лудогорец (Разград)\r\nГС: Никола Антонов Попов АС1: Иво Николаев Колев АС2: Георги Пламенов Тодоров\r\n4-ТИ: Валентин Станчев Железов\n                \n                \r\n\r\nПФК Ботев (Пловдив)- ФК Верея (Стара Загора)\r\nГС: Драгомир Димитров Драганов АС1: Диян Христов Вълков АС2: Александър Ангелов Атанасов\r\n4-ТИ: Валентин Георгиев Станчев\n\r\n\r\nПФК Левски - ПФК ЦСКА-София\r\nГС: Владимир Вълков Вълков АС1: Мартин Веселинов Маргаритов АС2: Йордан Петров Петров\r\n4-ТИ: Ивайло Иванов Стоянов\r\nФК Етър - ПФК Локомотив (Пловдив)\r\nГС: Георги Юлиянов Иванов АС1: Мирослав Максимов Иванов АС2: Велислав Христов Миленков\r\n4-ТИ: Георги Милков Гинчев\r\nПФК Берое - ОФК Дунав 2010\r\nГС: Николай Йорданов Колев АС1: Петър Николов Джугански АС2: Павлин Цветанов Михайлов\r\n4-ТИ: Петър Григоров Григоров\n\r\n\r\nПФК Септември - ФК Витоша (Бистрица)\r\nГС: Волен Валентинов Чинков АС1: Мартин Емилов Венев АС2: Димитър Русенов Русев\r\n4-ТИ: Станимир Лозанов Тренчев\r\n\r\n ", "date": "2019.02.21", "title": "Пловдивски съдия ще свири Левски - ЦСКА"}
{"url": "https://www.dnes.bg/politika/2019/02/21/siderov-nastoiava-nito-lev-za-deputatite-koito-ne-sa-na-rabota.402741", "text": "Депутатите, които не ходят на работа поради неуважителни причини, да не получат нито лев. За това настоява лидерът на \"Атака\" Волен Сидеров и се кани да внесе промени в Правилника за дейността на Народното събрание, с които да се орежат напълно парите за неоправданите отсъствия на законодателите.\n\r\nЗаявка, че ще иска по-големи санкции даде и шефът на правната комисия Данаил Кирилов от ГЕРБ.\n\r\nПовод за това дадоха червените депутати, които бойкотираха пленарните заседания, но пък си получават по 1/3 от заплатите.\n\n\n\r\nПо груби сметки това са над 1000 лева.\n\r\nКъм основната заплата те депутатите получават допълнително за участие в постоянните комисии, за стаж, за научни степени, за представителни разходи, за гориво.\n                    \n                    \n                \r\nСпоред Сидеров именно заради добавките се получават големия размер на заплатите на законотворците.\n\r\nКъм момента те се разписват средно за над 4000 лева.\n\r\nЛидерът на \"Атака\" определи като абсурдни твърденията на соцдепутатите, че не взимали пари, след като отказаха да участват в пленарните заседания.\n\r\n\"Взимат, няма как да не взимат\", отсече той.\n\r\nДали ДПС ще застане зад орязването на депутатските пари при отсъствия засега не е ясно.\n\r\nХалил Летифов обясни, че след като предложенията за поправки в правилника бъдат внесени официално от ДПС ще приемат позиция и ще обявят мотивите си към нея.\n\r\n\"Към момента обаче ние сме длъжни да изпълняваме правилника, а той към момента е такъв, за нас правилникът е закон\", обясни той.", "date": "2019.02.21", "title": "Сидеров настоява: Нито лев за депутатите, които не са на работа!"}
{"url": "https://www.dnes.bg/temida/2019/02/21/mitio-ochite-ostava-okonchatelno-v-aresta.402755", "text": "\"Не искам да ме пускате, искам да отида на преглед. 7 месеца в турския затвор се грижиха по-добре за мен, отколкото тук\", каза арестуваният като лидер на престъпна група за рекет, принуда и палежи Димитър Желязков-Очите пред апелативния спецсъд, съобщава \"\". \n\n\n\n\r\nЗа да онагледи състоянието си, той е вдигнал тениската си пред тримата съдии, показвайки следи от операции след атентата срещу него през 2016 г.\r\nВъпреки това спецсъдът реши да остави Димитър Желязков в ареста окончателно. Според магистратите няма основания Желязков да бъде пуснат на свобода, информира БТА. \n                    \n                    \n                \r\nПрипомняме, че срещу подсъдимия има показания, че е изнудвал бизнесмени. Според свидетели никой не е могъл да развива собствен бизнес, без Митьо Очите да разреши това. Бандата му изнудвала търговци за процент от печалбата. Плащала по 1000-1500 лева за палежи, предимно на катафалки.\n\r\nСпоред прокуратурата Димитър Желязков наложил контрол върху погребалните агенции в Бургас. Собственик на една от тях бил принуден да прехвърли бизнеса си, а жена - джипа си, на посочени от бандата хора.", "date": "2019.02.21", "title": "Митьо Очите остава окончателно в ареста"}
{"url": "https://www.dnes.bg/kino/2019/02/21/holivud-postla-cherveniia-kilim-za-oskar-ite.402745", "text": "Холивуд буквално постла червения килим, по който минават кинозвездите, в разгара на подготовката за церемонията по връчване на наградите за киноизкуство \"Оскар\" в неделя в театър \"Долби\", предаде ДПА.\r\nДесетки операторски екипи и фотографи пристигнаха на мястото и заснеха червената пътека, постлана четири дни преди награждаването.\r\nГостите на холивудското събитие ще минат по знаменития килим, преди да влязат в театъра, където Американската академия за кинематографично изкуство и наука ще раздаде наградните трофеи за постижения в киното на 91-вата церемония.\r\nДългият повече от 250 метра килим покрива част от булевард Холивуд, който обикновено е доста натоварен. За около седмица обаче пътният участък ще бъде затворен във връзка с церемонията.\r\n                    \n                    \n                Десетки работници се грижат за червения килим с ширина около 10 метра, предаде БТА. Те следят целият килим да е добре опънат, краищата да не се прегънат, шевовете да не се виждат. И през тази година над килима ще бъде монтиран прозрачен пластмасов навес, в случай че завали. От двете страни на килима са инсталирани и огражденията и бариерите за над 700 зрители, и местата за репортери и фотографи", "date": "2019.02.21", "title": "Холивуд постла червения килим за \"Оскар\"-ите"}
{"url": "https://www.dnes.bg/stranata/2019/02/21/ogyn-i-iadene-na-jabi-v-rila-shte-razsledvame-beyr-grils-za-snimki-u-nas.402756", "text": "Плуване във водния басейн на Каракашево езеро в Рила, палене на огън, ловене и умъртвяване на животински видове. Това се вижда на кадри от филм, заради които са съставени актове на българско юридическо лице.\r\nНарушенията са установени, след като епизодът със заглавие \"Планината Рила - България - В дивата пустош с Беър Грилс и Дерек Хъф\" (Rila mountain Running Wild with Bear Grylls S04E05 Derek Hough 2018) е бил изпратен като сигнал на фейсбук страницата на МОСВ, съобщиха от ведомството. \r\nЗаснето е например умъртвяване и готвене на жаба, която после двамата опитват.\r\nСлед подаване на сигнала ръководството на парка е направило проверка по случая. Установено е, че филмът е заснет на 25 и 26 юни 2017 г. в Парков участък Боровец, на територията на НП \"Рила\".\r\n                    \n                    \n                Разрешението за заснемане е дадено със заповед на директора на парка от 20 юни 2017 г. във връзка с подадено заявление от българско юридическо лице. Според заповедта заснемането може да се извърши в два снимачни дни – 25 и 26 юни 2017 г. в светлата част на денонощието от 8.00 до 18.30 часа при стриктно спазване на режимите и нормите, определени в Закона за защитените територии и Плана за управление на Национален парк \"Рила\".\r\nПарковата охрана е провела инструктаж на снимачния екип, съставила е предупредителни протоколи и предписания за спазване на определените в заповедта условия. Служителите на парковата охрана, придружавали снимачния екип през двата снимачни дни, не са били свидетели на извършените нарушения.\r\nЗа изясняване на обстоятелствата управителят на българското юридическо лице е бил поканен за обяснение и връчване на актове за установяване на административни нарушения.\r\nДиректорът на ДНП \"Рила\" Красимир Андонов го е запознал със същността на извършените нарушения и отговорността, която носи по издадената заповед. Съгласно Закона за защитените територии санкцията за нарушения за юридически лица е в размер на 1000 до 10 000 лв., а за физически лица се налага глоба от 500 до 5000 лв.\r\nМинистърът на околната среда и водите Нено Димов е разпоредил проверка по случая, включително за действията на отговорните служители от ДНП \"Рила\" по време на заснемането на филма.\r\nПо-късно от Discovery Communications заявиха, че снимачният екип на предаването е придружаван от служители на Национален парк \"Рила\" и всяко заснето действие е съгласувано със съответните отговорни лица от страна на парка. За реализацията на продукцията са издадени всички необходими административни документи и специални разрешителни от страна на природния парк, а цялостното заснемане е проведено под наблюдението на определените от парка отговорни служители. Самата поредица не е продукция на Discovery Communications, а е външна такава, уточняват от там.\r\n \r\n \r\n", "date": "2019.02.21", "title": "Огън и ядене на жаби в Рила! Ще разследваме Беър Грилс за снимки у нас "}
{"url": "https://www.dnes.bg/obrazovanie/2019/02/21/vylchev-za-shkolskata-anketa-ne-podkrepiam-drugo-za-grafa-pol.402751", "text": "Министерството на образованието е готово да поиска от Европейската комисия премахване въпрос в анкетата, в който български ученици над 9 години трябва да отбележат пола си, съобщи днес министър Красимир Вълчев.\r\nАнкетата е част от платформата на Еврокомисията за дигитализация на образованието SELFIE, която се разпространява в 28 страни-членки на Евросъюза, в т.ч. и у нас. Вариантите за отговор на въпроса за пола в анкетата са 4 – \"момче“, \"момиче“, \"друго“ и \"предпочитам да не казвам“. Над 900 български училища до момента са попълнили анкетата, каза министър Вълчев, цитиран от БНР.\n\n\r\n                    \n                    \n                По думите му в момента няма обществено напрежение по случилото  се. Никое от 900-те училища, в които е влязла платформата, не е подало  сигнал, че някой е възмутен. Сигналът бил от един-единствен родител до  медиите.\n\r\n\"В Германия, доколкото разбрахме, това е по медицински причини, има такава възможност, опитали са се да адаптират инструмента към законодателствата на всички страни. Така че не е сигурно, че това задължително противоречи и е свързано със \"социален пол\". Но дори да е така не мисля, че рискуваме да индокринираме децата или да проповядваме в системата трети пол като социален“, смята той.\n\r\n\"Неведнъж съм казвал, че не подкрепям проповядването на джендър идеологията, но не можем да го махнем. Той е един за всички. Не е преведен дори от нас. Може единствено ЕК, по наша молба, да го направи. Ще отправим такава молба, ако има обществено напрежение“, добави министър Вълчев.", "date": "2019.02.21", "title": "Вълчев за школската анкета: Не подкрепям \"друго\" за графа пол"}
{"url": "https://www.dnes.bg/eu/2019/02/21/iunker-pchelite-sa-vajni-kolkoto-trymp.402742", "text": "Въпросът с опазването на околната среда бе сред темите на среща, посветена на гражданското общество и организирана днес в Брюксел от Европейския икономически и социален съвет. Сред гостите на събитието бе Грета Тюнбер, 16-годишната шведка, прочула се с изказването си в защита на природата на срещата в Катовице през декември.\n\r\nДесетки хиляди младежи протестират по улиците в Брюксел, стотици хиляди правят същото по света, посочи тя в словото си в деня, в който в белгийската столица е насрочен поредният ученически поход в защита на природата. \n\r\nНямаме време да чакаме да пораснем, за да поемем отговорност. Повечето политици не желаят да разговарят с нас и ние също не желаем да разговаряме с тях. Искаме вместо с нас политиците да говорят с учените, да ги чуят. Нямаме други искания, освен спазването на постигнатите международни договорености за опазването на природата, заяви Тюнбер.\n                    \n                    \n                \r\nМнозина поставят под въпрос нашите стачки, питат дали не трябва да се върнем в училище, наричат ни \"кукли на конци\". Отчаяно се опитват да сменят темата. Не искат да водим разговор, защото знаят, че ще го изгубят. Имаме нужда от нова политика и нова икономика, от нов начин на мислене. Политическата система, която създадохте, е изградена на надпревара и лъжете, за да печелите, каза шведката. \n\r\nТрябва да спрем да се надпреварваме и да започнем да работим заедно за справедливото разпределение на земните блага. Отстъпете няколко крачки назад в полза на всички живи същества. Може да звучи наивно, но би трябвало да знаете, че друг избор нямаме, добави тя.\n\r\nПо нейните думи има още 11 години преди настъпването на необратими верижни промени извън човешкия контрол. Тюнбер допълни, че целите на ЕС за намаляването на вредните газове до 2030 г. трябва да бъдат утроени. Тя призова възрастните да се присъединят към младите природозащитници. Заехме се да разчистваме стореното от вас и няма да спрем, докато не приключим, завърши словото си Тюнбер.\n\r\nПредседателят на Европейската комисия Жан-Клод Юнкер заяви, че когато е поел поста, е отказал да подкрепи въвеждането на общоевропейско изискване за работата на тоалетните казанчета. По неговите думи подготвяната промяна е щяла да доведе до спестяване на енергия, но той не можел да застане пред медиите и да защити предложението, защото обещал комисията да се занимава само със значими въпроси.\n\r\nПрезидентът на САЩ Доналд Тръмп и неговите приятели са на мнение, че промените в околната среда са измислица. Според мен трябва да наблюдаваме околната среда, за да забележим признаците на промяна. Пчелите са важни колкото Тръмп, каза той, цитиран от БТА.\n\r\nЮнкер настоя, че политиците не стоят със скръстени ръце и заяви, че има други също толкова важни въпроси като опазването на природата. Той съобщи, че в новия бюджет на ЕС до 2027 г. всяко четвърто евро ще бъде насочено за защита на околната среда. \r\n ", "date": "2019.02.21", "title": "Юнкер: Пчелите са важни колкото Тръмп!"}
{"url": "https://www.dnes.bg/obshtestvo/2019/02/21/predimstvoto-ni-za-ruskite-turisti-gostopriemstvo-bezopasnost.402739", "text": "България възнамерява да развива активно сътрудничество с Русия в областта на туризма, което оценява като стратегически важно. Това заявява министърът на туризма Николина Ангелкова в интервю за ТАСС.\r\nРуският туристически пазар е много голям и точно поради това Русия за мен лично винаги е била стратегически партньор и важен туристически пазар. Отношенията с руските колеги са изключително добри и им благодаря за подкрепата на практически всички политически равнища, подчертава Ангелкова.\r\nТя разказва, че преди няколко седмици заедно с български депутати е била в Москва, където е провела \"много полезни преговори\".\r\nОт септември туристическият сектор премина под ръководството на министерството на икономическото развитие и сме планирали цяла серия съвместни мероприятия, а в момента уточняваме съвместните си планове, планираме да проведем няколко съвместни българо-икономически форума, посветени на туризма, посочва министърът.\r\n                    \n                    \n                Ангелкова подчертава, че за представителите на българския туристически пазар е важно да намерят оптималната форма за сътрудничество с руските си колеги.\r\nДобре е известно, че клиентите на руския пазар вземат решения за пътешествия в последния момент, а водещ критерий за много от тях е цената на пътуването. Наши сериозни конкуренти, които са и наши партньори, са Турция, Сърбия, Тунис, Египет, Гърция, Кипър и Хърватия, които използват механизми за пряко подпомагане на сектора. Нещо, което за съжаление ние не можем да предложим, отбелязва тя.\r\nНа въпрос за предимствата на България пред други туристически дестинации, Ангелкова посочва безопасността на почивките, подчертавайки, че страната се отнася максимално доброжелателно към своите гости.\r\nПо думите на министъра освен това руските туристи вече могат да получат визи за България по местожителство.\r\nОт началото на февруари, благодарение на съвместните усилия с вицепремиера и министър на външните работи Екатерина Захариева, успяхме да договорим увеличаване на броя на визовите центрове в Русия до 59. Сега на практика във всеки голям град на територията на Русия всеки турист може да подаде заявление за получаване на виза, подчертава тя.\r\nПо думите на Ангелкова се обсъждат и други възможности за опростяване на процедурите, включително многократни туристически визи. (БТА)", "date": "2019.02.21", "title": "Предимството ни за руските туристи - гостоприемство, безопасност!"}
{"url": "https://www.dnes.bg/obshtestvo/2019/02/21/2-hil-koli-atakuvat-pirin-dnevno-v-aktivniia-sezon.402744", "text": "Около 2000 автомобила на ден атакуват Пирин през активния зимен сезон, за да могат хората да карат ски и да си починат сред природата. Това показва броячната камера, която е монтирана в края на курорта точно в началото на пътя за скизоната, предаде .\n\r\nДруг начин за придвижване е доста сложен. Опашката пред единствения лифт, който отива в скизоната, се извива далеч преди отварянето на гондолата. Дори касите за карти не са отворени, а хората започват да чакат и на двата входа. \n\r\nИзчисленията са, че на месец в зоната влизат около 50 000 автомобила, произвеждащи около 150 тона вредни емисии, които бавно, но сигурно убиват природата.\r\n                    \n                    \n                \"Имаме готовност при пускане на втори лифт да спрем въобще движението в планината, което е нормалното европейско мислене\", категоричен е кметът на Банско Георги Икономов. \"Но заради продължаващото бездействие по въпроса за втория лифт, ще продължим по този начин\", обяснява той.\n\r\nОбщина Банско от тази година дава отстъпка от 5% на данъка, ако се използва екологично гориво за отопление. Но и това е недостатъчно за справянето с качеството на въздуха. Очаква се газифицирането на курорта да помогне много.\n\r\nПоложението около световната купа е още по-тежко, защото има и около 2000 човека, които са с приоритетен достъп до лифта. Това означава, че могат да зaдминават опашката.\n\r\nВсе още това не води до конфликти, но предизвиква опашка и в самата зона, защото единият лифт се използва само от тях и хората трябва отново да чакат, за да карат.\n\r\nМеждународната федерация по ски реши да уважи желанието на домакините да са екокурорт. Заради това по време на състезанията ще се използват отново само стъклени бутилки от скиорите, въпреки че има малък проблем със сигурността, ако бъдат счупени. Заради това ще има допълнителни хора, които ще отговарят за това.\n\r\nБанско още преди сезона обяви, че забранява тотално използването на пластмаса в зоната за спорт. Този пример след това бе последван от други курорти.   ", "date": "2019.02.21", "title": "2 хил. коли атакуват Пирин дневно в активния сезон"}
{"url": "https://www.dnes.bg/notifikacii/2019/02/21/ekshyn-alo-mafiiata-popadna-na-prokuror-muleto-pensionerka.402762", "text": "79-годишна жена от Варна е задържана при опит за телефонна измама. Случаят е от вчера, а пенсионерката е заловена като \"муле\" на измамниците, съобщи говорителят на Районната прокуратура Вяра Алексиева.\r\nМошениците, без да знаят, позвънили на стационарен телефон на прокурор в сградата на Районната прокуратура, като при първото обаждане мъж се представил за служител на общинската полиция.\r\nОбаждането било от номер на румънски оператор. Второто обаждане било на мобилния телефон на прокурора, който сам го предоставил на измамниците, предаде БТА.\r\nПри него лице, представило се за лекар, поискало 30 000 евро за извършена операция на \"роднина\". \"Жертвата\" обяснил, че не разполага с толкова пари и се съгласил да даде 7000 лева.\r\n                \n                При опита си да прибере плика в района на Централната поща във Варна е задържана възрастната жена, каза Алексиева, като уточни, че пакетът не е съдържал пари. Жената е с обвинение за извършване на опит за измама в съучастие с неизвестен извършител.\r\nЗа последните три месеца на територията на Районната прокуратура са установени петима телефонни измамници, трима от които са с постоянна мярка за задържане. Образуваните досъдебни производства са 16 за повече от 80 000 лева.\r\n67-годишен мъж пък е задържан при друг опит за телефонна измама. На 13 февруари в РУ - Монтана сигнал подал потърпевшият - на 73 години.\r\nИзмамен, че помага на полицията, той оставил торбичка с 4000 лв., около 2000 евро, златна монета и златни обици в близост до уличен контейнер срещу жилището си. В хода на действията по разследването в полицейския капан попаднал 67-годишен от Лом. Част от паричната сума и откраднатите златни накити са намерени и иззети. Вчера измамникът е бил е привлечен като обвиняем, работа по случая продължава.\r\n ", "date": "2019.02.21", "title": "Екшън: \"Ало\" мафията попадна на прокурор, \"мулето\" - пенсионерка"}
{"url": "https://www.dnes.bg/sofia/2019/02/21/desetki-dariha-kryv-v-sgradata-na-sydebnata-palata.402764", "text": "\n\r\nВърховният касационен съд и Националният център по трансфузионна хематология организираха акция за кръводаряване в Съдебната палата в столицата. \r\nВсеки ден в София се преливат над 100 литра кръв. Хората, които се нуждаят от нея, разчитат на нас, а техният живот зависи от нашата съпричастност, посочиха в призива си от ВКС.\r\nКак премина акцията вижте в следващите снимки на фотографа ни Димитър Кьосемарлиев.", "date": "2019.02.21", "title": "Десетки дариха кръв в сградата на Съдебната палата"}
{"url": "https://www.dnes.bg/politika/2019/02/21/sled-protest-speshno-promeniat-zakona-sreshtu-izpiraneto-na-pari.402768", "text": "Спешно променят Закона срещу изпирането на пари, след като адвокати се вдигнаха на протест заради новите разпоредби в него.\r\nСлед среща в парламента по инициатива на ГЕРБ председателят на ДАНС Димитър Георгиев обясни, че работна група ще изготви поправки, с който законът да стане по-гъвкав.\n\r\nПреди дни адвокатите излязоха на протест, защото текстове от закона потъпкват адвокатската тайна.\r\nТой ги задължава да докладват на ДАНС за съмнителни парични операции на техни клиенти и да обучават служителите си да разпознават прането на пари.\r\nЮристите твърдят, че новите мерки нарушават Конституцията, тъй като застрашават адвокатската тайна.\r\nТе настояват адвокатите да се изключат от списъка на лицата, които са длъжни да докладват информация, и правната консултация да отпадне от обхвата на закона.\r\nАдвокатите заплашиха, че демонстрациите им няма да приключат и обвиняват Висшия адвокатски съвет в пасивност и съглашателство с властта.", "date": "2019.02.21", "title": "След протест: Спешно променят Закона срещу изпирането на пари"}
{"url": "https://www.dnes.bg/obshtestvo/2019/02/21/14-godishnata-romka-za-prodan-dalech-ot-semeistvoto.402697", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         14-годишното момиче, което роми искаха да продадат зад граница, остава настанено в кризисен център в Бургас поне за 6 месеца.\n\r\nОт Агенцията за закрила на детето са преценили, че е опасно момичето да бъде върнато в семейството в ромската махала.\n\n\r\nДнес майката на момичето разказа пред , че то е било готвено за просия и проституция във Франция.\n\r\nАнка обясни, че ромите от Силистра са ги чакали в буса пред кметството в \"Меден Рудник\", докато тя изкара акт за раждане на момичето, за да го продадат зад граница. Докато тя отива да плаща таксата за документа, момичето търси помощ.\n                    \n                    \n                \r\nТо се разстройва, разплаква се и търси помощ от служителите, като ги моли да не го дават да го продават, да го изнасят.\n\r\nАнка твърди, че ромите от Силистра се занимават с трафик на деца и са я заплашвали.\n\r\n47- годишната жена има 9 деца, а двама от синовете ѝ наскоро за излезли от затвора. 14-годишното момиче не ходи на училище.\n\r\n ", "date": "2019.02.21", "title": "14-годишната ромка за продан - далеч от семейството"}
{"url": "https://www.dnes.bg/stranata/2019/02/21/piian-shofior-na-gradski-avtobus-blysna-kola-v-asenovgrad.402693", "text": "Инцидент с автобус на градския транспорт тази вечер в центъра на Асеновград. Шофьорът е бил с алкохол в кръвта, съобщава bTV. \n\r\nМалко след 20 ч. автобусът ударил паркиран лек автомобил, като му изкъртил страничното огледало, калника и пръснал предната му лява гума.\r\nПроверка с дрегер установила над 2 промила алкохол в кръвта на водача на автобуса. Той  е задържан за 24 часа. Образувано е бързо производство.", "date": "2019.02.21", "title": "Пиян шофьор на градски автобус блъсна кола в Асеновград"}
{"url": "https://www.dnes.bg/kino/2019/02/21/bylgarinyt-se-otkaza-ot-kinoto-spad-s-12-na-poseshteniiata.402694", "text": "С 11,5 процента по-малко са зрителите, посетили кината у нас през миналата година, в сравнение с 2017 година, сочат обобщените данни от киносалоните, съобщава БТА. \n\n\n\r\nСпоред статистиката броят на зрителите се доближава до този през 2013 година, когато са били 4,76 млн. души, а миналата година в кината са влезли 4,9 млн. души. Приходите от продадените билети за миналата година са общо 46,07 млн. лв, като са с 10 процента по-малко от тези през 2017 година и се доближават по нивото им през 2015 година, когато са били 45,9 млн. лв.\n\r\nПрез 2018 година зрителите на български филми са намалели с 35 процента спрямо тези през 2017 година и са били 388 006 души. Приходите от билетите са намалели с почти един милион лева спрямо тези през 2017 година и през 2018 година са общо 3,065 млн. лева.\n                    \n                    \n                \r\nСпоред обобщените данни за 30-те български филма, разпространявани миналата година, най-гледаният от тях - \"Привличане\", е видян от почти една трета от зрителите на българско кино - 112 934 зрители и е събрал също около една трета от общият приход - 869 030 лева. Следват го \"Революция Х\" с 54 575 зрители и 450 692 лева приходи, \"Нокаут или всичко, което тя написа\" с 41 836 зрители и 348 757 лева приходи, \"Дъвка за балончета\" с 39 195 зрители и 306 739 лева приходи и \"Посоки\" с 37 623 зрители и 314 272 лева приходи.\n\r\nНай-гледаният филм у нас за 2018 година е създаденият по комикси \"Отмъстителите: Война без край\" със 145 446 зрители и 1 649 463 лева приходи. Следва го анимацията \"Хотел Трансилвания 3: Чудовищна ваканция\" със 170 178 зрители и 1 500 424 лева приходи. Направеният по комикс - \"Венъм\", е трети по зрителски интерес за годината със 133 619 зрители и има 1 460 440 лева приходи. Четвърти и пети по ред са биографичният \"Бохемска рапсодия\", който за два месеца миналата година е гледан от 142 121 зрители и има 1 330 556 лева приходи, както и анимацията \"Гринч\", която за малко повече от месец миналата година е гледана от 127 604 зрители и има 1 235 339 лева приходи.", "date": "2019.02.21", "title": "Българинът се отказа от киното – спад с 12 % на посещенията "}
{"url": "https://www.dnes.bg/world/2019/02/21/desetki-dushi-zaginaha-pri-pojar-v-bangladesh.402702", "text": "Десетки души загинаха при пожар в столицата на Бангладеш Дака, съобщи Франс прес, като се позовава на местните власти.\n\r\nПожарът избухнал в жилищна сграда, в която имало също складове с химически продукти.\n\r\nДосега жертвите са 70 и вероятно броят им ще се увеличава, съобщи Ройтерс, като се позовава на местните власти. \n\r\nПожарът избухнал в четириетажна жилищна сграда, в която имало складове с химически продукти, и бързо обхванал четири съседни сгради, в които също се съхранявали химикали. Причините за пожара се разследват, но според първоначални данни той е тръгнал от избухнала газова бутилка.\n\r\nВ квартала в старата част на столицата, където избухнал пожарът, улиците са много тесни, а сградите са долепени една до друга, отбелязва Франс прес.\n                    \n                    \n                \r\nОчевидци разказали, че на улицата имало задръстване, когато огънят пламнал. \n\r\nПожарът се разпространил толкова бързо, че хората не могли да се спасят. Сред жертвите имало минувачи, хора които вечеряли в ресторанти и участници в годежно празненство, съобщил заместник-началникът на столичната полиция Ибрахим Хан.\n\r\nВ гасенето на пожара, който избухнал в 22.40 ч. местно време /16.40 ч. по Гринуич/ участвали над 200 огнеборци. Призори огънят вече бил под контрол, но не напълно угасен.\r\n ", "date": "2019.02.21", "title": "Десетки души загинаха при пожар в Бангладеш"}
{"url": "https://www.dnes.bg/blizak-iztok/2019/02/21/nikolai-mladenov-ima-risk-ot-voina-v-izrael.402696", "text": "Перспективата за мир между Израел и палестинците все повече се отдалечава с увеличаването на насилието и радикализма, и рискът от война продължава да нараства. Това предупреди вчера специалният координатор на ООН за близкоизточния мирен процес Николай Младенов, цитиран от Асошиейтед прес.\n\n\n\r\nОтдалечава се и перспективата за постигане на споразумение на базата на принципа на две държави, заяви Младенов пред Съвета за сигурност на ООН. \"Необходимо е на първо място и преди всичко, лидерство и политическа воля за промяна\", каза Младенов, предава БТА.\n\r\nТой подчерта, че лидерите трябва да повярват, че мирът е възможен чрез преговори и че лидерите и международната общност трябва да подкрепят израелците и палестинците в постигането на мирна сделка, основана на решения на ООН и двустранни споразумения. По думите на Младенов международната общност трябва също да разбере, че \"по-слабата страна - палестинският народ, който живее под окупация от над 50 години - се нуждае от нашата подкрепа повече отвсякога\".\n                    \n                    \n                \r\n\"За съжаление, едностранните мерки, продължаващото насилие, финансовият натиск и липсата на напредък към мир причиняват тежки страдания на палестинското общество и подкопават основите на мира\", отбеляза специалният координатор на ООН за близкоизточния мирен процес.", "date": "2019.02.21", "title": "Николай Младенов: Има риск от война в Израел"}
{"url": "https://www.dnes.bg/notifikacii/2019/02/21/urugvaiski-koshmar-za-iuve-atletiko-bi-s-2-0-v-madrid.402705", "text": "Атлетико Мадрид победи с 2:0 Ювентус в първи 1/8-финален мач от Шампионската лига. Головете за домакините вкараха централните защитници от Уругвай Хосе Хименес и Диего Годин в заключителните минути на сблъсъка.\n\r\nПървото полувреме на \"Уанда Метрополитано\" беше равностойно и интересните моменти пред двете врати дойдоха след статични положения и далечни удар. В един момент се наложи и намесата на ВАР, след като главният съдия Феликс Цвайер отсъди дузпа за испанците, но нарушението беше извън наказателното поле.\n\r\nКристиано Роналдо пък беше бурно освиркван при всяко докосване на топката и отвърна на публиката. Той й показа пет пръста, с което намекна, че толкова пъти е печелил Златната топка.\n                \n                \r\nПрез втората част Атлетико беше много по-добър на терена и пропусна два отлични шанса да открие резултата. В 70-ата гол на резервата Алваро Мората беше отменен след ВАР. По-късно испанците все пак поведоха чрез Хосе Хименес, който се разписа след асистенция на Мората. След това и Годин беше точен за крайното 2:0!\n\r\nТака \"дюшекчиите\" взеха отлична преднина преди реванша, който ще се състои на 12 март в Торино.\n\r\nВ другия мач от снощи Манчестър Сити постигна драматична победа с 3:2 в Гелзенкирхен срещу Шалке и е в отлична позиция да продължи на 1/4финалите в Шампионската лига. Двубоят предложи много драма, голове, червен картон и намеси на ВАР, преди в крайна сметка да завърши с късен успех за \"гражданите\", които стигнаха до триумфа с човек по-малко.\n\r\nАнгличаните поведоха в средата на първото полувреме, но още до почивката германците обърнаха с голове от дузпи, а след почивката получиха и числено предимство, но и това не им помогна.\n\r\nСити не се отказа да търси успеха и с голове в последните минути успя да стигне до обрата, което до голяма степен и предрешава крайния победител.\r\n", "date": "2019.02.21", "title": "Уругвайски кошмар за Юве! Атлетико би с 2:0 в Мадрид"}
{"url": "https://www.dnes.bg/usa/2019/02/21/trymp-naredi-djihadistkata-hoda-mutana-da-ne-se-puska-v-sasht.402703", "text": "Американският президент Доналд Тръмп заяви, че е наредил да не се разрешава завръщането в САЩ на джихадистката Хода Мутана, която е задържана в Сирия и желае да се върне в страната, където живее семейството й, предаде Франс прес.\n\r\n\"Наредих на държавния секретар Майк Помпео и той е напълно съгласен да не се разрешава завръщането на Хода Мутана в страната\", написа Тръмп в Тwitter.\n\r\nПо-рано вчера Помпео заяви, че Мутана не е американска гражданка и няма да бъде допусната в САЩ. \"Тя няма правни основания, няма валиден американски паспорт, нито право да получи паспорт или виза, за да пътува до САЩ\", посочи държавният секретар в изявление, цитирано от Ройтерс.\n                    \n                    \n                \r\nАдвокатът на семейството на Мутана, Хасан Шлиби, разпространи копие от свидетелството й за раждане, което показва, че тя е родена в Ню Джърси през 1994 година. \n\r\n\"Смятам, че е много опасно, когато това правителство се опитва да лиши американски граждани, хора които са граждани от десетилетия, от тяхното гражданство\", заяви адвокатът. По думите му неговата клиентка е гражданин на САЩ и има валиден паспорт.\n\r\nХода Мутана заминала през 2014 г. в Сирия, за да се омъжи за джихадист от \"Ислямска държава\", припомня ТАСС, цитирана от БТА. По-късно той бил убит при контратерористична операция в Сирия, а жената била задържана от кюрдските бойци и сега се намира в бежански лагер в Североизточна Сирия с 18-месечния си син.\n\r\nНа 16 февруари Тръмп призова европейските страни да си приберат и изправят пред съда над 800 техни граждани, присъединили се към \"Ислямска държава\" и по-късно пленени в Сирия от силите на САЩ, техните партньори и съюзници.\r\n ", "date": "2019.02.21", "title": "Тръмп нареди: Джихадистката Хода Мутана да не се пуска в САЩ!"}
{"url": "https://www.dnes.bg/sofia/2019/02/21/edna-belejka-nishteta-no-i-alkohol-liulinskata-sydba-na-slavi-i-margarita.402708", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Добри хора, ако имате храна за изхвърляне, не я хвърляйте. С моя съпруг останахме без приходи, разболяхме се и останахме без храна...\"\n\r\nТова гласи надписът на бележка, която беше разлепена на няколко входа в столичния квартал \"Люлин\". Само за часове тя обиколи социалните мрежи и предизвика вълна от съчувствие. \n\r\nНаред с призивите на съпричастност обаче, бележката беше придружена с десетки коментари на съседи и познати на семейството, представящи една по-различна гледна точка.\n\r\n\"Жената, която се казва Маргарита, дойде в 6:00 часа сутринта, за да иска пари за алкохол. Твърдеше, че мъжът ѝ ще умре без него. В този блок живеят добри хора, но те изчерпиха кредита им на доверие\", казва пред  Емил Славов, един от съседите на семейството. \r\n \r\nМаргарита и Слави са събрани под покрива на панелния си апартамент от общата неволя. Тя, вдовица от пет години , правила неуспешен опит да работи в чужбина, а днес изгубена между опита да спасява себе си и човека, с когото живее на семейни начала. \n                    \n                    \n                \r\nСлави, дълго време работил в медийната сфера, по-късно създава фирма, която след години фалира. И той се оказва изгубен – между, както сам я определя, тежка форма на депресия и алкохолизъм. \n\r\nИменно те го довеждат  до това днес ръцете му да треперят, а на въпроса кога е пил за последно, той отговаря, че първото му питие е било още рано сутринта. За същото потвърдиха и от кварталния магазин.\n\r\nВ крайна сметка, след призива за помощ се отзовават много хора.\n\r\nПознати на Маргарита и Слави казват, че това няма да реши генерално проблема им. Потърсихме и съседката им Юлия, живееща в същия вход, майка на тежко болно дете. Тя описва Слави като добър и дружелюбен . Промяната станала внезапно и той се превърнал в коренно противоположен човек.\n\r\nЮлия обаче не ги съди, въпреки че смята, че Слави и Маргарита просят. \n\r\n\"Не сме в техните обувки. Не знаем какво се случва в тях\", смята Юлия.", "date": "2019.02.21", "title": "Една бележка, нищета, но и алкохол... Люлинската съдба на Слави и Маргарита"}
{"url": "https://www.dnes.bg/stranata/2019/02/21/sydyt-pusna-chetirima-ot-zadyrjanite-za-falshivi-telk-ove.402698", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Специализираният съд пусна без никаква мярка за отклонение четирима от общо шестимата задържани за издаване на фалшиви ТЕЛК-ове във Варна.\n\n\n\n\r\nСпоред магистратите, няма доказателства, че те са били организирана престъпна група. Под \"домашен арест\" остават само двамата братя - сирийци, за които прокуратурата твърди, че са в основата на схемата.\r\nУафик и Райян Шахуд са единствените, за които свидетелите казват, че познават и че са им искали пари. За потвърждение на вече издадено ТЕЛК - решение, или за изготвяне на нови медицински книжа за нетрудоспособност, искали между 1500 и 2500 лв.\r\nВ банкова касета на името на Уафик са открити над един милион и 300 хил. лева. Решението на съдия Веселин Чаушев не е окончателно и може да бъде протестирано от прокуратурата.\r\n ", "date": "2019.02.21", "title": "Съдът пусна четирима от задържаните за фалшиви ТЕЛК-ове"}
{"url": "https://www.dnes.bg/snimka-na-denia/2019/02/21/zimata-se-vryshta-s-pylna-sila-zastudiava-chakame-i-sniag.402700", "text": "За  известно време ще позабравим за хубавите пролетни температури – иде  студ. Днес ще бъде с около 5 градуса по-хладно. Ще бъде слънчево.  Градусите варират между -7 и 9 за цялата страна. В сутрешните часове ще  има малко повече облаци в Източна България, а следобед в Северна. Но  тази облачност няма да донесе валежи.  \n\n\n                \n\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         За известно време ще позабравим за хубавите пролетни температури – иде студ. Днес ще бъде с около 5 градуса по-хладно. Ще бъде слънчево. Градусите варират между -7 и 9 за цялата страна. В сутрешните часове ще има малко повече облаци в Източна България, а следобед в Северна. Но тази облачност няма да донесе валежи.\n\r\nТова прогнозира климатологът на Симеон Матев.\n\r\n\"Планините са подходящи за любители на зимните спортове. Няма да има вятър, който да пречи. През следващите дни зимата ще се завърне с пълна сила. Петък и събота се очакват валежи, които може да преминат в сняг. Неделя не се очакват превалявания, но температурите ще бъдат отрицателни\", посочи синоптикът.\n\r\nМатев отбеляза в студиото на \"България сутрин\", че освен валежи и застудяване, ще имаме и силни пориви на вятъра. Уикендът няма да започне приятно от климатична гледна точка, отбеляза той.\n\r\n ", "date": "2019.02.21", "title": "Зимата се връща с пълна сила: Застудява, чакаме и сняг!"}
{"url": "https://www.dnes.bg/akoshtete-vqrvaite/2019/02/21/godinata-na-jyltata-zemna-svinia-kakvo-gi-chaka-plyhovete.402670", "text": "Хората, родени в годината на Плъха са целеустремени, знаят какво искат и как да го постигнат. Обмислят действията и отстояват интересите си.\r\nТе са подредени, акуратни, но понякога и педантични, което често е повод за проблеми в отношенията.\r\n \r\nЗа тях годината ще е сравнително спокойна. Ще има и проблеми, естествено, но ще са преодолими. Възможности за изява няма да липсват, а дали ще се възползват е въпрос на личен избор и инициатива.\r\n \r\nПечелившата стратегия е да участват равнопоставено в екипната работа и да се освободят от инерцията. Напредъкът ще е свързан с усилия.\r\n \r\nВ годината на Земната Свиня е желателно да се замислят за слабите си места, за вредните си навици и да се опитат да се справят с тях. Основен фактор за успех е спазване на правилата и искреност в общуването.\r\n \r\nНякои решения ще са трудни, а родените в годината на Плъха прекалено детайлно премислят действията си и от стремеж към прецизност може да пропуснат изгодни сделки.\r\n \r\n", "date": "2019.02.21", "title": "Годината на Жълтата Земна Свиня: Какво ги чака Плъховете?"}
{"url": "https://www.dnes.bg/sofia/2019/02/21/opasen-sysed-tormozi-blok-sysedite-vyoryjeni-sys-spreiove.402706", "text": "Опасен съсед държи в напрежение цял блок в столичния квартал \"Гео Милев\", а жителите му живеят в страх заради непрестанен тормоз. Мъжът обикаля сградата, крещи и заплашва, въоръжен с тесла, с която удря по вратите на апартаментите. За това сигнализира семейство от блок 26. Живущите там са принудени да се въоръжат с паник бутон и спрейове за защита, предаде Нова тв.  \n\r\nСемейството разказа още, че са загубили спокойствието и съня си и вече се страхуват за живота си и за живота на бъдещото си дете, тъй като жената е в напреднала бременност. Хората от блока предполагат, че мъжът има психични проблеми.  \n\r\n\"Съседът, който ни притеснява, тази нощ отново буйстваше. Опитвал се е да разбие вратата ни неведнъж. Заплашвал ни е, че ще ни убие. Често казва, че го преследват и чува гласове. Пуснали сме две официални жалби. Викали сме полиция. За момента обаче няма развитие. От полицията ни казват, че се опитват да го освидетелстват”, каза потърпевшият Иван. Съпругата му Полина допълни, че мъжът, който ги притеснява, живее сам и от време на време идва човек, който се грижи за него. По думите им съседът не излиза навън.\n                    \n                    \n                \r\n\"Наблюдаващ прокурор по случая най-вероятно няма. Жалба до прокуратурата вероятно не е стигнала. Съветвам хората веднага да отидат в районната прокуратура и да напишат жалба, за да може мъжът да бъде настанен в психиатрия\", каза психиатърът д-р Веселин Герев.\r\nПо думите му психичноболните хора обаче не могат да живеят вечно в лечебни заведения, а проблемът с осигуряването на спокойствието на околните е в комуникацията между прокуратурата, полицията и психиатричните служби.\n\r\n\"За да бъде настанен човек в заведение за хора с психични разстройства, той трябва да има пенсия, за да се дава тя на заведението. Много от близките на такива хора злоупотребяват, като им взимат парите, отпуснати от държавата, с идеята, че ще ги гледат\", допълни д-р Веселин Герев. Лекарят също добави, че за \"бърза реакция\" на прокуратурата се говори за период от три седмици.\r\nСпециалистът допълни, че подобен случай съвсем не е изолиран и сподели опит със семейство, което живее с роднина, който след инсулт станал агресивен към близките си. От историята става ясно, че хората са принудени да живеят с него, тъй като държавата явно е безсилна да се справя с подобни ситуации.", "date": "2019.02.21", "title": "Опасен съсед тормози блок, съседите въоръжени със спрейове"}
{"url": "https://www.dnes.bg/notifikacii/2019/02/21/avtobus-s-pytnici-propadna-v-kanavka-na-pytia-plovdiv-markovo.402714", "text": "Автобус с 35 пътници е пропаднал в канавка на пътя Пловдив - Марково, съобщи говорителят на Областната дирекция на МВР.\r\nСигналът за инцидента е получен към 8.00 часа тази сутрин. По първоначални данни автобусът е излязъл извън пътя и е пропаднал в канавка, след като е бил засечен от микробус. Няма пострадали хора.\r\nШофьорът на автобуса е на 35 години, няма данни за употреба на алкохол. Микробусът е управляван от 36-годишен мъж с изтекла книжка.\r\nРезултатът от теста му с дрегер е отрицателен, предстои да бъде изпробван и за употреба на наркотици в сектор \"Пътна полиция“. Движението в района на инцидента не е затруднено, съобщава \"Фокус\".\r\n ", "date": "2019.02.21", "title": "Автобус с пътници пропадна в канавка на пътя Пловдив-Марково"}
{"url": "https://www.dnes.bg/obshtestvo/2019/02/21/borbata-za-zdraveto-na-koki-prodyljava-da-mu-pomognem.402715", "text": "Кампанията за лечението на малкия Калоян Казаков продължава. Коки страда от вторичен недоимък на лактазата, нецелиакична глутеновата непоносимост и детски аутизъм. Към настоящия момент, здравето и животът на детето се крепи основно на дарения, които правят осъществяването на необходимите терапии възможно.\n\r\nСемейството на детето постигна известен напредък в последните месеци. \n\r\n\"Коки има огромен напредък! Вече познава азбуката, брои до 40, познава количествено предмети до 10. Разбирането и говорът са напреднали много. В момента се работи върху въпросите и отговорите. Предстои му втора вливка на стволови клетки в началото на април. От клиниката искат сумата от $16 000 да бъде преведена до 20 март, за да се потвърди часът\", споделиха от семейството на детенцето.\n                    \n                    \n                \r\nМайката на Коки разясни, че е получила разрешение за вливане на стволови клетки, след успешния процес на хелиране.\n\r\nЕдинствената мечта на семейството е детето им да живее пълноценен живот. Коко има рожден ден тази неделя, става на 5 годинки. Родителите не спират да се борят за неговото здраве, нека всеки, който може да помогне - да се включи в тази борба. И да направим най-добрия подарък за рождения му ден.\n\r\nПоследният и най-ефективен за Коки и семейството му начин за дарение, е чрез специализираната онлайн платформа на .\n\r\nМожете да дарите и на банкова сметка:\n\r\nIBAN:BG89PRCB92301049318117\r\nBIC: PRCBBGSF\r\nПроКредит Банк\r\nКалоян Пейчев Казаков", "date": "2019.02.21", "title": "Борбата за здравето на Коки продължава, да му помогнем!"}
{"url": "https://www.dnes.bg/politika/2019/02/21/bez-debati-parlamentyt-osvobodi-karaivanova-kato-shef-na-kfn.402712", "text": "Без дебати и почти единодушно депутатите освободиха от поста шефката на Комисията за финансов надзор Карина Караиванова. \nОт 1 март тя ще започне работа като представител на България в Европейската банка за възстановяване и развитие. По решение на кабинета Караиванова ще смени досегашния ни представител там Калин Митрев.\r\nСлед нейното напускане комисията остава само с трима членове, които според нея са достатъчен брой за вземането на решения.\r\nПарламентът трябва да избере наследник на Караиванова, но към момента още няма номинации. Много вероятно е изборът да е между двама от нейните сегашни заместници - Бойко Атанасов и Диана Йорданова.", "date": "2019.02.21", "title": "Без дебати: Парламентът освободи Караиванова като шеф на КФН"}
{"url": "https://www.dnes.bg/obshtestvo/2019/02/21/momche-li-si-momiche-li-ili-drugo-anketa-na-ek-pita-uchenici.402704", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУчилищна анкета на ЕК за дигиталната среда в школото съдържа въпрос и за  половата идентичност на децата. Наред с отговорите дали дадения ученик е  \"момче\" или \"момиче\", има още два отговора - \"предпочитам да не казвам\"  и странният отговор \"друго\". \n\nДеца от над 200 училища в България попълват анкетата, като въпросите са и за преподавателите. С тях завършва въпросникът за потенциала на училището в прилагането на дигиталното образование.\n\r\nПрограмата се нарича \"SELFIE\" и е разработена от Европейската комисия за насърчаване на иновативното образование. В българските училища е разпространена от Министерството на образованието, което очаква финалните резултати от училища, в които се учи по нови методи, в края на месец март.\n                    \n                    \n                \r\n директорът на столичното 31 СУЧЕМ \"Иван Вазов\" Надежда Николчева коментира, че притеснителното в анкетата е понятието \"друго\". Защото, по думите ѝ, ако ученикът иска да се самоопредели като някакъв, то трябва обезателно да има конкретика. По думите й пропускал се и фактът за реакцията на учениците.\n\r\n\"Ако този въпрос е имал за цел честен отговор, то едва ли е даден такъв. Имайки предвид възрастта на децата, очаквам почти всички на шега да са маркирали \"друго\", отбеляза Николчева.\n\r\nВ студиото на \"България сутрин\" сексологът Румен Бостанджиев изрази мнение, че е нелепо въпросът за пола да се задава по подобен начин. \"Очевидно някой не е догледал нещата. Това от своя страна събужда една особена чувствителност у българина, че третият пол влиза в училище\", отсече той.\n\r\nСпоред психологът Ина Антонова пък полът е една от най-сложните характеристики на човека и не било редно да се ограничава по какъвто и да било начин.\n\r\n\"Аз като родител бих искала, ако детето ми реши, че е различно някой ден, това да бъде прието от обществото. Имам много пациенти, които се определят именно от този трети вид. И те по абсолютно никакъв начин не са по-малко качествени от останалите\", заяви Антонова. ", "date": "2019.02.21", "title": "Момче ли си, момиче ли, или друго? Анкета на ЕК пита ученици"}
{"url": "https://www.dnes.bg/eu/2019/02/21/briuksel-vdiga-globite-na-bylgariia.402690", "text": "България ще плаща по-високи глоби за неспазване на европейското законодателство, след като Европейската комисия смени начина на изчисляването им. Комисията може да предлага финансови санкции на Съда на ЕС, ако държава не прилага европейското законодателство. \n\n\n\n\r\nГлобите са последния етап от наказателните процедури, които се състоят от две предупреждения и иск пред европейския съд. Ако магистратите отсъдят в полза на Брюксел, комисията предлага размера на финансовото наказание, което постановява съдът.\n\r\nПри изчисляването се вземат предвид три фактора - тежестта и продължителността на нарушението, размерът на икономиката и тежестта на съответната държава в европейските институции.\n                    \n                    \n                \r\nСега Еврокомисията променя последната компонента от формулата, като вместо тежестта на страната при вземането на решенията в Съвета на ЕС, ще мери като институционална тежест броят на евродепутатите й. България има тежест от 10 гласа при вземането на решения в Съвета, които се равняват на 1,44% от общата сума на гласовете.  В Европарламента обаче, тежестта й е 2,26 процента от 751-членния състав на парламента и ще нарастне до 2,41% след излизането на Великобритания.\n\r\nЕвропейската комисия обясни, че е трябвало да смени методиката след решение на Съда на ЕС, като новите размери на глобите “няма да водят до неоснователни разлики между държавите членки”.\n\r\nСметките показват обаче, че най-големите и най-богатите членки на ЕС ще плащат по-малко, и най-вече Германия.Берлин разполага с 16,5% от гласовете в Съвета, но само 14% от евродепутатите. Тежестта на Франция в Съвета е 13%, а на евродепутатите й - 9,8%. След напускането на Великобритания, Париж ще увеличи представителството си с още 5-ма евродепутати и тежестта си на 11 на сто, но това отново ще е по-малко, отколкото плаща сега.\r\nИспания, чиято тежест в Съвета е 9,2%, има 7,1% от депутатите в Европейския парламент, а след изборите те ще станат 8,4%.\n\r\nНовите правила влизат в сила веднага след публикуването им в Официалния вестник на ЕС. За България преизчисляване след излизането на Великобритания няма да се прави, тъй като броят на нейните евродепутати не се променя след Brexit.\n\r\nПрез 2017 г. Комисията е започнала 716 нови наказателни процедури, 29 срещу България. Общият брой на отворените случаи е 1559.  В крайната фаза на наказателните производства Комисията предлага глоби, ако въпреки решение на Съда на ЕС страната не прилага европейските директиви или пък не е информирала Брюксел, че вече го прави.", "date": "2019.02.21", "title": "Брюксел вдига глобите на България"}
{"url": "https://www.dnes.bg/za-da-se-razbirame/2019/02/21/trite-nai-trudni-za-obichane-zodii.402610", "text": "Колкото и да не ви се иска да вярвате, зодиакалният знак, под който сме родени оказва влияние върху любовните взаимоотношения. Има представители на зодиака, с които можем да създадем пламенни връзки и такива, които са трудни за обичане.\r\n \r\n\r\n \r\nПредставителите на зодия Дева са независими, практични и често самодостатъчни. Ако има някой, който може да анализира постоянно връзките си, то това са те. Успяват да изградят психическа защита за всички, което рядко ги поставя в ситуацията на „разбитите сърца“.\r\n \r\nТрудно се доверяват, затова трябва да мине доста време, докато допуснат партньора до себе си. Ако успеете да спечелите доверието на Дева, трябва да бъдете щастливи и горди от постижението си. Друго, което прави тези личности трудни във връзката си е постоянното желание за контрол, както и непрекъснатите критики.\r\n \r\n\r\n\r\n\r\n\r\n\r\n\r\n", "date": "2019.02.21", "title": "Трите най-трудни за обичане зодии"}
{"url": "https://www.dnes.bg/stranata/2019/02/21/tir-goria-na-pytia-ruse-biala.402695", "text": "Временно е ограничено движението по пътя Русе – Бяла заради произшествие с изгорял тежкотоварен автомобил.\r\nОбходният маршрут е Бяла - Борово, уточняват от Агенция \"Пътна инфраструктура\".\r\nТе напомнят на шофьорите да се движат с повишено внимание и съобразена скорост, спазвайки указанията на \"Пътна полиция\".", "date": "2019.02.21", "title": "ТИР горя на пътя Русе – Бяла"}
{"url": "https://www.dnes.bg/sofia/2019/02/21/v-koi-sferi-shte-se-razvivat-rusko-bylgarskite-ikonomicheski-vryzki.402691", "text": "Най-големи перспективи в търговско-икономическото сътрудничество между Русия и България виждаме в иновационните и високотехнологичните отрасли. Това каза новият търговски представител на Руската Федерация у нас Константин Артюшин, съобщава БТА.\n\n\n\r\nСпоред него руско-българското икономическо сътрудничество има огромен потенциал, който по ред причини понастоящем не се използва оптимално.\n\r\nАртюшин изрази очакването на руската страна за по-нататъшно развитие на взаимоизгодното сътрудничество между двете страни в енергийната сфера, в реализацията на инфраструктурните и логистичните проекти, в селското стопанство и фармацевтиката. При това, от гледна точка на нереализирания потенциал от сътрудничеството, най-перспективни също така биха били и сферите на IT-технологиите, енергетичното и транспортното машиностроене, селскостопанското машиностроене и медицинската промишленост, допълни той. Това са изключително важни и много перспективни области, в които бихме могли да си сътрудничим, отбеляза търговският представител на Руската Федерация у нас.\n                    \n                    \n                \r\n\"Приветстваме всяко взаимоизгодно сътрудничество между компаниите, независимо от категорията и размера на бизнеса, от сумата по договорите, и, дори, от отрасъла. Важното е това сътрудничество да има легален характер и да бъде изгодно за бизнеса\", посочи търговският представител на Руската Федерация у нас Константин Артюшин.", "date": "2019.02.21", "title": "В кои сфери ще се развиват руско-българските икономически връзки?"}
{"url": "https://www.dnes.bg/temida/2019/02/21/advokati-na-protest-pred-narodnoto-sybranie.402692", "text": "Адвокати излизат на протест пред Народното събрание заради Закона за мерките срещу изпирането на пари, съобщава БНТ. \n\r\nТой ги задължава да докладват на ДАНС за съмнителни парични операции на техни клиенти и да обучават служителите си да разпознават прането на пари.\r\nЮристите твърдят, че новите мерки нарушават Конституцията, тъй като застрашават адвокатската тайна. Те настояват адвокатите да се изключат от списъка на лицата, които са длъжни да докладват информация, и правната консултация да отпадне от обхвата на закона.", "date": "2019.02.21", "title": "Адвокати  на протест пред Народното събрание "}
{"url": "https://www.dnes.bg/index/2019/02/21/receptata-dnes-fydj-s-malinov-likior-v-mikrovylnova.402602", "text": ":\r\n \r\n:\r\n \r\nНапръскайте с мазнина правоъгълна форма за печене. Покрийте я с хартия. В микровълновата смесете 3 чаши от шоколадовите парченца заедно с подсладеното кондензирано мляко. Разтопете ги за 1-2 минути. Бъдете внимателни да не изкипи сместа. Докато е топла, разбъркайте в нея ванилията и солта. Прехвърлете в подготвената тава, за да изстине по-бързо и равномерно.\r\n \r\nВ друга купа за микровълнова смесете сметаната, ликьора и останалите 2 чаши шоколадови парченца. Загрейте, докато шоколадът се разтопи. Разбъркайте, за да добие сместа гладка консистенция. Охладете до стайна температура и разстелете върху първия слой от фъджа.\r\n \r\nОхладете сладкиша в хладилник за около час. Нарежете го на квадрати и сервирайте.\r\n \r\n\r\n\r\n\r\n ", "date": "2019.02.21", "title": "Рецептата Dnes: Фъдж с малинов ликьор в микровълнова"}
{"url": "https://www.dnes.bg/obshtestvo/2019/02/21/dps-se-oplakaha-ot-vlastta-diskriminirali-gi.402717", "text": "ДПС се оплака от дискриминация от страна на управляващите. Причината – забраната за агитация на майчин език по време на предизборните кампании, която остана и при последните поправки в Изборния кодекс.\n\n\"С отхвърлените промени на ДПС в Изборния кодекс ГЕРБ се хвалят, че е наложена дискриминация на 1,5 млн. български граждани и чакат аплодисменти\", скочи в декларация от името на парламентарната група на движението Ерол Мехмед.\r\nТой упрекна премиера Бойко Борисов и председателя на парламентарната група на ГЕРБ Цветан Цветанов, че \"се пишело за коалиция с ДПС, за преференции се пишело, а хората не виждали, че уседналостта била останала, че майчиният език като предложение било отхвърлено\".\n                    \n                    \n                \r\nТова според Мехмед показва, че те се хвалят, че е наложена дискриминация на 1,5 млн. български граждани.\n\r\n\"Още един пример ще дам и той е твърде актуален - премиерът Борисов миналата седмица беше в Сърбия и западните покрайнини и се радваше на толерантността на сърбите, които възстановиха с официална табела на сградата на общината, написана на български език старото име на Димитровград – Цариброд. При нас имената на хиляди местности, села и градове, са сменени още през 1934 г. след военния преврат, но се сменят и сега\", допълни Ерол Мехмед и отбеляза, че конституционното право е суспендирано.\n\r\nПо този начин българската демокрация е дискредитирана, смята той.\n\r\nСпоред него всички българските граждани, независимо какъв етнически произход имат, къде живеят и какъв е майчиният им език, са свободни да избират и да бъдат избирани.\n\r\nОсвен това възрастните хора от малцинствата не знаят и не разбират български език, така че забраната за агитация на майчин език ограничавала права и била в противоречие с общите ценности.\n\r\n\"Възможно ли е да се наложи едноезичие и всички други езици да бъдат забранени в дадена територия в днешния мобилен и глобен свят, демократично ли е употребата на език да се забрани, коя друга недеспотична държава в съвременния свят забранява на хората да говорят на майчиния си език, няма начин турците, евреите, ромите да бъдат откъснати от техните корени\", настоя Мехмед.", "date": "2019.02.21", "title": "ДПС се оплакаха от властта - дискриминирали ги!"}
{"url": "https://www.dnes.bg/zvezdi/2019/02/21/kraiat-na-edna-liubov-mika-stoichkova-bila-shuta-na-aikut.402711", "text": "Краят на една любов: Мика Стоичковa била шута на Айкут?\r\nСватбата остава мираж, общите им снимки – изтрити\r\nСватбата между Мика Стоичкова и Айкут Рамадан явно ще остане мираж. Преди няколко месеца тръгна слуха, че отношенията помежду им са охладнели. Дори се стигна до по-крайни публикации, че мъжът се изнесъл от дома й. Всичко станало по желание на щерката на Христо Стоичков, която смятала, че липсва амбиция в нейната половинка.\r\nПреди няколко седмици Мика предприела още по-драстична мярка - върнала годежния пръстен и поискала окончателно да се разделят, пише Tialoto.bg като се позовава на \"Галерия\".\r\nЗа разклатените отношения и раздяла \"сигнализират\" и социалните мрежи. Стоичкова е изтрила всички общи снимки с Айки, както го нарича на галено.\r\nДвамата имат дъщеря - Миа. Те се се сгодиха в Щатите малко след раждането й, но до сватба така и не се стигна.\r\nЗасега нито Мика, нито Айкут са коментирали отношенията си.", "date": "2019.02.21", "title": "Краят на една любов: Мика Стоичковa била шута на Айкут?"}
{"url": "https://www.dnes.bg/balkani/2019/02/21/partniorkata-na-srybskata-premierka-byrnabich-rodi-sin.402716", "text": "Сръбската премиерка Ана Бърнабич стана родител, след като нейната партньорка Милица Джурджич роди син.\n\r\n\"Милица Джурджич роди момченце, раждането премина много добре“, казаха за сръбското издание „Блиц“ от кабинета на премиерката Бърбанич. \n\r\nДвете жени ще кръстят сина си Игор.\n\r\nЕдва в началото на този месец стана публично известно, че Ана Бърнабич чака дете от партньорката си Милица Джурджич.\n\r\nМилица е забременяла чрез изкуствено оплождане, като от няколко месеца е  била в отпуск по майчинство и е избягвала публични прояви. От Центъра за радиология и магнитен резонанс, където работи, тогава казаха, че си е взела отпуск поради забременяване.\n                    \n                    \n                \r\nОт кабинета на Бърнабич посочиха, че това е историческо събитие в страна, която правно не признава еднополовите бракове или партньорство, предаде АФП.\n\r\n\"Ана Барнабич е една от първите премиерки, чиито партньори са родили, докато са заемели поста, а това е първи случай в света за еднополови двойки“, се посочва в съобщение от кабинета ѝ. \n\r\nАна Бърнабич (43 г.) стана през юни 2017 г. една от първите ръководители на правителства, които открито обявиха своята хомосексуална ориентация. \n\r\n ", "date": "2019.02.21", "title": " Партньорката на сръбската премиерка Бърнабич роди син"}
{"url": "https://www.dnes.bg/sofia/2019/02/21/stolichni-raioni-ostavat-bez-voda-utre.402718", "text": "\"Софийска вода\" временно ще прекъсне водоснабдяването в някои части на столицата утре, 22 февруари, съобщиха от дружеството.\r\nВъв връзка с изграждане на сградно водопроводно отклонение на ул.“Локорска“ кв. \"Орландовци“, се налага спиране на водоподаването от 09:00 до 17:00 часа на клиентите на \"Софийска вода\", живеещи на ул. \"Съзнание“ - от ул. \"София“ до ул. \"Локорска“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Съзнание“ и ъгъла с ул. \"Локорска“.\r\nВъв връзка с монтаж на водомерен възел на ул.“Еловица“, кв. \"Драгалевци“, се налага спиране на водоподаването от 10:00 до 15:00 часа на клиентите на \"Софийска вода\", живеещи на ул. \"Кимчовец“, ул. \"Казаните“, по ул. \"Момино венче“ - от ул. \"Казаните“ до ул. \"Кимчовец“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Еловица“ и ъгъла с ул. \"Кимчовец“.\r\n                    \n                    \n                Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\n ", "date": "2019.02.21", "title": "Столични райони остават без вода утре"}
{"url": "https://www.dnes.bg/politika/2019/02/21/boiko-borisov-reshava-vsichko-cvetanov-spekulacii.402713", "text": "БСП излезе от парламента не заради промените в Изборния кодекс, а заради ратифицирането на протокола за присъединяване на Македония към НАТО. Това заяви председателят на парламентарната група на ГЕРБ Цветан Цветанов. \n\r\nЗа изборните промени, които първоначално бяха приети, а после отново променени след намесата на премиера, Цветанов обясни, че всичко е станало със знанието на Бойко Борисов. \n\r\n\"Трябва да спрем с лъжите, че ГЕРБ искали да премахнат преференциите. Партията винаги е била за преференциите и за намаляване на техния праг. Няма никаква договорка с ДПС. Ако имаше такава, нямаше да изпаднем в ситуацията с кворума при гласуването на промените в Изборния кодекс\", посочи Цветан Цветанов пред bTV.\n\n\n\n\n                    \n                    \n                \r\nМиналата седмица ГЕРБ върна старите правила за преференциално гласуване, след като първоначално по-високият праг беше въведен с гласовете на ГЕРБ и ДПС. Започва и процедура за смяна на състава на Централната избирателна комисия, чийто мандат изтича.\n\r\nЦветан Цветанов подчерта още, че трябва да спрат спекулациите, че Бойко Борисов решава всичко.\n\r\n\"Аз нося отговорност за всяко едно решение, което се взима от парламентарната група. Никога не съм се крил зад колективната отговорност\", категоричен беше Цветанов.\n\r\nТой обясни още, че при гласуването на промените в Изборния кодекс не е имало кворум и това било причината да разговаря с ДПС.\n\r\n\"Те бяха обидени, че техните искания няма да се гледат и обсъждат. Нашето желание винаги е било да има политически дебати по всички теми. Това е нормално - да уважаваш мнението на позицията. Проведох среща и с Обединените патриоти, но ВМРО бяха против отпадането на преференциите\", обясни още Цветан Цветанов.\n\r\nПо думите му това е била причината да подкрепят исканията на ДПС за преференциите, те да се регистрират и да минат и другите промени в Изборния кодекс.\n\r\n\"Исканията на Корнелия Нинова за нов състав на ЦИК се дължат само на един факт - в момента представителите на БСП в комисията са избор на Михаил Миков и Мая Манолова. Нинова иска в там да има нейни представители и за това настоява за избор на нов ЦИК\", коментира още Цветан Цветанов.", "date": "2019.02.21", "title": "Бойко Борисов решава всичко? Цветанов: Спекулации!"}
{"url": "https://www.dnes.bg/sofia/2019/02/21/stolichnata-obshtina-sybaria-kyshti-romite-zakonni-sobstvenici-sme.402710", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРомите от \"Орландовци\" са в протестна готовност, повече от година след като Столичната община събори част от къщите им там с мотива, че са построени върху частен имот. Обитателите им днес обаче твърдят, че са собственици на земята. Те са категорични, че жилищата им са законни.\n\r\nжителите на \"Орландовци\" бяха категорични, че не са били предупредени, че домовете им ще бъдат съборени преди време, а някои от тях се оплакаха, че дори не са могли да изнесат изцяло багажа си.\n                    \n                    \n                \r\nГодина по-късно ромите са издигнали нови постройки и живеят на същото място. Те обаче отново са застрашени от събаряне.\n\r\nПрез 1985 година държавното предприятие \"Чистота\" построява три масивни сгради, в които живеят ромските фамилии. След приватизацията имотите са върнати на частен собственик, но ромите не знаят кой е той и продължават да живеят там.\n\r\n\"Към настоящия момент собственик е физическо лице. Хората живеят трайно и необезпокоявано повече от 25 години. Съгласно българското законодателство, когато някой живее повече от 25 години в имот, той става негов собственик на основание придобивна давност\", коментира адвокатът Елена Иванова в \"България сутрин\".\n\r\nЗа да могат ромите да станат законни собственици, е подаден иск към Софийския районен съд и той трябва на базата на представени доказателства и свидетелски показания да се произнесе с мотивирано решение.\n\r\nОт Общината обаче твърдят, че няма как ромите да придобивят собственост по давност, тъй като земята е собственост на частно лице.\n\r\n ", "date": "2019.02.21", "title": "Столичната община събаря къщи, ромите: Законни собственици сме!"}
{"url": "https://www.dnes.bg/obshtestvo/2019/02/21/stanishev-na-barikadata-sme-es-zagubi-socialnata-si-fizionomiia.402722", "text": "Европейският съюз е загубил социалната си физиономия, посочва президентът на ПЕС Сергей Станишев в писмо до левите лидери преди конгреса на партията, който започва утре в Мадрид.\r\nВ писмото си той очертава посланията на кампанията за евровота, съобщават от неговия пресофис.\r\nСпоред него пред левицата отново се изправя историческа задача - подобно на социалдемократическия консенсус, който вдига на крака Стария континент след Втората световна война, днес отново е на дневен ред възстановяването на Европа на равенството и справедливостта.\r\n\"Вярвам, че ние, европейските социалисти, имаме историческата мисия да върнем вярата на хората в мечтата за споделена свобода, мир и просперитет - основополагащите ценности на Европейския съюз. Нашата мисия е да дадем силно лидерство и посока на един съюз, който е загубил социалната си физиономия\", отбелязва Станишев.\r\n                    \n                    \n                На форума ще бъде приет предизборният манифест на ПЕС, наречен \"Нов социален договор за Европа\". В Мадрид ще стартира и кампанията на левия кандидат за председател на ЕК Франс Тимерманс.\r\nСпоред Станишев социалистите и демократите са политическата сила, която може да постигне радикална промяна на европейско ниво.\r\n\"Ние сме тези, които работят за променена Европа, за подобряването на условията на всички, а не само за привилегированите. Оставаме верни на ценностите, като морален пътеводител в бързо променящия се свят. Ние сме от една страна на барикадата с мечтата за свобода, мир и просперитет, със стремежите и правата на хората. Ние се обявяваме против националния егоизъм, разделенията и популизма. Против страха и лъжите. Ние сме за справедливост, солидарност и надежда\", заявява лидерът на европейската левица и посочва разделителните линии с десницата.\r\nТой отбелязва, че класическата десница е хвърлила тежестта на икономическото възстановяване върху обикновените граждани и предлага Европа на няколко скорости, което служи като извинение за неравенствата между държавите членки и в крайна сметка между хората.\r\n\"Всичко това е благоприятна почва за националисти и крайнодесни. Но те само посочват проблемите, без да предлагат решения. Концепцията за Европа на нациите е всъщност Европа на агресивните национализми и всички добре знаем накъде води този път\", посочва Станишев.", "date": "2019.02.21", "title": "Станишев: На барикадата сме! ЕС загуби социалната си физиономия"}
{"url": "https://www.dnes.bg/politika/2019/02/21/dokazano-zloupotreba-s-lichni-danni-pri-referenduma-na-slavi.402719", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Доказано на първа съдебна инстанция и без позволение, лични данни на български граждани са били използвани за регистриране на инициативен комитет за платено разяснение на кампанията около референдума на Слави Трифонов през 2016 година.\n\r\nСофийският административен съд призна за виновни Петър Кичашки, в момента член на Комисията за защита от дискриминацията, и Борислав Цеков, който сега съветва по правните въпроси президента Румен Радев.\n\n\r\nУправляващите призоваха държавния глава да освободи и двамата. Едно от засегнатите лица, чиито лични данни са били използвани неправомерно, е блогърът Светла Енчева. През 2016 г. тя открива ЕГН-то си на сайта на ЦИК.\n                    \n                    \n                \r\n\"Цеков е декларирал, че аз лично съм се подписала пред него. По медиите пишеше, че в страницата на ЦИК можеше да се провери кой е взел участие в подписката за референдума на Слави Трифонов. Видях, че съм се подписала като подкрепяща референдума. Опулих се. Не искам да се злоупотребява с личните ми данни. Особено притеснително е, че след усвояването на пари с инициативни комитети, Петър Кичашки и Борислав Цеков бяха назначени от президента\", отбеляза тя в студиото на \"България сутрин\".\n\r\n\"Официално жалби бяха подали 10 души за злоупотреба с личните им данни. Предполагам, че жалбите са повече. Бях приятно изненадана как държавата може да работи за мен, след като подадох жалба. Подкрепям ветото на президента за личните данни. В новата версия на закона за личните данни се посяга върху свободата на словото. Имайки съветник като Борислав Цеков президентът става уязвим\", посочи още тя пред .\n\r\n ", "date": "2019.02.21", "title": "Доказано: Злоупотреба с лични данни при референдума на Слави"}
{"url": "https://www.dnes.bg/balkani/2019/02/21/syrbiia-kym-sasht-vinagi-sme-na-pravilnata-strana-na-istoriiata.402721", "text": "Сърбия винаги е била на правилната страна на историята. Сръбският народ никога не е грешил в избора си. Там, където са сърбите, там е и правото и истината, заявил министърът на отбраната на Сърбия Александър Вулин, реагирайки на изявлението на посланика на САЩ в Белград Кайл Скот, че Сърбия е на грешната страна на историята, съобщава белградският вестник \"Политика\". \n\r\nКогато следващият път, посланик Скот, пожелаете да изнасяте лекции на Сърбия, спомнете си, че Сърбия сама избира приятелите си, че Сърбия не е колония и че след бомбардирането на Сърбия сте изгубили всяко морално право да говорите за право и правда, заявил Вулин, реагирайки на изявлението на американския посланик.\n                    \n                    \n                \r\nВчера посланикът на САЩ в Белград Кайл Скот коментира позицията на официален Белград по въпроса за политическата криза във Венецуела, като посочи, че Сърбия е на погрешната страна на историята.\n\r\nНародът на Венецуела гладува под нелегалното управление на диктаторски режим. Повече от 50 държави от Латинска Америка, Северна Америка и Западна Европа застанаха зад народа на Венецуела и временния президент (Хуан) Гуайдо. Сърбия е на неправилната страна на историята, написа Скот в Тwitter.\n\r\nМинистърът на външните работи на Сърбия Ивица Дачич отговори на американския посланик Кайл Скот, казвайки иронично: \"Баш американците са на правилната страна, като подкрепят Косово. Ние бяхме на тяхна страна в двете световни войни, а те избраха онези, против които се бориха в двете войни\", пише вестник \"Блиц\", цитиран от БТА.\n\r\nПреди това Дачич заяви, че Сърбия уважава всеки избор на хората във Венецуела и Сърбия не е тази, която трябва да определя кой е президент. Сърбия води принципна позиция, основана на уважението на международното право, ненамесата във вътрешните работи на суверенни държави и решаването на спорове по мирен начин, заяви Дачич в разговор със заместник-министъра на външните работи на Венецуела Иван Хил, отбелязва \"Блиц\".\n\r\n ", "date": "2019.02.21", "title": "Сърбия към САЩ: Винаги сме на правилната страна на историята!"}
{"url": "https://www.dnes.bg/notifikacii/2019/02/21/sled-godina-v-kosmosa-kak-se-promeniat-biologichnite-procesi-v-tialoto.402701", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПродължителният престой в космоса води до промяна в някои човешки гени, сочат резултатите от уникално проучване на НАСА, представено преди броени дни.\n\r\nМарк и Скот Кели са братя близнаци и астронавти. По време на последната мисия на Скот, Марк остана на Земята. А учените решиха да изследват и сравнят техните ДНК. Още тогава разкриха, че в космоса биологичните процеси в тялото на единия са се променили спрямо тeзи на другия, разказва историята им телевизия .\n                \n                \r\nСега резултатите сочат и друго - след 340 дни в безтегловност имунната система на Скот е станала свръхактивна. Промените са настъпили не в самата ДНК, а в т.нар. генна експресия – начинът, по който гените се \"включват\" и \"изключват\" и съответно увеличават или намаляват производството на протеини. \n\r\nИмунната система на Скот Кели е останала \"нащрек\" цели 6 месеца след прибирането му на Земята, след което се е върнала към нормалния си ритъм. \n\r\nВсе още учените не могат да заключат дали тези промени са за добро или за лошо. От НАСА смятат да продължат с проучването.  А самият Скот, който след няколко дни навършва 55 години, твърди, че въпреки физическите трудности е готов да тръгне и към Марс.", "date": "2019.02.21", "title": "След година в космоса: Как се променят биологичните процеси в тялото?"}
{"url": "https://www.dnes.bg/politika/2019/02/21/parlamentyt-pusna-procedurata-za-izbor-na-nova-cik.402731", "text": "Парламентът пусна процедурата за избор на нова ЦИК, като прие процедурните правила за това.\r\nДо това се стигна по решение на премиера Бойко Борисов.\r\nЗа смяна на ЦИК първи настоява от БСП с мотива, че мандатът на настоящата изтича. Въпреки това от ГЕРБ бяха категорични, че не е разумно точно сега да се избира нова заради предстоящите през май избори за евродепутати.\n\n\n\n\r\nВ крайна сметка управляващите промениха мнението си, след като премиерът ги събра и се разпореди да бъде назначена нова.\r\nСъгласно Изборния кодекс парламентът има право да избере председателя, заместник-председателите и секретаря на ЦИК.\r\n                    \n                    \n                Останалите членове на комисията се назначават от президента въз основа на предложение на парламентарно представените партии и коалиции, както и партиите и коалициите, които имат избрани с техните кандидатски листи членове на Европейския парламент, но не са парламентарно представени.\r\nСъгласно приетите правила от парламента предложенията за членове на Централната избирателна комисия се правят от народни представители, парламентарни групи, както и от партии и коалиции, които имат избрани с техни кандидатски листи членове на Европейския парламент, но не са парламентарно представени, в писмена форма чрез деловодството на Народното събрание до Комисията по правни въпроси.\r\nСрокът за това е 14 дни от приемането на процедурните правила.\r\nИзборът на председател, заместник-председател и секретар на ЦИК ще бъде направен от Народното събрание и ще бъдат гласувани поотделно.", "date": "2019.02.21", "title": "Парламентът пусна процедурата за избор на нова ЦИК"}
{"url": "https://www.dnes.bg/obshtestvo/2019/02/21/ninova-se-oplaka-gerb-plashi-kmetove-da-ne-se-sreshtat-s-men.402732", "text": "Соцлидерката Корнелия Нинова заяви, че управляващите са провалили нейна среща във Видин със сдружението на кметове на малки общини.\r\nНинова написа във Facebook, че е приела поканата на сдружението, а според уговорката срещата е трябвало да се проведе в залата на общината. Участие заявили кметове от цялата страна от различни партии.\r\n\"Разбира се, режимът взема мерки. Уведомена съм от сдружението, че вчера залата е отказана. Пусната е заповед до кметовете да не участват в работно време в срещи извън работните им места. Кметовете на ГЕРБ са заплашени, че ако се срещнат с мен, ще носят тежки последици (това го знам от някои от тях, които въпреки това ще дойдат). Странно звучи, нали? ГЕРБ плаши кметове на ГЕРБ да не се срещат с председателя на БСП. Спешно по същото време им е организирано обучение (разбира се, в работно време извън работното място)\", заявява Нинова.\r\n                    \n                    \n                Тя допълва, че среща ще има \"заради тежкия живот на българите, живеещи в малките населени места\".\r\n\"Ще намерим и решение на проблемите им. Но решението - ще се противопоставим ли на този режим на управление със заплахи, държане в подчинение и всяване на страх, е ваше\", пише още тя.\r\n ", "date": "2019.02.21", "title": "Нинова се оплака: ГЕРБ плаши кметове да не се срещат с мен!"}
{"url": "https://www.dnes.bg/politika/2019/02/21/padnal-li-e-parlamentarizmyt-na-nai-niskoto-si-nivo.402723", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Депутатите от правната комисия в парламента отложиха поправките в Изборния кодекс, които трябваше да върнат 7-процентния праг на преференциите. ГЕРБ смениха позицията си след общественото недоволство. Управляващите в парламента все по-трудно събират необходимите 125 регистрирани депутати за започване на работа. ДПС не се регистрираха вчера, а БСП са категорични, че няма да влязат в пленарната зала, докато не се отменят промените в Изборния кодекс.\n\r\nСпоред журналиста Петър Волгин, когато се случи нещо такова, хората се отвращават от парламента. По думите му, след като само за няколко дни депутатите от ГЕРБ са били на две различни позиции относно преференциите, няма как избирателите да имат доверие на представителите си в Народното събрание.\n                    \n                    \n                \r\n\"Българският парламентаризъм е паднал до изключително ниско ниво, след като хората там нямат собствена воля, мисъл и иде\", коментира Петър Волгин в студиото на \"България сутрин\".\n\r\n\"Как този парламент при това поведение да има по-висок рейтинг? Той не е 8% заради законите, които приема, а заради нещата, които се говорят от трибуната. Тя се употребява като трибуна на уличен митинг - езикът е недопустим, аргументите са безумни\", допълни журналистът Юлий Москов пред \n\r\nСпоред Волгин излизането на опозицията от парламента не е нищо ново. По думите му този подход се използва от всички парламентарни групи и основният проблем не е дали ще влязат в залата или не, а дали ще има политически сили, които да бъдат алтернатива на управляващите.\n\r\n ", "date": "2019.02.21", "title": "Паднал ли е парламентаризмът на най-ниското си ниво?"}
{"url": "https://www.dnes.bg/stranata/2019/02/21/priemna-grija-chicho-gosho-ot-iambol-nasilval-dete.402760", "text": "Има съмнения за сексуално насилие над дете от приемно семейство в Ямбол. Въпреки подозренията и становището на съда, семейството все още е в списъка за приемна грижа, а сред директорите на социалните служби има напрежение, предаде bTV.\n\r\nБившата вече директорка на дирекция \"Социално подпомагане\" в Ямбол Мария Славова твърди, че е уволнена, след като извела друго дете, настанено при въпросното семейство.\n\r\nВ края на миналата година адвокат Дарена Миткова е защитник на 6-годишно дете по дело за разсиновяване в Добрич.\r\nПричините осиновителката да се откаже от детето за нея са шокиращи – по думите й имало утвърдена хомосексуалност. Съдебно-психиатричната експертиза е подписана от психолог и психиатър. Според тях следите водят до приемното семейство в Ямбол, където детето е живяло, преди да бъде осиновено.\r\n                    \n                    \n                \"Разбрах, че от мъжа в приемното семейство спрямо детето са извършвани действия със сексуален оттенък. Детето е жертва с вече деформирана психика”, обясни адвокат Миткова.\n\r\nВ решението на добричкия съд е записано, че \"по време на настаняването на детето в приемно семейство приемният родител \"Чичо Гошо\" и детето са имали съвместни забавления със сексуален оттенък, което е довело до нарушаване на сексуалната му идентичност\".\n\r\nЕкспертизата и решението са изпратени до дирекция \"Социално подпомагане\" в Ямбол за проверка на приемния родител. Два месеца по-късно обаче социалните не са извадили семейството от списъка с приемна грижа, защото трябвало да има конкретни доказателства.\r\nСпоред социалните при семейството не живее друго дете. Пред екип на bTV, отишъл в дома му, мъжът отказал да коментира.\n\r\nСлед като осиновителката се отказва от него, момченцето е настанено в социален дом в Добрич. Заради травмите от преживяното с детето ще работят психолози, а шансът да бъде осиновено отново е минимален.", "date": "2019.02.21", "title": "Приемна грижа: \"Чичо Гошо\" от Ямбол насилвал дете?"}
{"url": "https://www.dnes.bg/notifikacii/2019/02/21/pogrebvat-shaban-shaulich-s-kasket-i-pari-kyde-otiva-nasledstvoto-mu.402752", "text": "\"Да му сложите каскет на главата и пари в ръката! Без това не можеше да живее. Това го правеше щастлив!\"\r\nС тези думи Гордана Шаулич изпраща децата си в Германия да приберат тялото на известния певец Шабан Шаулич, пишат от сръбското издание \"Блиц“.  \n\n\r\nТе трябва да се върнат в Сърбия днес, а поклонението пред музиканта ще се състои в петък по обяд в кметството на Белград. Тленните му останки ще бъдат положени в новото гробище на града.\r\nСпоред изданието е ясно и част от завещанието на Шабан Шаулич. Съпругата му ще наследи богатството му от 500 хил. евро и луксозната вила в сръбския град Кърчедин. Децата му Санела, Михайло и Илда ще си разделят трите апартамента в Белград.\r\n                \n                Гордана Шаулич е взела и решението да върне парите на всички, които са си закупили билети за предстоящите концерти на съпруга й.\r\nШабан Шаулич загина след тежка автомобилна катастрофа в Западна Германия, след като бе блъснат от турски гражданин, който управлявал чужд автомобил след употреба на алкохол и без книжка. \r\n ", "date": "2019.02.21", "title": "Погребват Шабан Шаулич с каскет и пари, къде отива наследството му?"}
{"url": "https://www.dnes.bg/rusia/2019/02/21/germaniia-razbi-ruska-shema-za-prane-na-miliardi-evro.402730", "text": "Германските власти обявиха, че са конфискували имущество на стойност 40 милиона евро и още няколко милиона евро в брой по време на разследване, свързано с голяма руска схема за пране на пари, предаде Асошиейтед прес.\r\nФедерални следователи и прокурори от Мюнхен казаха, че конфискуваното недвижимо имущество се намира в Централна и Южна Германия. \r\nДо конфискацията се е стигнало след тригодишно разследване на три физически лица, чиито имена не се съобщават. \r\nОколо 6,7 милиона евро са били иззети от германски банки и още 11,2 милиона евро от банка в Латвия.\r\nСпоред прокурори предполагаеми приходи от руската схема за пране на пари са били инвестирани в скъпи недвижими имоти в Германия.\r\nРуската схема за пране на пари е предвиждала изнасянето на около 22 милиарда долара от Русия в Европа през банки в Молдова и Латвия посредством фиктивни компании, пише БТА.", "date": "2019.02.21", "title": "Германия разби руска схема за пране на милиарди евро"}
{"url": "https://www.dnes.bg/mish-mash/2019/02/21/popyten-viatyr-samolet-preskochi-zvukovata-bariera.402769", "text": "Съвсем случайно, самолет  Boeing 787-9 Dreamliner разви скорост от 1285 км/ч и за няколко минути се движи по-бързо от звука.\r\nМашината, собственост на  Virgin Atlantic, фирмата, която иска да пусне свръхзвуков самолет и да осъществява пътувания в Космоса, летяла от Лос Анджелис към Лондон.\r\nНа височина от около 11 километра над Пенсилвания, Боингът попаднал във височинно струйно течение, което увеличило скоростта му на 1285 км/ч. На тази височина, скоростта на разпространение на звука е 1062 км/ч, което значи, че машината е прескочила звуковата бариера.\r\nМаксималната скорост на Boeing 787-9 Dreamliner е 902 км/ч, но производителят на самолетите не може да каже, дали скоростта, която е развил е рекорд за този модел, тъй като често машините попадат в подобни въздушни течения.\r\n                    \n                    \n                Ускорението траело едва няколко минути, за това полетът пристигнал едва с 48 минути по-рано от времето по график. А пилотът  Питър Джеймс веднага се похвали в Twitter, че никога в 25-годишната си кариера на пилот не е срещал такъв попътен вятър.\r\n ", "date": "2019.02.21", "title": "Попътен вятър – самолет прескочи звуковата бариера!"}
{"url": "https://www.dnes.bg/eu/2019/02/21/rumyniia-shte-razsledva-evrokomisiiata-za-kritichen-doklad.402763", "text": "Новосъздаденото в Румъния спецзвено за разследване на магистрати е регистрирало жалба с искане за разследване срещу двама европейски комисари, главния прокурор на Румъния и високопоставен еврочиновник. Причината е критичният доклад на Европейската комисия за състоянието на борбата с корупцията в страната.\n\r\nСигналът е подаден на интернет сайт, близък до управляващата соцпартия. Първият зам. на Юнкер Франс Тимерманс, правосъдният еврокомисар Вера Йоурова, главният прокурор Аугустин Лазар и шефката на Еврокомисията в Букурещ Ангела Кристеа са обвинени, че са организирали престъпна група, злоупотребили са със служебно положение и са представили фалшива информация.\n\r\nПрестъпленията те са извършили във връзка с написването на катастрофалния доклад за борбата с корупцията, който Европейската комисия публикува през ноември. В него Брюксел заяви, че реформите в правосъдната система са отстъпление от вече постигнатото и застрашават независимостта на съдебната власт.\n\r\n                    \n                    \n                Докладът е част от Механизма за сътрудничество и проверка, чрез който ЕС наблюдава борбата с корупцията в България и Румъния.\n\r\nСпоред Romania Insider жалбата е подадена на 30 януари и настоява четиримата да бъдат разследвани по румънския наказателен кодекс, който допуска отговорност за престъпления, извършени извън страната.\n\r\nЗасега не е ясно дали спецзвеното ще започне разследването, но се предполага, че еврокомисарите ще бъдат призовани за даване на показания.\n\r\nЕвропейската комисия обаче заяви днес, че Тимерманс и Йоурова имат имунитет и могат да бъдат съдени за действия, свързани със служебните им задължения само от Съда на ЕС, който се намира в Люксембург.\r\nТимерманс отговаря за изпълнението на мониторинга върху България и Румъния, а Йоурова - за правосъдието.\n\r\nХоландецът Франс Тимерманс в момента води кампания, за да получи номинацията на Партията на европейските социалисти (ПЕС) за кандидат за председател на следващата Европейска комисия. Управляващата в Румъния Социал-демократическа партия е член на ПЕС.\n\r\nЕвропейската комисия изрази вчера “огромна загриженост” за върховенството на закона в Румъния по повод последните промени в закона за съдебната власт, които бяха приети вчера като извънредно законодателство. Според Комисията те са в “пряко противоречие с препоръките в доклада по Механизма за сътрудничество и проверка, приет от всички страни членки”.\n\r\n“Румъния трябва много спешно да се върне на пътя на реформите. Това означава да се върви напред, а не назад”, коментира говорител на Комисията.\r\nТой добави, че Брюксел ще поиска обяснение от румънските власти за последните промени за назначаване на прокурори и в закона за съдебната власт.\r\n ", "date": "2019.02.21", "title": "Румъния ще разследва Еврокомисията за критичен доклад"}
{"url": "https://www.dnes.bg/world/2019/02/21/ungariia-priela-stotici-venecuelski-bejanci-ot-ungarski-proizhod.402774", "text": "Унгария е приела стотици бежанци от унгарски произход, пристигнали от изпадналата в криза Венецуела. Това е станало по правителствена програма с участието на местна благотворителна организация, съобщи днес уебсайтът index.hu, цитиран от Ройтерс.\n\r\nСпоред електронната медия Унгария е започнала програмата преди около година с помощта на унгарска фондация към Малтийския орден. Фондацията е организирала прехвърлянето на кандидатите за убежище от Венецуела до Унгария.\n\r\nГоворител на Малтийския орден в Унгария отказа коментар с оглед сигурността на бежанците.\n\n\r\nПредставител на правителството увери, че няма противоречие между твърдата антиимигрантска политика на премиера Виктор Орбан и венецуелската програма.\n                    \n                    \n                \r\n\"Те, както всички други унгарци, имат правото да се върнат у дома\", каза началникът на правителствената канцелария Гергей Дюлаш. Той добави, че първите хора, обхванати от програмата, са пристигнали през миналата година.\n\r\nСпоред index.hu правителството в Будапеща е платило самолетните билети, жилищното настаняване, културните и езиковите курсове за интеграцията на бежанците и им е предоставило разрешителни за работа. Досега от Венецуела са пристигнали около триста човека с унгарско потекло, пише БТА.\n\r\nПо данни на index.hu около 5000 унгарци се емигрирали във Венецуела, предимно след Втората световна война, отбелязва Ройтерс.\r\n ", "date": "2019.02.21", "title": "Унгария приела стотици венецуелски бежанци от унгарски произход "}
{"url": "https://www.dnes.bg/obrazovanie/2019/02/21/mon-s-tehnologii-shte-provokirame-uchenicite-kym-uchene.402757", "text": "Информационните технологии са възможност в по-голяма степен да се  провокира интереса на учениците към ученето, министърът на образованието и науката Красимир Вълчев на конференция за дигиталното образование. По думите  му, обаче \"основният актьор в класната стая остава учителят, който  постоянно трябва да бъде квалифицирани и мотивиран\". Особено началните  учители имат голяма нужда от обучения по ИТ и дигитална креативност, ще  има обучения и на учители за разработването на електронни уроци, каза  образователният министър, цитиран от \"Фокус\".\r\nМинистътър съобщи, че скоро ще има обсъждане на проект за наредба , която ще касае физическата среда в училище, като имаме \"желание за разчупване на  класната стая\". Ще има и насоки за оборудването на класните стаи с  технологии, каза Вълчев. Той съобщи, че още през тази година ще  бъдат финансирани всички училища, които желаят да купят права за  електронни дневници. Чрез електронните дневници лесно се нанасят  оценките и отсъствията на учениците, а родителите бързо получават тази  информация.\r\n                    \n                    \n                Трябва да се търси баланс между традиционните и  новите методи на обучаване, каза още министърът. \"Факт е, че днешните деца  по-трудно се мотивират за учебния процес“, отбеляза Вълчев и добави, че  затова е необходима промяна в подхода на преподаване.\r\nМинистърът обясни, че това няма да бъде лесно, защото преподавателите в  продължение на 20-30 години са представяли учебния материал по друга  система. \"Поради тази култура трябва да се смени структурата по цялата  верига, като се тръгне от Министерството на образованието, през  директорите на училища и родителите“, заяви той. По думите му креативните учители трябва да почувстват подкрепата на системата.\r\nДо края на 2019 г., всички училища в страната трябва да имат изградени wi-fi мрежи. Всички училища в страната са около 2400. Не е важно училищата да имат само интернет мрежи като сбор от рутери, а те трябва да са и защитени, обясни министърът.\r\nТой отбеляза, че интернетът в училищата трябва да е безопасен и да е насочен към полезно образователно съдържание. Важно е да реализираме политиките за изучаване и придобиване на разширени дигитални умения в училище, защото днешните деца ще са на пазара на труда през 2050 г., когато голяма част от професиите ще изискват повече дигитални умения от днешните, каза още Вълчев.\r\nЗатова обучението и дейностите по интереси в дигиталната креативност трябва да се разширяват и към предучилищното образование, като беше въведен и предметът \"Компютърно моделиране\".\r\nС проекта \"Образование за бъдещето\", който започваме, ще се финансират дейности по интереси още от първи клас в областта на дигиталната креативност, съобщи министър Вълчев. По този проект ще се изгради и платформата - т.нар. облак, с безплатно и достъпно образователно съдържание, което ще може да се създава и от учителите - срещу заплащане. Това образователно съдържание ще бъде валидирано, но това няма да са единствените електронни образователни ресурси.", "date": "2019.02.21", "title": "МОН: С технологии ще провокираме учениците към учене"}
{"url": "https://www.dnes.bg/stranata/2019/02/21/zaloviha-bylgarin-i-moldovec-za-krajba-v-zlatica.402749", "text": "Полицията залови 27-годишен молдовец и 36-годишен столичанин за кражба на скъпи вещи, извършена на 17 февруари в Златица, съобщава МВР. \n\n\r\nПри извършените претърсвания и обиски у българския гражданин били намерени част от инкриминираните вещи – бижута и скъпи часовници, както и други вещи и предмети, които имат отношение към престъпната му дейност.\r\nЧужденецът е предаден на Дирекция \"Миграция\" и предстои експулсирането му от страната, а на 36-годишния са повдигнати обвинения и мярката му за задържане е удължена до 72 часа.\r\nРаботата по случая продължава под надзора на прокуратурата.", "date": "2019.02.21", "title": "Заловиха българин и молдовец за кражба в Златица"}
{"url": "https://www.dnes.bg/notifikacii/2019/02/21/beleznici-za-chetirima-zameseni-v-telefonni-izmami.402750", "text": "Четирима души, замесени в телефонни измами, бяха задържани след акция на полицията, съобщават от Областната дирекция на МВР в Добрич. Те са арестувани на териториите на областите Плевен и Добрич.\n\r\nНа 18 февруари в Първо РУ е получена информация за 84-годишна жена от Добрич, която получила обаждане по домашния си телефон и убедена да \"помогне на полицаи в задържането на измамници\", тя се приготвила да изхвърли през терасата плик със събраната сума. \n\r\nВ резултат на предприетите бързи действия от полицейските служители, в момент на вземането на 7 500 евро, били задържани 37-годишен варненец, изпратен на домашния адрес като \"куриер\" и друг 52-годишен жител на морската столица.\n                \n                \r\nПо същото време на територията на град Левски служители от ОД МВР-Плевен задържат в лек автомобил двама рецидивисти от Павликени – на 31 г. и 23г., за които е установена съпричастност към извършеното в Добрич престъпление. \n\r\nВ рамките на извършените процесуално-следствени действия са открити веществени доказателства за реализирането на измамата. Четиримата мъже са задържани в полицейския арест до 24 часа. По случая е образувано досъдебно производство, като работата по него продължава.\r\n ", "date": "2019.02.21", "title": "Белезници за четирима, замесени в телефонни измами"}
{"url": "https://www.dnes.bg/muzika/2019/02/21/jivotyt-vliza-v-kinoto-dokumentalniiat-pogled-na-sofiia-film-fest.402747", "text": "За 11-та поредна година в документалната селекция попадат 12 филма, чертаещи тенденциите в развитието на съвременното световно документално кино. Два от тях са български –  (Финландия-Дания-България, 2019) на Тонислав Христов, представен премиерно в Сънданс и състезавал се в конкурсната секция \"Generation 14 plus” на \"Берлинале“ 2019, и  ( България-Германия-Румъния, 2018) на творческия тандем Борис Мисирков и Георги Богданов – със световна премиера в Лайпциг, селектиран за участие в над 15 фестивала по света, а в програмата на 23-тия София Филм Фест той ще бъде представен премиерно в България.\n                    \n                    \n                \r\nЕдин от най-награждаваните документални филми \"  ( Испания-САЩ-Канада-Франция, 2018) на Робърт Бахар и Алмудена Караседо е разказ за епичната борба на жертвите на 40-годишната диктатура на генерал Франциско Франко в Испания, които продължават да търсят справедливост и до днес. Заснет в продължение на шест години, филмът проследява жертвите и оцелелите, които организират \"аржентински съдебен процес\", чиято цел е разобличаване на многобройните престъпления, извършени по време на режима – откраднати деца, близки, убити и погребани незнайно къде, преследвани хора, жертви на мъчения… \"Мълчанието на другите“ е като филмов поздрав за малките победи на определени хора… напомня класическите политически трилъри на Коста Гаврас или Франческо Рози...“, пише \"Screen Daily“ за документалната творба, продуцирана от Педро и Агустин Алмодовар и Естер Гарсия. \n\r\nОтличеният със специалната награда на журито на фестивала в Торонто Хот Докс ‘18  ( Канада-Дания, 2018) на канадския режисьор Кристи Гарланд е въздействащ и личен портрет на 15-годишно момиче, израснало в бежанския лагер Балата, докато майка му лежи в затвор в Израел. Мечтата на Уалаа е да работи в Палестинските сили по национална сигурност, и въпреки предизвикателствата, които среща по пътя си, тя упорито следва целите и стремежите си.\n\r\nВ  (Франция-Италия, 2018), получил наградата за най-добър документален дебют в Амстердам ’18, Себастиано д’Аяла Валва разказва за музиката и света на композитора Джачинто Шелси. Режисьорът е 10-годишен, когато баща му му пуска композиции от своя братовчед. Тогава Себастиано все още не може да разбере смисъла на чутото. Днес обаче смята музиката, създадена от Джачинто Шелси, за необикновена. Композиторът, който умира през 1988 година, прекарвайки живота си в отшелничество, твърди, че тя му е пратена от боговете. Във филма създадените от него композиции оживяват чрез спомените на различни певци и музиканти, както и чрез визуализации, в които важна роля има природата. \n\r\n ( Австрия, 2018) на австрийския режисьор Вернер Буте и екологичния експерт  Катрин Хартман, съсценарист на филма, е дързък документален разказ с разкрития за така наречените \"зелени продукти\", които нямат връзка с истинската устойчивост в индустрията. Вместо това те замъгляват преценката на хората, унищожават околната среда и подкопават наистина необходимите стъпки, които трябва да бъдат предприети. Създателите на филма тръгват по следите на корпоративните \"зелени лъжи“ към местата на най-катастрофалните екологични бедствия като най-големия нефтен разлив в историята на САЩ, следствие от експлозията на борда на \"Deepwater Horizon“, пожарите в тропическите гори на Индонезия, предизвикани от корпорациите за добив на палмово масло, и др. Вернер Буте и Катрин Хартман обсъждат връзките между екологията и икономиката и грешките на политиките, които прехвърлят отговорността за справедливо и устойчиво управление на ресурсите върху потребителите с известни експерти като американския философ, лингвист и политически активист професор Ноам Чомски и журналистът, писател и активист в борбата за човешките права Радж Пател. \n\r\n (Швеция-Германия-Норвегия, 2018) на Елой Домингес Серен е необичаен портрет на трима приятели - Сидахмед, Заара и Тахер, част от народа сахрави, които живеят в бежански лагер в пустинята Сахара. Те прекарват времето си като ремонтират коли, въпреки че няма къде да ги карат. Борят се за политическа промяна и мечтаят за бъдеще, което вероятно никога няма да им се случи. \n\r\nПредставен с успех на престижни документални форуми в цял свят, ( САЩ, 2018) на режисьорите Ерик Стол и Чейс Уайтсайд е история за трима братя, хванати в капана на пропастта между юношеските копнежи и реалността на възрастните. Камерата проследява живота на тримата мексиканци Диего, Родриго и Бруно в продължение на три години. Тяхната баба Америка не е в състояние да живее сама, а братята се стремят да й осигурят най-добрата грижа според възможностите си. Въпреки че на преден план се появява конфликта в семейството, породен от нелеката логистика в света на работещите, режисьорите успяват да уловят хумора, скрит под повърхността на ежедневието, като представят сложността и дълбочината на семейните отношения…\n\r\n (Испания, 2018), режисиран от Диана Туседо, бе представен с успех в секция \"Панорама\" на Берлинале 2018. Един магически портрет на селския живот в отдалечено кътче на Иберийския полуостров е представен през очите на двама тийнейджъри. Алба и Самуил изследват изоставени къщи и търсят изчезнали хора – някои са починали, други са емигрирали. Двамата са привлечени от неизвестното и загадъчното в дивата провинция… Филмът смесва умело реалност и фикция, като преплита сюжети от действителния и въображаем свят в един въздействащ разказ.\n\r\n (Франция, 2018) на режисьора Дени Парот е въздействаща изповед на различни хора с различна полова и сексуална принадлежност. В поредица откровени моменти млади хора с гей ориентация, би- и транссексуални разказват за себе си, като историите са представени чрез емоционални клипове. Какво следва обаче след тези разкрития? Ще успеят ли тези младежи да живеят с неизбежната промяна в личния и социалния им живот?\n\r\nПолският филм  ( Полша, 2018) на Ева Подгорска е пътуване в подсъзнанието на един град и неговите жители. Чрез внимателно подбрани въпроси в поредица от терапевтични сеанси, хората се насочват към дълбините на собствените си емоции, провокирани от града като отправна точка. С течение на времето разговорите стават все по-интимни. Сцените от живота, чувствата и спомените се преплитат със субективно възприеманите кадри на града - те се смесват, допълват и взаимодействат помежду си в своеобразна обща съдба.\n\r\nС номинация за \"Оскар“ за най-добър документален филм, \"За бащите и синовете“ („Of Fathers and Sons“, 2018) на режисора Талал Дерки е копродукция между Германия, Сирия, Либия и Катар. Филмът разказва за завръщането на Дерки като журналист в родината си Северна Сирия, като в продължение на две години получава безпрецедентен достъп до семейството на Абу Осама, член на джихадисткия фронт„Ал-Нусра“, който воюва срещу правителствените сили в Сирия. Осама няма търпение синовете му да пораснат и да ги изпрати на фронта в бой за „правата вяра“.\r\nУникални кадри пресъздават ежедневието на семейството, в което Абу е щастлив, защото молитвите му са били „чути“, един от синовете му е роден на 11 септември, а той самият възпитава децата си в идеология, която жадува за смъртта на всички „неверници“…\n\r\nПредставен като проект в 15-ото издание на София Мийтингс 2018,  е копродукция между Финландия („Making Movies“, Каарле Ахо), Дания (\"Kirstine Barfod Film“) и България (\"Соул Фууд“, Андреа Станоева/Тонислав Христов), подкрепена от ИА „Национален филмов център“. Филмът беше показан за първи път в документалния конкурс на най-значимия фестивал за независимо кино – \"Сънданс“ и бе селектиран в \"Generation 14 plus” на 69-ия фестивал в Берлин 2019. Творбата ни запознава с Вера, която е преследвана от детските си травми и се опитва да придобие независимост чрез различни роли, които играе в живота. С течение на времето се оказва, че с игрите Вера се опитва да пребори психически травми в детството си от агресивния си баща, който е алкохолик.\n\r\n е дело на Борис Мисирков и Георги Богданов. Копродукцията между България, Германия и Румъния е заснета в пет държави от бившия Източен блок на Европа, като оригинален опит да се \"простим“ с комунизма чрез един мащабен епос за най-представителните сгради за този политически строй – Двореца на Чаушеску в Румъния, сградата на Московския държавен университет, Националният дворец на културата в София, Палата Федерация в Белград и несъществуващият вече Дворец на републиката в Берлин. \"Дворците на народа“ е опит за философско осмисляне на наследството и реалността, в която живеем вече 30 години след 1989…", "date": "2019.02.21", "title": "Животът влиза в киното: Документалният поглед на София Филм Фест"}
