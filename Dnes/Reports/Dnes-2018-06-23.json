{"url": "https://www.dnes.bg/notifikacii/2018/06/23/ima-li-futbolen-bog-kogato-za-pobedata-triabva-oshte-neshto.380231", "text": "Понякога за победата не са достатъчни само качествата на играчите, а трябва и голяма доза спортен късмет. Може би заради това много футболисти са суеверни и изпълняват определени ритуали. припомня най-куриозните от тях.\n\r\nИзвестно е, че вярата премества планини. Дори и в индустриалната епоха това не се е променило. Така например много футболисти и техните треньори спазват специални ритуали, за да предизвикат щастието на своя страна. Включително и на това Световно първенство по футбол в Русия.\n\r\nТреньорът на бразилския национален отбор Марио Загало, например, вярвал в магическата сила на числото 13, а бившият треньор на французите Раймон Доменек избирал играчите за квалификациите за Световното първенство през 2010 година в зависимост от зодиите. Той вярвал, че \"скорпионите накрая се самоизяждат, а лъвовете правят глупости\". Резултатът от неговата номинация бе ужасяващ: \"петлите\" спечелиха само една точка и отпаднаха още в предварителната фаза на първенството.\r\nЛегендарният треньор Карлос Билардо, който изведе Аржентина до световната титла през 1986 година, дълго време принуждавал футболистите да пътуват с такси за срещите на националния отбор, след като аржентинците спечелили един мач, до който се добрали с маршрутки, тъй като автобусът им спукал гума. \n\r\nФренският защитник Лоран Блан пък винаги целувал плешивото теме на вратаря Фабиен Бартез, преди да излезе на терена. А Мануел Нойер задължително опипва страничните стълбове на вратата преди първия съдийски сигнал.\n\r\n\n\r\nКогато човек не спазва стриктно ритуалите, може и да пострада. Точно това се случва с Йохан Кройф. Починалият през 2016 година нападател е легенда в Холандия - но легенда със странни навици. Той първо удрял няколко крошета в корема на вратаря, след това излизал на терена и изплювал дъвката си в посока на противниковата врата. Кройф знаел колко странно изглеждало всичко това, както сам признал пред пресата, но само след този ритуал гениалният футболист можел да се настрои за победа. На финала за купата на УЕФА през 1969 година той забелязва в последния момент, че си е забравил дъвката, и... Милан побеждава Аякс с 4:1.\n\r\n\n\r\nЕто и още един пример, който показва, че футболните богове и техните помощници трябва да бъдат почитани: изгледите австралийският национален отбор да се класира за финалите на Световното първенство през 1970 година не били никак розови. Когато обаче отборът излиза да играе срещу Зимбабве в Мозамбик, футболистите изпращат един знахар, който проклина противника и заравя до вратата няколко кости. Магията помага и Австралия печели срещата с 3:1. Отборът обаче не плаща на знахаря обещаните 1000 паунда и той си отмъщава, като този път проклина австралийците. \n\r\nСлед това в продължение на десетки години щастието сякаш отказва да споходи австралийския национален отбор. Докато дългогодишният капитан Джон Уорън не се връща в Мозамбик и моли за разваляне на магията. Старият знахар отдавна е сменен с нов, който казва на Джон Уорън да седне на терена, на който австралийците са победили Зимбабве през 1969 година. След това знахарят заклал една кокошка, разплискал кръвта ѝ по терена и каза на футболиста да си намаже лицето с пръст от терена. И става чудо: австралийският отбор се класира за Световното първенство през 2006 година. Не е известно, дали австралийците водят със себе си знахар и на това Световно първенство.\n\r\n\n\r\nВъпреки че магиите, молитвите и ритуалите не винаги водят до желания ефект, футболисти и треньори твърдо държат на тях. Психолозите твърдят, че тези ритуали предизвикват един вид плацебо-ефект. Който вярва в тях, преодолява съмненията в собствените си сили и страховете от евентуален провал.\n\r\nНо суеверни са не само футболистите, а също и много от техните почитатели. Според една актуална анкета на института Forsa осем процента от германците вярват, че има футболен бог и преди мачове винаги носят някакъв талисман.\r\n \r\n", "date": "2018.06.23", "title": "Има ли футболен бог? Когато за победата трябва още нещо..."}
{"url": "https://www.dnes.bg/football/2018/06/23/meksiko-pobedi-iujna-koreia-gleda-kym-1-8-finalite.380244", "text": "Мексико победи Южна Корея с 2:1 в двубой от Група F на световното първенство, игран на \"Ростов Арена\".\r\nФутболистите на селекционера Хуан Карлос Осорио отново изиграха силен мач, в който акциите за тима започнаха да се редуват една след друга, като южноамериканците не спираха да притесняват бранителите на противника. Точни за \"ацтеките\" бяха Карлос Вела и Хавиер Ернандес-Чичарито. За южнокорейците се разписа Хюн-Мин Сон.\r\nТака Мексико зае първото място в групата с актив от 6 пункта, докато Южна Корея все още няма спечелена точка. \r\n ", "date": "2018.06.23", "title": "Мексико победи Южна Корея, гледа към 1/8-финалите "}
{"url": "https://www.dnes.bg/world/2018/06/23/niakolko-raneni-pri-vzriv-na-predizboren-miting-v-zimbabve.380240", "text": "Няколко души бяха ранени при експлозия на стадион в град Булавайо, където се провеждаше предизборен митинг на президента на Зимбабве Емерсън Мнангагва, съобщи Франс прес. \n\r\nПрезидентът не е пострадал и е евакуиран на безопасно място, заяви неговият говорител Джордж Чарамба. Първоначално бе съобщено за няколко убити.\n\r\nГоворител посочи, че се води разследване и изтъкна, че срещу Мнангагва са били извършвани \"многобройни покушения\" през последните години, съобщи Асошиейтед прес.\n\r\nМнангагва пое властта през ноември, след като управлявалият 37 години президент Робърт Мугабе се оттегли от поста под натиска на военните, припомня АП, цитирана от БТА.\n\r\nЕксплозията станала след приключването на митинга близо до трибуната в момента, когато президентът и други официални лица слизали от нея.\r\r\n                    \r\n                    Ройтерс съобщи, че вицепрезидентите Константино Чивенга и Кембо Мохади, както и един министър били леко ранени при експлозията.\r\nДържавни медии окачествиха експлозията като опит за убийство.\n\r\n ", "date": "2018.06.23", "title": "Няколко ранени при взрив на предизборен митинг в Зимбабве "}
{"url": "https://www.dnes.bg/eu/2018/06/23/100-000-dushi-protestiraha-v-london-2-g-sled-referenduma.380246", "text": "Около 100 000 души излязоха по улиците на Лондон, за да протестират срещу излизането на Великобритания от Европейския съюз, точно две години след шокиращия резултат от референдума за Brexit, съобщиха ДПА и Ройтерс.\n\r\nПротестът бе организиран от кампанията \"Народен глас\", която се бори за това британците да имат право да одобрят или да отхвърлят с вота си окончателното споразумение за Brexit, което ще бъде договорено между Лондон и Брюксел.\n\r\nВ него участваха проевропейски политици от целия политически спектър, включително от основната опозиционна Лейбъристка партия, \"Либерални демократи\" и някои бунтари от Консервативната партия на премиера Тереза Мей.\r\n                    \r\n                    \r\n\"Народен глас\" призова привържениците си \"да гарантираме, че ние, хората, които ще бъдем засегнати за поколения напред от водените от правителството преговори за Brexit, ще имаме\" последната дума по сделката за Brexit.\n\r\nНо външният министър Борис Джонсън, който е твърдолинеен активист за напускане на ЕС, отговори на борещия се за оставане лагер в статия за таблоида \"Сън\", че британският народ \"не желае половинчат Brexit\".\n\r\nНа 23 юни 2016 г. мнозинство от 52 процента гласува за напускане на ЕС при избирателна активност от 72 процента от имащите право да гласуват 46 милиона британци, припомня БТА.\n\r\n ", "date": "2018.06.23", "title": "100 000 души протестираха в Лондон 2 г. след референдума"}
{"url": "https://www.dnes.bg/mish-mash/2018/06/23/ucheni-ustanoviha-kafeto-predpazva-syrceto.380241", "text": "Учени от университета \"Хайнрих Хайне\" в Дюселдорф установиха, че редовната консумация на кафе подобрява функциите на митохондриите и защитава от увреждания клетките на сърдечносъдовата система, съобщи Лента.\n\r\nБило констатирано, че защитният ефект се постига при ежедневния прием на съдържащия се в 4 чаши кафе кофеин. Той подобрява функциите на ендотелните клетки, които покриват вътрешните стени на кръвоносните съдове.\n\r\nЕдна от главните роли в този механизъм играе протеин, известен като р27, който участва също в потискането на клетъчния цикъл.\n\r\nВъпросният протеин присъства в митохондриите на всички основни типове клетки на сърдечносъдовата система. Той защитава клетките на сърдечния мускул от смърт и предизвиква превръщането на фибробласти (клетки на съединителната тъкан) в клетки, съдържащи съкращаващи се влакна.\r\n                    \r\n                    \r\nКофеинът предизвиква активно навлизане на р27 в митохондриите и както изясниха учените, намалява риска от сърдечни увреждания у възрастни и засегнати от затлъстяване гризачи.\n\r\nРезултатите от изследването са качени на сайта MedicalXpress, пише БТА.\r\n ", "date": "2018.06.23", "title": "Учени установиха: Кафето предпазва сърцето"}
{"url": "https://www.dnes.bg/obshtestvo/2018/06/23/oshte-edin-socialen-zam-ministyr-pytuval-s-biznes-klasa.380242", "text": "Още един заместник-министър в социалното министерство е пътувал със самолетен билет за бизнес класа тази година. Това става ясно от отговор на ведомството на въпроси на bTV. \n\r\nТемата стана актуална, след като Росица Димитрова подаде оставка заради информацията, че е летяла луксозно до Ню Йорк по същото време, по което майките на деца с увреждания протестираха в цялата страна.\n\r\nОт министерството не казват за кой от останалите трима заместници става дума. Те са Зорница Русинова, Лазар Лазаров и Султанка Петрова. Няма подробности и за самата командировка. Самият Бисер Петков винаги е пътувал в икономична класа.\n\n\n\r\r\n                    \r\n                    Султанка Петрова отрече да е пътувала за хиляди левове, платени от данъкоплатците.\n\r\nНа пътуване в бизнес класа имат право президентът, главният прокурор, омбудсманът, а от правителството – премиерът, вицепремиерите и министрите. Също и членовете на Конституционния съд, председателят на парламента, директорът на следствената служба и председателите на ВАС и ВКС.\n\r\nЗам.-министрите могат да летят в бизнес класа по изключение (например когато полетът е над 5 часа).\n\r\nДо момента от МВР и от правосъдното министерство официално съобщиха, че техни представители не са пътували луксозно за командировки.\n\r\n ", "date": "2018.06.23", "title": "Още един социален зам.-министър пътувал с бизнес класа"}
{"url": "https://www.dnes.bg/notifikacii/2018/06/23/ognestrelno-oryjie-izpolzvano-pri-zalavianeto-na-zatvornika.380245", "text": "Затворникът Борис Иванов е отвлякъл възрастна жена от Летница за заложник, преди да бъде заловен. Това обяви главният секретар на МВР Младен Маринов по повод мащабната акция, която беше проведена за задържането на избягалия затворник.\n\r\nПо-рано днес затворникът беше задържан в нива на изхода на Летница.\r\nВ операцията по издирването са участвали специализираният отряд за борба с тероризма, жандармерията и целият състав на областната дирекция на МВР в Ловеч, хеликоптер и кучета, съобщи вътрешният министър Валентин Радев.\n\r\nВ течение за хода на операцията е бил и вицепремиерът Красимир Каракачанов, предаде БТА.\n\n\n\n\rМладенов обясни, че по-сериозен сигнал за избягалия затворник е получен вчера, като е конкретизирано мястото, където за последно е бил забелязан Борис Иванов. По думите на Маринов незабавно е мобилизирано насочване на силите в този район и е осъществена мащабната операция по залавянето му.\n\r\nВ един момент служебните кучета са хванали следа, но заради влошените метеорологични условия и падналия дъжд е имало затруднения. \n\r\nИздирването е продължило през цялата нощ, като първоначално е било в районите на селата Александрово, Дренов и Дойренци.\n\r\nМалко преди обяд е получен сигнал на тел. 112 от жител на Летница, че е забелязал лицето в необитаема къща. Незабавно са били насочени повече сили към мястото.\n\r\nБорис Иванов е отвлякъл възрастна жена с цел да я ползва за заложник, което е наложило използването на огнестрелно оръжие за респектиране на беглеца. Няма пострадали, обясни Маринов. \n\r\nИванов е оставил жената и е продължил да бяга, но след бързи действия на служителите на СОБТ е задържан в нива край Летница, без да се използва огнестрелно оръжие.\n\r\nОкръжният прокурор на Ловеч Валентин Вълков обясни, че Борис Иванов е имал обща присъда от 13 години за четири престъпления, сред които изнасилване и грабеж, както и бягство от затвора край Варна.\n\r\nПо случая е образувано досъдебно производство. Борис Иванов ще бъде обвинен в бягство, но е възможно да му бъде повдигнато обвинение и за отвличане на възрастната жена от Летница. В момента той е в следствения арест в ловешкия затвор.\n\r\nПо повод критиките на опозицията Валентин Радев каза, че тези коментари демотивират състава. Нека ни критикуват - и опозиция, и всеки един, който се счита специалист, но да внимава с критиките, защото аз усещам, че хората са демотивирани, когато има такова пресиране, заяви министърът.\n\r\nПо този начин работим и за Колев, и за другите, но не можем да даваме подробности, когато издирваме лицата, допълни Радев.\r\n ", "date": "2018.06.23", "title": "Огнестрелно оръжие използвано при залавянето на затворника "}
{"url": "https://www.dnes.bg/akoshtete-vqrvaite/2018/06/23/nai-nevernite-v-zodiaka-sa.380155", "text": "Независимо от факта, че е невъзможно да се прецени верността на жените само чрез принадлежността им към определен зодиакален знак, все астролозите са извели класация на петте зодии, които проявяват желание за промяна по-често от други.\n\r\nЗвездите разпределят всичко по такъв начин, че има поне един или два знака във всички стихии, че една жена е по-предразположена към прелюбодейство. \n\r\n\n\r\nСписъкът с неверниците започваме с дамите Телец. Те са амбициозни и имат предразположеност към предателство. Докато са влюбени, те принадлежат на един човек, но след това стават по-загрижени за комплиментите и вниманието на другите. Те обичат да изпробват нивата на адреналин. Жените от тази зодия няма да останат дълго с един мъж, само защото са богати. Ако им е скучно във връзката, са готови да кръшнат. Единственият начин да запазиш жена Телец е непрекъснато да подхранваш нейния интерес. Необходимо е да покажете, че лесно може да ви загуби, тогава тя ще бъде с вас. Вярно е, че има един голям недостатък в този метод на задържане - ревността. А Телецът е равнозначен на ревност. Те могат да се борят, да крещят, да изпадат в истерия, защото имат силно развито чувство за собственост. \r\n                    \r\n                    \r\n\n\r\nТова е типичен представител на водните зодиакални знаци. Рибите могат и да не ви кръшнат, но пък са царе във флиртовете. Жените, родени под този знак, могат да изневерят на партньор, с когото нямат много дълга връзка или не не виждат някаква перспектива. Ако не са уверени в човека до тях, не може да се очаква лоялност. Разбира се, те могат да бъдат задържани от някакъв фактор, но това е малко вероятно. Ако ви утешава, представителите на този знак не изпитва чувства към партньора, с който изневерява. Те си мислят, че са моногамни, но не могат да се въздържат от забранения плод. В интерес на истината те трудно прикриват измяната и често ги хващат в крачка. Малко повече наблюдение ще ви помогне да разберете, че жената държи на вниманието на друг човек.\r\nВижте останалите зодии в ", "date": "2018.06.23", "title": "Най-неверните в зодиака са... "}
{"url": "https://www.dnes.bg/usa/2018/06/23/eroziia-na-principite-da-otide-li-oon-na-bunishteto-na-istoriiata.380013", "text": "САЩ излизат от Съвета за човешките права към ООН поради нежелание да подкрепят една \"лицемерна организация\". Генералният секретар на НАТО предупреждава в статия, че алиансът може да се разпадне заради разприте между САЩ и Европа.\r\nНай-простият отговор защо става това е да посочим с пръст президента на САЩ Доналд Тръмп и неговата политика. Това обаче съвсем не изчерпва нещата, пише Михаил Смотряев, Би Би Си, руска редакция.\n\r\nЗападните институции, създадени след Втората световна война в подкрепа на съществуващия ред - ООН, Европейският съюз, НАТО - са в криза, при все че още е рано да ги оплакваме, смята Джон Лаф, експерт от Кралския институт за международни отношения.\r\n                    \r\n                    \r\nПроблемът е как се схващат и определят принципите и ценностите, залегнали в основата на тези организации. Студената война помагаше да се държи във фокус истински важното, без отклонения от базовите принципи на следвоенния западен свят.\n\r\nПрез последните десетилетия обаче тези принципи претърпяха видима ерозия. Стана ясно, че с много страни може да се работи, при все че управляващите режими там явно не отговарят на западните демократични и социални норми.\n\r\nСред тях е и Русия - както се смяташе в началото на 90-те, страната е поела по пътя на демокрацията от западен тип, преживява труден преход и заслужава по-меко отношение, що се отнася до разстрела на парламента и други \"престаравания\".\n\r\nА за саудитските \"излишества\" например се търсеше обяснение в регионалната специфика - при това кралството оставаше верен съюзник на Запада в Близкия изток, за капак осигуряваше и петрола на западния свят.\n\r\nМеждувременно пък довтаса и Фукуяма със своя \"край на историята\". След падането на съветския режим и бавните, но наглед необратими пазарни преобразования в Китай победата на демокрацията в цял свят изглеждаше в кърпа вързана.\n\r\n\r\nПрекомерно еластичното прилагане на основополагащите принципи на западната хуманистична демокрация в угода на моментни тактически съображения създаде в политическото поле почва за появата на Доналд Тръмп, който според Джон Лаф изобщо не проумява тези принципи.\n\r\nВнезапно се разбра, че връзките, сплотяващи западните демокрации, не са тъй здрави, нито пък вечни сами по себе си. Поддържането им изисква големи усилия; никой сякаш не оспорва нуждата от тях, но не бърза да се включи и той самият.\r\nВъншнополитическият вектор на новото американско правителство, сменил многостранните съюзи в международните отношения с лозунга \"Америка над всичко\", строго погледнато, не е изобретен от Тръмп. А и политическото поле на Запад се сегментира не от вчера.\n\r\nПо време на най-топлите отношения с Русия многомилиардните разходи за отбрана и самото съществуване на НАТО може да са изглеждали анахронизъм, но важността на общоевропейското единство не подлежеше на съмнение. ЕС се разширяваше под звуците на фанфарите, съпровождащи триумфалното шествие на западните ценности - докато не се сблъска с \"арабската пролет\" и миграционната криза.\n\r\nТогава пролича, че мнозина извън \"златния милиард\" не искат да използват западните рецепти за благоденствие, а доста хора от \"милиарда\" нямат желание да споделят това благоденствие с пришълци, макар признавайки (теоретично) правата им върху него.\n\r\nОбщите принципи на западното световно устройство все така не се подлагат на съмнение, но хората имат все по-малко желание да доверят на международни организации претворяването им в дела. Оттук всъщност идват и Brexit-ът, и европейският национализъм.\n\r\n\n\r\nДнешните събития са опасни, не защото действията на САЩ \"ще разклатят лодката\", разцепвайки западния свят на дребни регионални парченца - запасът от якост на демократичните институции май още не е изчерпан. Естествено ако бъдат поддържани в работно състояние.\n\r\nНо с действията си американското правителство демонстрира: някои базови принципи на западния световен ред може да се тълкуват свободно - това няма да срути света. И този пример може да стане заразителен.\n\r\nПонякога изглежда, че светът постепенно се връща към времената на лорд Палмерстън - страните нямат приятели и врагове, но имат интереси. Подобна политика води днес Китай, който създава тактически съюзи, избягвайки по възможност открита конфронтация. И не се занимава с износ на ценности, предпочита да действа с икономически лостове.\n\r\nПроектът \"Един пояс, един път\" впрочем може да се разглежда като един вид аналог на ЕС; мнозина обаче виждат в него не твърде добре маскиран локомотив на китайската икономическа експанзия. Най-мрачно настроените анализатори допускат дори по релсите, прокарани в рамките на този проект, един ден да тръгнат вагони с китайски войници.\n\r\nЗа обикновения гражданин глобалните институции олицетворяват глобалния дневен ред, в който няма място за него самия. Освен това глобализацията, представяна едва ли не като панацея за всички обществено-политически неуредици, не реши проблема с имущественото разслояване: богатите станаха по-богати, а бедните - по-бедни.\n\r\nСпоред някои социолози именно липсата на видимо подобрение в обозрим период (каквото явно не би имало и в идеални условия) е подкопала доверието в западния модел за развитие и благополучие. Казано по-просто, на хората им е втръснало да чакат, докато парите почнат да растат по дърветата. Покрай това си патят и институциите, осигуряващи въпросното развитие.\n\r\n\n\r\nСледвоенните поколения в западния свят са забравили несгодите и ужасите на войната, коментира политологът Фьодор Лукянов. Малцина вече помнят, че при създаването на ЕС целта бе да не се допусне нов военен сблъсък на европейския континент - бившите съпернички да се обвържат с икономически връзки.\n\r\nЗа реда в следвоенния свят се очакваше да бди ООН. Тя обаче се превърна в свръхобширна бюрократична организация и голяма част от човечеството не изпитва към нея особен пиетет.\n\r\nВ тази светлина е обяснимо защо САЩ напускат още една агенция на ООН, смята Джон Лаф. Международните организации, бранещи базовите ценности и принципи, явно имат нужда от реформа, а имиджът им - от сериозен ретуш. Както впрочем признават и те самите.\n\r\nНещо повече, реформите не бива да се протакат, защото по много позиции кредитът от доверие към тези институции вече е стопен.\n\r\nВъпросът е доколко има смисъл да съборим цялата конструкция от международни отношения, за да я градим после наново - на пепелището след поредна световна война. \r\n/БТА/\r\n ", "date": "2018.06.23", "title": "Ерозия на принципите! Да отиде ли ООН на бунището на историята? "}
{"url": "https://www.dnes.bg/notifikacii/2018/06/23/5-miliona-na-mitinga-na-muharem-indje-v-istanbul.380236", "text": "Кандидатът за президент на опозиционната Народнорепубликанска партия (НРП) Мухарем Индже участва днес в митинг в Истанбул, на който присъстват пет милиона души, предаде ТАСС, като се позовава на информация на опозиционния в. \"Джумхуриет\".\r\nПредизборният митинг се състоя в истанбулския квартал Малтепе.\r\nБяхте много на митингите ни в Измир и Анкара, но в Истанбул сте пет милиона души, подчерта Индже.\r\nТой обеща на поддръжниците си, че в случай на победа на изборите утре Турция ще стане друга страна.\r\nУтре ще настане краят на дискриминацията, утре ще настане краят на безсмислените харчове на държавни средства. През последните пет дни проведохме 107 митинга и съм благодарен за подкрепата ви, посочи Индже.\r\nПаралелно с Индже днес в Истанбул се състоят митинги и на президента на Турция Реджеп Тайип Ердоган,пише БТА.\r\n ", "date": "2018.06.23", "title": "5 милиона на митинга на Мухарем Индже в Истанбул"}
{"url": "https://www.dnes.bg/index/2018/06/23/syboten-bis-slaveia-i-slaveite-suzanita-gosho-ot-pochivka.380223", "text": "\n\r\nПрез тази седмица главният герой се казва Славея Сиракова. Щерката на Наско Сираков и Илиана Раева реши да се изкаже в социалните мрежи във връзка с протестите на майки на деца с увреждания. Тя определи исканията и акциите им като \"патардия\" и призна, че й се повръща от тях. Защото се нагледала на родители, които изоставили децата си в домове. В които тя ходила да помага. Словото й започва с някакви ласкателства към Слави Трифонов, който подкрепи борбата на майките, включително и с дарение на приходите от концерта си в Лондон.\n\r\nСлавея обаче сметна да обвини майките в безчовечност, призова ги да си правят прегледи по време на бременността, защото съвременната медицина помагала да се вземат решения още преди раждането. Въобще, цялото й излияние бе пропито от глупост, неразбиране на проблема и опит за мнение по въпрос, който видимо е с повишена трудност за Славея. На следващия ден се изказа и майка й Илиана, която защити дъщеря си. Имала мнение, останала неразбрана, а видиш ли в България никой не обичал известните и било пълно с хейтъри. Опитът й да изпере зацапаните гащи на щерка си доведе само до по-неприятен мирис. Едно \"извинявайте\" щеше да свърши по-голяма работа. Всъщност, Славея се извини и заяви, че не била разбрана. Но когато си на 34, списваш повече от две изречения и оставаш неразбран, изникват едни други, образователни въпроси...\r\nОт образование не се нуждае пък Сузанита. За нея е важно да бъде известна. И е известна, защото националните медии доволно я канят в предаванията си. А с какво е интересна? Била скандална. Правила секс на 15, пушела 4-5 цигарки сутрин с кафето, раздава средни пръсти из клипове и социалните мрежи. Това е... И убеденост, че у нас можеш да успееш само с провокация. Мисъл, която е съвсем нормална, когато не се нуждаеш от образование. \n\r\n\"Не знам от кого взимам пари, за да си купувам цигари, от хората ли? Вредя ли им нещо с това, че пуша по 4-5 цигари сутрин с кафето и дори не ги допушвам. Родителите ми разрешават да пуша. А за секса, всяко момиче и момче на моята възраст, поне 80% от тези, които познавам, вече са правили  секс. Нашето поколение бързо се развива, какво лошо има в това?\", пита Сузанита. Само ще вметна, че твоето поколение не е твоето обкръжение. Което най-вероятно също е показало среден пръст на училището. Много тийнейджъри дори и на твоите години вече имат постижения, които са гордост не само за тяхното обкръжение. А за страната ни. Да, те не са скандални, рядко са в национален ефир, но придават смисъл не само на своя живот. \n\r\nВ окото на медийната буря попадна и приключилият с футбола Благой Георгиев. След раздялата със съпругата си той е сред властелините на нощния живот у нас. Зашумя се, че има връзка с младата певица Гери-Никол, която обаче и двамата не потвърждават до момента. Появиха се и писания, че Благо бил на издръжка при Гери, а той пък директно заяви, че вече е задвижил адвокатите си и започва дела за уронване на престижа. \n\r\nНо пък не пропусна да се изправи срещу своя приятел Валери Божинов като певец. Благо се прави на Гери-Никол и видимо почерпен, размахва пачки от стотачки, цитиращ рефрен, споменавайки кокаин и хулигански прояви.   \r\nМиналия уикенд Мис България 2009 Антония Петрова се омъжи за втори път. Тя се врече в Гърция на бизнесмена Ивайло Батинков пред най-близките им приятели. Направи добро впечатление, че тържеството им остана далеч от медийните прожектори и мина далеч по-тайнствено от брака на Росен Плевнелиев и синоптичката Деси Банова, които постоянно обясняват как не искат медиите да им се бъркат в живота. Но както можете да се досетите, тази медийна суша около Петрова е само измамна, защото само след дни ще започне саморекламата.\n\r\nРязко сменяме сватбената тема и отиваме към Мис Силикон Виктория Петрова. И тя е известна най-вече сред роднинското си съсловие, но тази седмица ни информираха, че отритнат любовник продавал снимки с креватните й подвизи. Никой не бил проявил интерес към голите кадри, което мисля, че е повече от нормално - конкретната мома едва ли има какво повече да покаже. Иначе исканата сума за еротичните фотоси била 500 лева. \n\r\n\"Не съм като евтините еднодневки, които искат да станат известни с такива изцепки. Отдавна интересът към подобни изпълнения е изчерпан. Дори не знам какво продава точно въпросният господин, а и не ме интересува\", отсича миската.\n\r\nСлед цялата тази безсмилена новина е нормално да последва съвет към Мис Силикон - когато решиш да си правиш PR, поне завиши парите, че 500 лева изглежда ниска топка. Иначе правилно си отбелязала, че не си от евтините еднодневки. Участничките в подобни конкурси са известни поне седмица. А някои като Джулиана Гани дори стават известни. И сме готови да ги приемем в Менса, достатъчно е да отговорят на няколко въпроса за четвъртокласници.\n\r\nОбръщаме внимание на една новина, която попада в категория \"слух\". Софи Маринова и напусналият наскоро затвора Гринго смятат да вдигнат сватба. И щели да искат 100 бона от медии за права за отразяване. Ако е вярно - и двамата явно живеят в някакъв нереален сват и са разглеждали картинки в чужди списания. Софи е известна в своя бранш, но можеш да я видиш в клуб и срещу 10 лева. Гринго пък е бил просто охранител в Германия и стана известен заради факта, че заживя с певицата. Е, после стана известен и на Темида, след като излежа 10-месечна присъда за рекет на айтоски бизнесмен. Софи Марнова вече призна официално, че подготвя детайлите около сватбата и дори си е избрала рокля. Единствено датата все още се пази в тайна, уж от суеверие. Но и нейните думи не трябва да се приемат като чиста монета, защото тя на няколко пъти заяви, че ще става булка, а до този момент трябваше да има и поне три деца от Гринго. А то - нищо подобно.\n\r\nЗавършваме с един позабравен герой - Гошо от Почивка. Той се е самоопределил като рапър и твори от Испания. Продава парчетата по 20-ина евро, а от време на време записва и сам. Гошо си завоюва правото да бъде един от най-известните фрикове на музикалната сцена, но през последните години го налегна творческа суша. Самодеецът реши да се завърне с парче, в което напада Криско. Защото му отказал дует.\n\r\n\"Много е надут, мисли се за бог на рапа - аргументира своето последно музикално вдъхновение Гошо от Почивка. - Предложих му да направим песен. Дори не ми отговори. Много е арогантен. Пееше за кокаин, а сега за моренце. Криско е превъзбуден селянин. Не го мразя. Просто ми е смешен. Не си мислете, че завиждам. За мен е бай х*й. Чалга певец. Гери-Никол го заряза, а тая Тита е надута пикла. Чалгаджийка, която не може да пее!\", лее се варненецът Гошо.\r\n", "date": "2018.06.23", "title": "Съботен бис: Славея и славеите Сузанита, Гошо от Почивка..."}
{"url": "https://www.dnes.bg/sofia/2018/06/23/s-aromat-na-kaisii-tutrakan-otbeliaza-praznika-na-letniia-plod.380237", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nС дъх на кайсии... В Тутракан за 15-и пореден път се проведе Празникът на летния плод.\r\nСъбитието се превръща в истински празник, съпроводен с емоции за всички възрасти. И докато децата се радват на танците, възрастните се събират при щанда, където специално жури оценява качеството на истинската домашна кайсиева ракия, разказва .\r\nВ Крайдунавска Добруджа кайсията е в основата на най-различни сладки изкушения. За съжаление тази година времето не се показа най-благоприятно за производителите.\r\nЗа тутраканци плодът е дар от Бога и повече от всеки друг заслужава да си има истински празник.\r\n ", "date": "2018.06.23", "title": "С аромат на кайсии! Тутракан отбеляза Празника на летния плод"}
{"url": "https://www.dnes.bg/notifikacii/2018/06/23/rusiia-testva-dvigateli-s-izpolzvane-na-reaktiven-iod.380238", "text": "Руската ракетно-космическа корпорация \"Енергия\" ще тества в края на този месец електроракетен двигател, използващ реактивен йод, съобщава сайтът Лайф.\r\nТой заменя ксенона в качеството на работно тяло. Изпитанията на установката в космоса са предвидени за 2022 година. Предполага се, че първата част на експеримента, кръстен \"Островски\", ще премине на борда на Международната космическа станция. За втората част на изпитанията ще бъде използван товарният кораб \"Прогрес\".\r\nИзползването на йод в качеството на работно тяло на електроракетен двигател беше предложено в края на 90-те години на миналия век от сътрудника на корпорацията \"Енергия\" Валерий Островски. През 2006 година разработката е била патентована. През 2012 г. по инициатива на специалиста по двигатели Борис Соколов са започнали първите опитни работи. Преимуществото на двигателя с използването на йод се състои в това, че е икономически много по-изгодно.\r\n \r\n/БТА/\r\n ", "date": "2018.06.23", "title": "Русия тества двигатели с използване на реактивен йод"}
{"url": "https://www.dnes.bg/notifikacii/2018/06/23/zasileni-merki-za-sigurnost-zaradi-izborite-v-turciia.380239", "text": "Турският премиер Бинали Йълдъръм заяви днес, че в страната са взети засилени мерки за сигурност във връзка с предстоящите предсрочни президентски и парламентарни избори на 24 юни, предаде ТАСС.\n\r\nНашето правителство предприема сериозни стъпки по отношение на осигуряването на безопасността на изборите през последните месеци, каза Йълдъръм в интервю за Анадолската агенция, предаде БТА.\n\r\nТой коментира и ситуацията, свързана с решението на турските власти да не пуснат в страната някои чуждестранни наблюдатели на изборите.\n\n\n\n\r\nНякои лица, пристигащи от чужбина, се държат така, сякаш са представители на определени радикално настроени структури, каза Йълдъръм. Смятаме това поведение за неподобаващо и разглеждаме това като намеса в нашите избори, заяви той.\r\nОрганизацията за сигурност и сътрудничество в Европа (ОССЕ) вчера осъди отказа на Турция да приеме двама членове на нейната наблюдателска мисия за предстоящите президентски и парламентарни избори. ОССЕ съобщи, че на Андрей Хунко, член на германския Бундестаг, и на шведския депутат Амин Джабар е бил отказан достъп \"заради изразяваните от тях публично политически мнения\".\n\r\nВ Истанбул ще бъдат разположени 38 480 полицаи. Четири полицейски хеликоптера ще патрулират над града, осем кораба на силите за сигурност ще плават в района на мегаполиса.\n\r\nВ града ще бъдат разположени 85 водни оръдия и 90 бронирани коли. Дронове също ще следят за безопасността в Истанбул, информира Анадолската агенция.\n\r\nВ столицата Анкара за сигурността ще отговарят 16 хиляди полицаи, 35 бронирани коли и няколко хеликоптера, съобщава ТАСС.\n\r\nИзборите ще започнат утре в 8 часа местно време и ще продължат до 17 часа.\r\n ", "date": "2018.06.23", "title": "Засилени мерки за сигурност заради изборите в Турция"}
{"url": "https://www.dnes.bg/stranata/2018/06/23/viatyr-sybori-stena-na-izostavena-kyshta-v-plovdiv.380243", "text": "Бурният вятър събори много голяма стена на изоставена къща в Стария град на Пловдив. По чудо триметровата ограда не затисна преминаващи румънски туристи. След инцидента обаче имотът остана необезопасен, съобщи Нова тв.\r\nМасивната стена, която е на метри от обновената емблематична къща Клианти в Стария град, е рухнала със страшен грохот тази сутрин. \r\nУнищожила е наскоро поставения стълб от уличното\r\nосветление и е смазала кофите за смет.\r\nКупчината тухли и парчетата бетонни отломки за малко не смазали паркираните наблизо автомобили.\r\n ", "date": "2018.06.23", "title": "Вятър събори стена на изоставена къща в Пловдив"}
{"url": "https://www.dnes.bg/notifikacii/2018/06/23/trite-lica-i-metamorfozite-na-redjep-erdogan-prez-godinite.380226", "text": "Ердоган започна политическата си кариера като реформатор. Но после дойде оскърблението.  цитира изказвания на Ердоган, които скицират метаморфозите му през годините.\r\nКритиците му го наричат хладнокръвен автократ. И виждат в него един президент, който дръзко разширява властта си. Който безкомпромисно хвърля противниците си в затвора, обявявайки ги за \"терористи\". \n\r\nСъвсем друг беше имиджът на Ердоган след избирането му за министър-председател на Турция през 2003 година - тогава той бе смятан за реформатор и носител на надежда. Веднага след изборната си победа Ердоган се зае със задачата да приближи страната си към ЕС: бореше се срещу корупцията, отмени смъртното наказание, подсили гражданските права и правата на кюрдите и започна да модернизира турската икономика. \r\nТова негово изявление от 2004 година показва колко целеустремено върви тогавашният Ердоган по пътя към ЕС:\n\r\n\r\nНо Ердоган не успя да убеди всички в искреността на своя ентусиазъм. Още тогава в Западна Европа имаше немалко скептици, които го смятаха за вълк в овча кожа. И след като Ердоган използва реформите, за да ореже властта на старите светски елити, мнозина се запитаха дали проевропейското му поведение не е било просто хитра маневра за постигане на истинската му цел - ислямизирането на Турция. За това говори едно негово изявление от времето, когато беше кмет на Истанбул:\n\n\n\n\r\n\r\nЗа това си изявление Ердоган бе осъден на 10 месеца затвор, а след излежаването на присъдата изглеждаше напълно пречистен - като истински проевропейски реформатор. Ердоган и неговият политически курс срещаха силна подкрепа най-вече в Германия, където по това време на власт беше правителството на социалдемократа Герхард Шрьодер. Следващият германски канцлер - Ангела Меркел - заложи обаче на т.нар. привилегировано партньорство, а преговорите с Турция за еврочленство забавиха ход - най-вече заради съпротивата на Германия и Франция. Което пък доведе до забавяне на реформите в самата Турция. \n\r\nВ резултат Ердоган се обърна към страните от региона, залагайки на т.нар. неоосманска външна политика. На преден план отново излязоха културните корени на Османската империя, а бившите територии на страната се разглеждаха като турска зона на влияние. В същото време обаче имаше и съвсем отчетлив стремеж да бъдат запазени добрите връзки със Запада и с Европа. Както проличава от това изявление от 2011 година, към този момент Ердоган се възприема като един вид посредник между двата свята:\n\r\n\n\r\nПо време на Арабската пролет Турция се сдоби с идеална възможност да приложи на практика своята политика на \"нула проблеми със съседите\". Турското правителство застана на страната на протестиращите в арабския свят и се захвана усилено да рекламира турския модел на развитие, който, по думите на Ердоган, успява да слее в едно исляма и демокрацията. Тази политика обаче не донесе резултати, а Турция така и не успя да изкове нови съюзи. Поради което на Ердоган не му остана нищо друго, освен да втвърди реториката си и да се концентрира върху новата си цел - изграждането на силна национална държава:\n\r\n\n\r\nЕрдоган отправя ефектните си послания и към живеещите в Германия турци:\n\r\n\n\r\nОттук нататък Ердоган не пропуска нито една възможност да напада мнимите врагове на Турция, като на прицел е най-вече германското правителство. С фалшиви обвинения в турски затвори бяха вкарани няколко германски граждани. Зачестиха и вербалните атаки по адрес на Берлин. След като няколко германски града отказаха предизборни изяви на турски министри преди референдума за конституционната реформа, Ердоган беше направо бесен:\n\r\n\n\r\nАко сега Ердоган спечели тези избори, с помощта на новите президентски правомощия той ще може окончателно да подкопае демокрацията и правовата държава. И съвсем да отдалечи страната си от Европа. Турският президент неведнъж е ругал ЕС, наричайки го \"християнски клуб\". В това интервю за Би Би Си ясно проличава колко силно е обиден:\n\r\n\n\r\nНо Ердоган е прочут и със своя прагматизъм. При него приятели и врагове често се сменят - в зависимост от актуалната ситуация. И от настроенията му. Затова мнозина наблюдатели смятат, че съвсем скоро Ердоган може да обърне палачинката и да предприеме курс към помирение с ЕС. Защото ако спечели изборите тази неделя, властта му ще бъде дотолкова циментирана, че вече няма да има нужда да залага така силно на национализма и поляризацията. Ако този сценарий се сбъдне, това ще бъде поредният трик, поредната метаморфоза на Реджеп Ердоган.\r\n \r\n", "date": "2018.06.23", "title": "Трите лица и метаморфозите на Реджеп Ердоган през годините"}
{"url": "https://www.dnes.bg/health/2018/06/23/za-kakvo-pomaga-masloto-ot-dafinov-list.380148", "text": "Маслото от дафинов лист, както и самото растение, се използва в народната медицина още от древността. Хората в Древен Рим и Древна Гърция са го използвали активно в своите култура и медицина. То е било част от религиозните ритуали заради благоуханията и свойствата си.\r\nЕтеричното масло от дафинов лист има мощни аналгетични, антисептични и антибактериални свойства. То е противогъбично средство. Освен това помага при стомашни, храносмилателни, кожни и много други проблеми.\r\nКои са основните ползи за здравето от дафиновия лист, заради които заслужава специално внимание?\r\n\r\nВсяка рана, дори да е повърхностна, трябва да бъде обработена с антисептично средство, каквото е и маслото от дафинов лист. То убива бактериите в раните и намалява вероятността от инфекция в бъдеще.\r\r\n                    \r\n                    \r\nАнтибиотичните свойства на дафиновия лист са познати от векове. Той потиска растежа на бактериите и спира разпространението на инфекцията.\r\n", "date": "2018.06.23", "title": "За какво помага маслото от дафинов лист? "}
{"url": "https://www.dnes.bg/usa/2018/06/23/trymp-za-decata-na-migrantite-izmisleni-istorii-za-skryb-i-pechal.380203", "text": "Президентът на САЩ Доналд Тръмп изрази съмнение във връзка с историите за деца мигранти, разделяни от родителите си на границата с Мексико. Той заяви, че се разказват \"измислени истории за скръб и печал\", а в същото време истинските жертви на имиграционнната криза са американци, убивани от незаконно преминалите границата, предаде Асошиейтед прес.\n\n\n\n\n\r\nЗасипан с критики за ситуацията с разделянето на семейства на мигранти, Тръмп отвърна на удара. Той на моменти изкривяваше фактите и променяше историята си, но въпреки това хвърли светлина върху действителната скръб на семействата от другата страна на това уравнение, пише БТА.\r\r\n                    \r\n                    \"Чувате другата страна, но никога не чувате тази страна\", каза Тръмп, застанал заедно с десетина семейства, наречени от него \"ангелски\". Тези семейства са загубили свои близки, които са били убити от хора, влезли незаконно в САЩ. Тръмп постави ударение на факта, че непълнолетните мигранти, които биват разделени от семействата си, най-вероятно впоследствие отново ще се съберат с тях за разлика от жертвите на убийци.\r\n\"Ето това са американците, които са разделени за постоянно от своите любими хора. Думата \"за постоянно\" е думата, върху която трябва да помислите. \"За постоянно\" - те не са разделени за ден-два, те са разделени за постоянно, защото са били убити от незаконни пришълци престъпници.\"\r\nПоради роящите се в редиците и на двете водещи политически сили в САЩ изразявания на безпокойство от образите на разделени от родителите си ужасени деца мигранти, в сряда Тръмп внезапно смени курса и подписа указ за отмяна на тази практика, макар че се предполага, че до 2000 деца все още са отделени от родителите си. Но този рядко срещан момент на публична капитулация на президента не продължи дълго - снощи той произнесе реч на митинг в Минесота, изпъстрена с твърдолинейна риторика по въпроса за имиграцията, отбелязва Асошиейтед прес. В своя публикация в Туитър той изрази съмнение дали тези страдания на мигрантите изобщо са истина.\r\n\"Трябва да поддържаме Силна Южна Граница\", написа той в съобщението си. \"Не може да позволим нашата Страна да бъде прегазена от нелегалните имигранти, докато демократите разказват измислените си истории за скръб и печал с надеждата това да им помогне на изборите. Обама и другите са били изправени пред същите кадри и не са направили нищо!\"\r\nПредположението на Тръмп, че историите са недействителни, вероятно е било подхранено от вчерашното разкритие за един от знаковите образи на кризата - снимка с 2-годишно момиченце от Хондурас, което плаче, докато майка му е спряна за проверка от служител на граничната полиция. Но момиченцето на снимката, което тази седмица се оказа на корицата на списание \"Тайм\", не е било разделено от майка си, както каза пред \"Дейли мейл\" баща му. \"Тайм\" заяви, че въпреки всичко застава зад снимката, защото пресъздава \"залозите в такъв момент\".\r\nТръмп отдавна негодува срещу отношението на медиите към него. През изминалата седмица гневът му в тази посока само се засили, след като сметна, че не е получил подобаващо признание за срещата си на върха със севернокорейския лидер Ким Чен-ун в Сингапур, отбелязва Асошеийтед прес.\r\nПо-рано вчера демократът от Камарата на представителите на САЩ Тед Лю от Калифорния пусна на трибуната на камарата звуков запис с ридаещо дете в център за задържане, което било разделено от родителите си и плаче за тях на записа.\r\nТой бързо беше разкритикуван от председателстващата заседанието Карън Хендъл от републиканците, която му каза да го спре, защото ставащото противоречи на правилата.\r\nЛю отговори, че американците трябва да чуят записа.\r\nДраматичният запис, който първо беше огласен от \"Пропублика\" и после беше предоставен на Асошиейтед прес, размъти дебатите в САЩ за политиката на \"нулева толерантност\" на правителството на Тръмп срещу преминаванията на границата. Политиката доведе до разделянето на над 2300 деца от родителите им.\r\nФедералният съдия Дана Саброу от Окръжния съд в Сан Диего заяви, че следващата седмица може да излезе с решение, с което да нареди на правителството да събере разделените семейства, предаде Ройтерс.\r\nПричината е заведен иск от организацията \"Американски съюз за граждански свободи\", а решението може да бъде обявено още следващия петък вечерта.\r\nВоенноморските сили на САЩ обявиха, че изготвят план на стойност 233 милиона долара да настанят до 25 000 мигранти в свои бази и обекти, заяви неназован официален източник.\r\nПо думите на източника според проектодокумент изготвен от помощник-министъра на военноморските сили на САЩ по енергийните въпроси Филис Байър (в САЩ военноморските сили си имат свой министър) база на ВМС в Калифорния може да приеме още до 47 000 души.\r\nВ четвъртък американските въоръжени сили обявиха, че е било поискано от тях да настанят до 20 000 деца имигранти.", "date": "2018.06.23", "title": "Тръмп за децата на мигрантите: Измислени истории за скръб и печал!"}
{"url": "https://www.dnes.bg/notifikacii/2018/06/23/malkata-maia-ot-siriia-vmesto-protezi-hodi-s-konservni-kutii.380204", "text": "Историята на малко момиче, което се придвижва с импровизирани протезни крака, изработени от консервни кутии в лагер в Сирия трогна света.\r\nКадри, показващи как живее 8-годишната Мая Али Мерхи и баща й, показва  Daily Mail. Момиченцето се е родило без долни крайници – състояние, наречено вродена ампутация, причината за която е неизвестна. Същият проблем има и нейния татко.\r\nНеспособен да си позволи истински протези, мъжът успява да направи на дъщеря си протези от кутии от калай, пълни с памук и парчета плат.\r\nС тях детето вече може да посещава училище.  Сърцето ми страда, когато я видя да пълзи пред приятелите си, докато те играят и бягат.\", разказва бащата на Мая – Мохамед. Двамата избягали от Халеб и сега са в лагер в Идлиб.\rМохамед споделя пред изданието, че макар и да е трудно да се придвижва с тях, поне тези импровизирани протези са по-добре от нищо.\r\nМъжът споделя, че е намерил утеха във факта, че със семейството си може да живее спокойно в лагера, но има мечта: той и дъщеря му да могат да вървят.\r\nТри милиона души живеят в обсадени райони и лагери за разселване без достъп до хуманитарна помощ, а общият брой на разселените сирийци се е увеличил на 11,5 милиона души, пише още изданието.", "date": "2018.06.23", "title": "Малката Мая от Сирия: Вместо протези ходи с консервни кутии"}
{"url": "https://www.dnes.bg/notifikacii/2018/06/23/zaradi-gladna-stachka-rejisioryt-oleg-sencov-svali-20-kg.380214", "text": "Адвокатът на украинския режисьор Олег Сенцов, продължаващ повече от месец гладната си стачка в руски затвор, заяви, че клиентът му е свалил около 20 кг и е много слаб, предаде Асошиейтед прес.\n\n\r\nСенцов, който е яростен противник на анексирането от Русия на Крим през 2014 г., излежава 20-годишна присъда за планиране на терористични актове. Той отрича обвиненията. Вчера беше 40-ият ден от гладната му стачка.\r\nАдвокатът Дмитрий Динзе е посетил Сенцов вчера и го намерил \"много слаб и много блед\". Той заяви пред Асошиейтед прес, че режисьорът получава витамини и храна венозно, но че от 97 е станал около 77 кг.\r\nЗападните страни призоваха Сенцов да бъде освободен. Динзе каза, че режисьорът няма да иска помилване и настоява да бъде освободен", "date": "2018.06.23", "title": "Заради гладна стачка: Режисьорът Олег Сенцов свали 20 кг"}
{"url": "https://www.dnes.bg/snimka-na-denia/2018/06/23/bez-promiana-loshoto-vreme-prodyljava-dokoga.380221", "text": "Атмосферното налягане ще бъде малко по-високо от средното за юни и през деня ще се задържи почти без промяна.\r\nПрез нощта разкъсването и намалението на облачността от северозапад ще продължи, а вятърът ще отслабне.\r\nУтре ще бъде предимно слънчево с временни увеличения на облачността и на отделни места в южните и източните райони ще превали. Ще духа слаб запад-северозападен, в Източна България - източен вятър. Максимални температури между 22 и 27 градуса, в София около 22 градуса, пише БТА.\r\nНад Черноморието ще бъде предимно слънчево. През деня ще има временни увеличения на облачността и на места ще превали слаб дъжд. Ще духа слаб източен вятър. Максимални температури по крайбрежието 22-24 градуса. Температурата на морската вода е 23-25 градуса. Вълнението на морето ще бъде 2-3 бала.\rНад планините ще има променлива облачност и на места ще превали дъжд, по-значителен в Родопите. По високите части ще духа умерен западен вятър. Максималната температура на височина 1200 метра ще е около 14 градуса, на 2000 метра - около 7 градуса.\r\nВ понеделник вятърът ще се ориентира от изток-североизток. Ще има и слънчеви часове, повече сутринта и в източните райони. След обяд на места в Западна България ще превали и прегърми. Температурите слабо ще се повишат и максималните ще са между 23 и 28 градуса.\r\nВъв вторник от юг ще започнат валежи, в следобедните часове, придружени с гръмотевични бури. Има повишена вероятност в Централна и Източна България валежите да са интензивни и значителни по количество. Вятърът ще се ориентира от запад-северозапад и ще се усили. Температурите ще са по-ниски от обичайните - максималните, предимно между 21 и 26 градуса, в районите с по-интензивни и продължителни валежи ще остават под 20 градуса.", "date": "2018.06.23", "title": "Без промяна: Лошото време продължава. Докога?"}
{"url": "https://www.dnes.bg/usa/2018/06/23/trymp-severna-koreia-oshte-e-izkliuchitelna-zaplaha.380210", "text": "Американският президент Доналд Тръмп обяви, че Северна Корея все още представлява \"изключителна заплаха\" за САЩ, предаде Асошиейтед прес.\n\n\n\n\r\nС указ от вчера президентът на САЩ продължи с една година така наречената \"национална извънредна ситуация\" по отношение на КНДР и наново разреши икономическите ограничения срещу нея.\r\nМакар и очаквано, това става само девет дни след като Тръмп написа в Туитър след срещата на върха със севернокорейския лидер Ким Чен-ун в Сингапур, че \"вече няма ядрена заплаха от Северна Корея\".\r\nТози указ изглежда влиза в противоречие с това твърдение на президента, отбелязва Асошиейтед прес.\r\nВ текста му се казва, че \"съществуването и риска от разпространение на годен за употреба за оръжия делящ се материал\" и действията и политиката на севернокорейските власти \"продължават да представляват изключителна заплаха за националната сигурност, външната политика и икономиката на САЩ\".\r\r\n                    \r\n                    Така наречената \"извънредна ситуация\" е в сила от 2008 г. и е свидетелство за трайното напрежение между САЩ и Северна Корея, което се изостри миналата година, след като КНДР се приближи до създаването на напълно завършена ракета с ядрена бойна глава, способна да стигне на американска територия. То все пак спадна след срещата на върха на 12 юни, когато Ким се съгласи на \"пълно премахване на ядрените оръжия\" от Корейския полуостров.\r\nДвете страни обаче все още не са договорили условията, по които Северът ще се откаже от атомните си бомби и ще получи облекчаване на санкциите - цел, която четвърт век убягва на американските правителства.\r\nВ четвъртък Тръмп заяви на правителствено заседание, че ядреното разоръжаване вече е започнало - макар ден по-късно неговият министър на отбраната Джеймс Матис да каза, че не знае Северна Корея да е предприела каквито и да било стъпки за ядрено разоръжаване и че все още не са започнали задълбочените преговори по въпроса.", "date": "2018.06.23", "title": "Тръмп: Северна Корея още е \"изключителна заплаха\"!"}
{"url": "https://www.dnes.bg/eu/2018/06/23/kakva-e-poziciiata-na-bylgariia-predi-sreshtata-na-es-za-migrantite.380228", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАко се знае, че мигрантите задължително ще се настаняват в мигрантски центрове извън ЕС, натискът към Стария континент ще спре, коментира за предаването \"Брюксел 1\" проф. Николай Радулов, бивш главен секретар на МВР.\r\nИзказването му идва на прага на извънредната среща за миграционната политика в неделя.\r\nЦелия разговор, както и ексклузивното интервю на водещата Милена Милотинова с македонския външен министър Никола Димитров, гледайте днес от 17.30 часа в предаването \"Брюксел 1\" по .\r\n ", "date": "2018.06.23", "title": "Каква е позицията на България – преди срещата на ЕС за мигрантите"}
{"url": "https://www.dnes.bg/notifikacii/2018/06/23/izbiagaliiat-zatvornik-boris-ivanov-e-zadyrjan.380234", "text": "Избягалият затворник Борис Иванов бе задържан в град Летница преди минути \n\r\nИванов се е опитал да вземе възрастна жена за заложник, но след намесата на отряда на баретите жената е била освободена, а затворникът задържан.\r\nОперацията започна след показания от страна на човек, живеещ в района, че е видял избягалия затворник да се придвижва по жп релсите.\n\r\nОколо 70 жандармеристи проведоха тази сутрин спецакция по издирването на затворника около село Александрово, където жена подаде сигнал, че е видяла избягалия Борис Иванов.\n\r\nСигналът от Гюлза Мехмедова от ловешкото село Александрово, че е видяла пред дома си затворника беглец Борис Иванов, вдигна на крак полиция и жандармерия в ранните часове на днешния ден, пише . \r\n68-годишната жена твърди, че станала от сън към 1.30 часа и видяла през прозореца, че на улицата стои \"мъжа от телевизора\". Събудила и внука си, който също разпознал издирвания затворник. После позвънили на дъщерята на Гюлза, която пък алармирала полицията.\n\n\n\n\r\nОколо 70 жандармеристи, отряд за борба с тероризма и полицаи в разгърната редица обходиха от край до край слънчогледова нива близо до селото, за която се предполагаше, че се е шмугнал Борис. След часове на напрегнато търсене от беглеца не бе открита и следа и акцията приключи около 11 часа.\n\r\nПрез третия ден на издирването му по-късно бе основно огледано цялото Александрово, дома и прилежащите постройки на Гюлза. Засилено полицейско присъствие имаше на територията на цялата Ловешка област. По основните пътни артерии патрули на служители на реда спираха всички автомобили за проверка. Претърсвани бяха багажниците на колите. Изключение не бе направено дори за автомобил на областната управа, който бе щателно огледан.\n\r\nВ полицейска блокада бяха селата Александрово, Дренов, Дойренци, Деветаки и град Летница.\n\r\nРецидивистът Борис Иванов избяга от работен обект на ловешкия затвор в четвъртък. В общежитие от отворен тип той излежавал четири присъди, от които една за изнасилване и друга за грабеж, обединени в 13-годишно наказание.\r\n ", "date": "2018.06.23", "title": "Избягалият затворник Борис Иванов е задържан"}
{"url": "https://www.dnes.bg/football/2018/06/23/tazi-belgiia-plashi-azar-i-lukaku-otstreliaha-tunis.380235", "text": "Белгия постигна втората си повече от убедителна победа в Група G на Световното първенство. Тимът на Роберто Мартинес разби с 5:2 Тунис и запази 100-процентовия си актив след успеха с 3:0 над Панама в първия кръг. \r\n \r\nВ мач с много положения “червените дяволи” решиха всичко още през първото полувреме, след което вече водеха с 3:1. Еден Азар бе дал аванс на Белгия в 6-та минута от дузпа, а Ромелу Лукаку вкара два гола до края на полувремето - в 16-та и в 45-та минута. Дилан Брон бе намалил за Тунис в 18-та, а Азар с втория си гол в 51-та минута направи аванса на “червените дяволи” още по-сериозен, а след куп пропуски Мичи Батшуай най-накрая успя да се разпише в 90-та минута. В добавеното време Уахби Хазри вкара втори гол за Тунис. \r\n \r\nТака след две победи и голова разлика 8:2 Белгия държи уверено първото място в групата и на практика се класира за осминафиналите. В последния мач от групата белгийците ще играят срещу Англия. Вероятно този двубой ще определи отборът, който ще завърши на върха. \r\n \r\n", "date": "2018.06.23", "title": "Тази Белгия плаши! Азар и Лукаку отстреляха Тунис"}
{"url": "https://www.dnes.bg/stranata/2018/06/23/opasna-sgrada-na-nachalno-uchilishte-vyv-varna.380229", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлучаят с опасната сграда на Начално училище \"Васил Левски\" във Варна отива в прокуратурата. На среща между родители и кмета на морската столица Иван Портних стана ясно, че в най-добрия случай учебното заведение ще бъде ремонтирано до Нова година. Дотогава децата ще провеждат занятия във Варненската морска гимназия.\n\r\nСлед множество сигнали от директора за сериозни проблеми със сградата на училището в края на миналата година със заповед на кмета учениците бяха изведени от сградата и настанени в 3 други.\n\r\nПоловин година по-късно сградата продължава да е опасна, а родителите поискаха обяснения от кмета на Варна, предаде.\r\n                    \r\n                    \r\nКметът обясни, че са взети незабавни мерки. Докато проблемите бъдат решени, учениците ще провеждат занятията си във Варненската морска гимназия.\n\r\nПарите ще бъдат осигурени от Община Варна. А учениците ще могат да се върнат по класните стаи най-рано следващата година.\r\n ", "date": "2018.06.23", "title": "Опасна сграда на начално училище във Варна "}
{"url": "https://www.dnes.bg/science/2018/06/23/spytnici-shte-se-sblyskvat-s-kosmicheski-bokluk-na-vseki-5-9-g.380230", "text": "Експерти от водещи космически ведомства по света прогнозират, че сблъсъци на спътници с боклук на орбита ще има най-малко веднъж на всеки 5-9 години, предаде ТАСС. Това заяви директорът на НАСА Джим Брайдънстайн в американския Конгрес.\n\r\nБрайдънстайн припомни, че с разглеждането на важния въпрос се е заел Междуведомственият координационен комитет за космическия боклук. Въпросната структура включва 13 космически ведомства. Сред членовете й е и Роскосмос, пише БТА.\n\r\n\"Координационният комитет стигна до извода, че ако честотата на изстрелванията в космоса и боклукът на орбита останат непроменени, веднъж на всеки 5-9 години ще има сблъсък на ниска околоземна орбита, подобен на генериралия хиляди отломки сблъсък между функциониращия американски комуникационен спътник \"Иридиум\" и излезлия от употреба съветски военен спътник \"Космос\" през 2009 г.\", поясни Брайдънстайн.\r\n                    \r\n                    \r\nПри това той отбеляза, че тези заключение ще са в сила единствено ако изстрелванията в космоса и броят на спътниците на орбита не бъдат увеличени. \"В действителност обаче виждаме тъкмо обратното - ще има повече изстрелвания в космоса и по-голяма активност на ниска околоземна орбита - каза Брайдънстайн. - Появилите се вследствие на подобни сблъсъци отломки ще застрашат преди всичко Международната космическа станция. Трябва да мислим за следващите 50-100 години, като се има предвид, че извличаме все по-голяма полза от усвояването на космоса.\" \r\n ", "date": "2018.06.23", "title": "Спътници ще се сблъскват с космически боклук на всеки 5-9 г."}
{"url": "https://www.dnes.bg/mish-mash/2018/06/23/prekrasnite-fontani-na-evropa-top-10-ot-tiah.380224", "text": "Те са истински шедьоври - Европа може да се похвали с наистина внушителни фонтани. Във фотогалерия показва най-красивите.\r\n\n\r\n \r\n", "date": "2018.06.23", "title": "Прекрасните фонтани на Европа – топ 10 от тях"}
{"url": "https://www.dnes.bg/balkani/2018/06/23/izpylneno-obeshtanie-cipras-sloji-vratovryzka.380232", "text": "Гръцкият премиер Алексис Ципрас за първи път сложи вратовръзка. Така той изпълни обещанието си, че ще сложи аксесоара, когато страната излезе от финансовата криза.\r\nПред политическите си съюзници вчера Ципрас излезе с виненочервена вратовръзка, подарък от македонския премиер Зоран Заев, предаде .\n\r\nГръцкият премиер коментира, че му е малко трудно, но ще свикне с нея. Половин час по-късно, в края на речта си, Ципрас свали вратовръзката и отбеляза, че гръцкият народ е спечелил една битка, но не и войната.\r\nИ отбеляза, че ще продължи да се бори и да слага вратовръзката при всяка следваща победа.\r\n ", "date": "2018.06.23", "title": "Изпълнено обещание: Ципрас сложи вратовръзка"}
{"url": "https://www.dnes.bg/stranata/2018/06/23/angelkova-razporedi-proverka-na-plaj-kabakum.380233", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМинистърът на туризма Николина Ангелкова разпореди експерти на ведомството да направят проверка на морски плаж \"Кабакум\" за наличие на нерегламентирани постройки. Това съобщиха от Министерството на туризма, предаде \r\nНареждането идва след сигнали, че там се изграждат две конструкции върху пясъка и в непосредствена близост до морето.\r\nА самата Ангелкова направи проверка на морски плаж \"Перла\" край Приморско.\r\n ", "date": "2018.06.23", "title": "Ангелкова разпореди: Проверка на плаж \"Кабакум\""}
{"url": "https://www.dnes.bg/knigi/2018/06/23/britanskiiat-pisatel-iyn-makiuyn-pristiga-v-bylgariia.380218", "text": "Иън Макюън, най-награждаваният британски писател и безспорно един от най-талантливите европейски творци, който днес празнува 70-годишнина, ще бъде специален гост на международния кино-литературен фестивал CineLibri 2018, съобщават организаторите.\r\nРоден на 21 юни 1948 г. в Алдершот, Великобритания, Макюън е носител на \"Букър\", \"Уитбред\", \"Джеймс Тейт Блак Мемориал Прайз\" и още много престижни награди. Шест пъти е номиниран за \"Ман Букър\" и два пъти за Международната награда \"Ман Букър\".\r\nАвтор е на 15 романа, преведени на над 30 езика. Навръх рождения му ден у нас излиза \"Операция \"Сладкоугодник\" в превод на Надежда Розова. Повечето от книгите му имат успешни филмови адаптации по негов сценарий. Шедьовърът \"Изкупление\" е номиниран за \"Оскар\" в седем категории, включително за най-добър филм. Печели още 50 награди, в т.ч. две \"Златен глобус\".\r\r\n                    \r\n                    В киното Макюън е работил с Антъни Хопкинс, Изабела Роселини, Ема Томпсън, Кийра Найтли, Джеймс Макавой, Сирша Ронан, Даниел Крейг, Хелън Мирън, Рупърт Евърет и други известни актьори. Само през 2017 г. са филмирани три от неговите най-ярки произведения - \"На плажа Чезъл\", \"Законът за детето\" и \"Дете във времето\".\r\nНа CineLibri - 2018 българските зрители ще могат да видят едни от най-интересните екранизации по романи на Иън Макюън. Сред специалните премиери е \"На плажа Чезъл\" (2017) с ирландската актриса Сърша Ронан и Били Хауел (\"Дюнкерк\").\r\nИън Макюън е не само фин стилист и вещ изследовател на човешкото поведение, но също и активен гражданин, смело заявил позициите си срещу ислямския екстремизъм и всяка форма на насилие, накърняващо иманентни човешки права. През 2008 г. \"Таймс\" го включва в списъка \"50-те най-велики британски писатели от 1945 г. насам\", а \"Дейли Телеграф\" му отсъжда 19-о място в класацията \"100-те най-могъщи личности в британската култура\".\r\nМакюън пристига в България по покана на CineLibri и \"Колибри\" за официалната церемония по откриване на кино-литературния фестивал. Освен че ще се срещне с читатели и зрители, по време на гостуването си писателят ще бъде удостоен с титлата почетен доктор на Софийския университет.\r\nЧетвъртото издание на единствения по рода си кино-литературен фестивал CineLibri ще се състои от 11 до 24 октомври, с над 300 прожекции, 40 филма с национални премиери, много специални гости, събития и емоции. Фестивалът ще обърне специално внимание на любовта във всичките й форми и ще е под мотото \"Любов между редовете\".", "date": "2018.06.23", "title": "Британският писател Иън Макюън пристига в България"}
{"url": "https://www.dnes.bg/notifikacii/2018/06/23/eksploziia-na-miting-v-adis-abeba-ima-ubiti.380217", "text": "Етиопският министър-председател Абий Ахмед съобщи, че при експлозия на  митинг в столицата Адис Абеба са загинали няколко души, има и ранени,  предаде Ройтерс.\r\nВ обръщение по телевизията след експлозията Абий Ахмед каза, че това  е \"неуспешен опит на сили, които не искат Етиопия да е единна\".  Митингът беше организиран в подкрепа на новия премиер, отбелязва  Ройтерс. Той обаче се превърна в антиправителствена демонстрация, пише БТА.\r\n\"Всички жертви са мъченици в името на любовта и мира\", заяви  премиерът, цитиран от агенция Фана. Самият той не е пострадал, каза  Фицум Арега, началник на неговата канцелария.\r\nСпоред Сейум Тешоме, един от организаторите, експлозията е причинена  от граната. Някой се опитал да я хвърли към сцената, на която премиерът  произнасял речта си, предаде Ройтерс и припомни, че Абий Ахмед въведе  серия от радикални реформи след встъпването си в длъжност през април.\rТози месец премиерът смая етиопците, заявявайки, че е готов да  приложи изцяло подписаното през 2000 г. мирно споразумение с Еритрея, за  да се сложи край на двегодишната война. Тя доведе до противоборство  между двете страни и надпревара във въоръжаването.", "date": "2018.06.23", "title": "Експлозия на митинг в Адис Абеба. Има убити"}
{"url": "https://www.dnes.bg/stranata/2018/06/23/avtomobil-blysna-dvama-velosipedisti-vyv-varna.380195", "text": "\n \r\nАвтомобил е блъснал двама велосипедисти на велоалея във Варна. Катастрофата е станала  в кв. \"Чайка\" в морския град, съобщава Булфото. \r\nДва велосипеда са натрошени, смазан е иавтомобила. По първоначални данни младежите са се движили по велоалеята.\r\n \r\n ", "date": "2018.06.23", "title": "Автомобил блъсна двама велосипедисти във Варна"}
{"url": "https://www.dnes.bg/izlojbi/2018/06/23/po-stypkite-na-viena-sofiia-nasyrchava-gradskata-sreda.380197", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКак Виена управлява и насърчава изкуството в публичната среда и какво можем да откраднем от нейния опит? Това беше темата на семинар в Софийската градска художествена галерия. \r\nПред експерти от Столичната община управителката на виенското общинско дружество \"Изкуство в общественото пространство\" Мартина Тайг представи политиката и опита на Виена в тази област.\r\nСред основните теми бяха приоритетите и обществените послания на съвременното изкуство в градска среда, механизмите за финансиране на проектите и процедурите за избор на произведенията на изкуство и мястото, където ще бъдат поставени, съобщава.\r\nПостъпилите проекти се разглеждат от международно жури три пъти годишно. Финансовите средства за насърчаване на изкуството са в размер на 800 000 евро годишно и се отпускат от общинския бюджет.\r\n ", "date": "2018.06.23", "title": "По стъпките на Виена: София насърчава градската среда"}
{"url": "https://www.dnes.bg/stranata/2018/06/23/problemni-deca-cial-kvartal-propishtia-ot-dom-v-ruse.380193", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nНапрежение  между деца от институции и жители на квартал в Русе. Хората се оплакват  от поведението на младежите в Центъра за настаняване от семеен тип. Те  чупят стъкла, имат криминални прояви и употребяват наркотици. \n\r\nОт институцията са с вързани ръце, тъй като съдът отхвърля исканията им проблемните деца да бъдат преместени.\n\r\nЕкшънът  се разиграл в квартал \"Възраждане\" в Русе, където след скандал между  две деца се е стигнало до бой и трошене на прозорци. Причината –  отказана цигара и счупен телефон, съобщава.\n\r\nСградата на институцията се  намира на по-малко от 50 метра от жилищен блок. Хората готвят жалба до  общината. От Червения кръст, които предоставят социалната услуга, са с  вързани ръце.\r\n                    \r\n                    \r\nВъпреки че центърът е за деца без увреждания,  половината от питомците са с проблеми. Част от децата имат и  противообществени прояви. Съдът обаче е отказал преместването им във  възпитателно училище с мотива, че ще им даде шанс. \n\r\nИнституциите пък настояват да се вземат спешно мерки на национално ниво, които да отделят проблемните деца в специални центрове.", "date": "2018.06.23", "title": "Проблемни деца! Цял квартал пропищя от Дом в Русе"}
{"url": "https://www.dnes.bg/kino/2018/06/23/iz-dylbinite-na-seksualnite-otkloneniia-s-leki-jeni.380144", "text": "Из тъмната страна на човешките желания, комплекси и плътски търсения ни повежда филмът на Малгожата Шумовска \"Леки момичета\".\r\nПокрай журналистката Ан, списваща в сп. Elle (Жулиет Бинош) узнаваме за жените, практикуващи най-древната професия.\r\nОтстрани, животът на героинята изглежда чудесен – съпруг, деца, кариера, но детайлите не остават незабелязани. Мъжът, отчужден от нея, впил поглед в телефона си. Синът – в плейстейшъна. А какво е човешкият допир героинята си припомня, докато работи над материал, описващ живота надве проститутки - полска студентка и французойка - Шарлот (Анайс Демусте) и Алис (Йоана Кулиг).\r\nМомичетата обитават парижка квартира и споделят преживяванията си, от които всеки може да се изчерви. Откровени сцени на сексуални отклонения се развиват на фона на свежия разказ на момичетата, които учудващо с лекота приемат съдбата си.\r\r\n                    \r\n                    Гледайте \"Леки жени\" на 23 юни от 23.00 часа по телевизия \r\n ", "date": "2018.06.23", "title": "Из дълбините на сексуалните отклонения с \"Леки жени\""}
{"url": "https://www.dnes.bg/snimka-na-denia/2018/06/23/oblachno-i-hladno-shte-ima-valeji-i-grymotevici.380199", "text": "На 23 юни времето ще е предимно облачно, на места ще има валежи от дъжд, по-интензивни и със значителни количества в Северна България, особено в Предбалкана. Главно в източните и южни райони ще има краткотрайни валежи и гръмотевична дейност.\r\nОт северозапад облачността ще се разкъсва и намалява, пише БТА. През деня ще е ветровито, но привечер северозападният вятър ще започне да отслабва. Ще е чувствително по-хладно, с преобладаващи максимални температури между 20 и 25 градуса.\r\nНад Черноморието ще е предимно облачно, с превалявания от дъжд. Ще духа умерен и силен северозападен вятър и с него температурите ще се понижават. Максималните ще са между 20 и 23 градуса. Температурата на морската вода е 23-2 градуса. Вълнението на морето ще е 2-3 бала.\rНад планините ще преобладава облачно време. Краткотрайни валежи ще има на места, главно в масивите от Източна България и Рило-Родопската област. В крайните южни райони валежите ще са по-интензивни. След обяд над Западна Стара планина облачността ще се разкъса и намалее. Ще духа умерен и силен северозападен вятър. Максималната температура но височина 1200 метра ще е около 13, на 2000 метра - около 7 градуса.\r\nВ неделя ще бъде хладно, с променлива, в следобедните часове по-често значителна облачност и на места, главно в планинските райони ще превали. Вятърът чувствително ще отслабне. В понеделник вятърът ще се ориентира от изток. Ще има и слънчеви часове, повече сутринта и в източните райони. След обяд на места в Западна България ще превали и прегърми.", "date": "2018.06.23", "title": "Облачно и хладно. Ще има валежи и гръмотевици"}
{"url": "https://www.dnes.bg/sofia/2018/06/23/pone-1300-svobodni-mesta-za-pyrvolaci-v-sofiia.380196", "text": "Малко над 1300 са свободните места, след като приключи третото класиране за първи клас в столицата. Общо 55 училища са запълнили капацитета си, като единствено в районите \"Изгрев\" и \"Студентски\" няма нито едно свободно място.\n\n\n\r\nСлед тях най-търсени са районите \"Лозенец\", \"Оборище\" и \"Възраждане\". Там има по под 20 свободни бройки. В \"Лозенец\" има 14 места, като най-много са в 122-ро ОУ \"Николай Лилиев\" - 6. В \"Оборище\" същият брой деца могат да бъдат записани, но това може да стане само в едно училище – 1-во ОУ \"Пенчо П. Славейков\".\r\n                    \r\n                    \r\nНай-малко желани са 162-ро ОУ \"Отец Паисий\" в район \"Кремиковци\", 141-во ОУ \"Народни будители\" в \"Надежда\" и 148-о ОУ \"Проф. д-р Любомир Милетич\" в \"Сердика\". Там има по над 50 свободни места, което се равнява на децата от две паралелки. Най-много незаети бройки по райони може да се отбележи, че са в районите Панчарево и \"Надежда\". Там свободните места надхвърлят 100.\n\r\n\"В район \"Студентски\" и район \"Изгрев\" няма свободни места. В същото време има в централни софийски училища като 6-о ОУ \"Граф Н. П. Игнатиев\" и 41-во ОУ \"Св. Патриарх Евтимий\", обобщи за \"Монитор\" началникът на Регионалното управление на образованието в София-град Ваня Кастрева. Тя обясни, че свободните места обхващат и децата, които принадлежат към 4-та група на тези училища. Докато в училища като 73-то средно училище \"Владислав Граматик\" има пълен обхват на децата, но те не са от всички групи.\n\r\n\"Това е важно да бъде анализирано от общината и ако имат възможност, да определят районите, така че да има обхват на ученици и от трите групи, тъй като живеят на определената като прилежаща територия на училището\", каза още Кастрева. Тя подчерта, че е важно да се построят нови училища в квартали като \"Кръстова вада\" където се намира и 73-то СУ. \n\r\nДо 14 септември всеки един родител може да изтегли документите на детето си от училището, в което е записано, и да го премести в желаното от него школо, ако там има свободно място. Добре е да проверят предварително дали обявените свободни места са все още налични, тъй като има училища, в които има само по 1 - 2 бройки и може да бъдат вече заети. При попълването на местата не важи критерият на уседналост и всяко едно дете може да бъде записано където родителите му пожелаят.", "date": "2018.06.23", "title": "Поне 1300 свободни места за първолаци в София"}
{"url": "https://www.dnes.bg/zvezdi/2018/06/23/zein-malik-otkroven-za-vryzkata-si-s-djidji.380153", "text": "Британската попзвезда Зейн Малик е трогателно загадъчен в новата си фотосесия за списание GQ. 25-годишният талантлив певец носи някаква мистериозност в погледа си, която вълнува жените по цял свят.\n\r\nНа всичкото отгоре дамите се побъркват и от факта, че Зейн показва истинско презрение към стандартните правила в шоубизнеса, което си е доста секси.\n\r\nВ интервюто Малик споделя, че не желае да поставя етикет на отношенията си със супермодела Джиджи Хадид, с която ту се събират, ту се разделят, тъй като не иска да живее според очакванията на хората.\n\r\nВидимо Зейн иска да запази романа си с Джиджи извън обществения фокус, но все пак казва за 23-годишната дългокрака блондинка: „Много съм благодарен, че я срещнах. Тя е хиперорганизирана, искрена, позитивна.“ Той дори се шегува, че рано или късно ще я остави да управлява финансите му, защото със сигурност ще се справи много добре.\r\n                    \r\n                    \r\nБившият певец от групата One Direction също така споделя, че Хадид му е помогнала да се пребори с безпокойството си и да погледне на славата си от положителния ъгъл.\n\r\nДжиджи и Зейн се запознаха в края на 2015 г., като бяха гаджета над две години и дори се появиха на корицата на Vogue заедно. В началото на март т. г. се разделиха, но два месеца по-късно се появиха слуховете, че са дали нов шанс на любовта си.\n\r\nВижте снимките на Зейн за новия брой на GQ в галерията на ", "date": "2018.06.23", "title": "Зейн Малик – откровен за връзката си с Джиджи "}
{"url": "https://www.dnes.bg/notifikacii/2018/06/23/hrast-po-hrast-policiiata-izdirva-izbiagaliia-zatvornik-i.380206", "text": "Под полицейска блокада е целият район между селата Александрово, Дренов и Деветаки. край Ловеч. Акцията на органите на реда за издирване на изчезналия затворник е подновена преди около час. \r\nКъсно снощи се е появил и Специализиран отряд за борба с тероризма, съобщи Нова тв.\n\n\n\n\r\nОтцепеният район е до жп прелез, като се претърсва храст по храст в радиус от около 5 км. Използват се и дронове, но от въздуха нищо не се вижда. \r\nПричината на това място да се събере толкова много полиция е, че следови кучета са намерили част от дрехи на Борис Иванов. По неофициална информация са намерени и следи в района.\rВластите имат предположения, че именно тук се укрива пандизчията. Оптимистичните прогнози сочат, че мъжът може да бъде намерен в рамките на деня.\r\nБорис Иванов бяга преди два дни, докато е бил на работа в млекопреработвателен цех. \r\nТой излежава 13-годишна присъда за блудства и кражби. Оказва се, че той е бягал от затвора и през 2010 година.\r\n\n\r\n\n\r\n\n\r\n\n\r\n ", "date": "2018.06.23", "title": "Храст по храст: Полицията издирва избягалия затворник. И?"}
{"url": "https://www.dnes.bg/cars/2018/06/23/samo-moda-li-trotinetki-boriat-trafika-i-mrysniia-vyzduh-v-parij.380201", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Нова мода в Париж - от днес местните жители се придвижват с електрически тротинетки. Идеята на инициативата е за чист град без задръствания.\n\r\nСлед като преди година властите на френската столица забраниха старите коли и увеличиха броя на велосипедите под наем, сега те предприеха нова кампания - на две колела. \n\r\nЖителите и гостите на Париж вече могат да си наемат електрически тротинетки. И да откриват местата със свободни возила чрез приложение на смартфоните си, съобщава.\n\r\nКато начало те ще бъдат на разположение по тротоарите в два от централните райони на Париж. С едно зареждане тротинетките могат да изминават 50 км. \r\n                    \r\n                    \r\nСкоростта им е ограничена до 24 километра в час. В Сан Франциско огромното разпространение на тротинетки, които често пъти са опасни за пешеходците, накара властите да въведат строг регламент за движението им. \n\r\nДали и Париж ще прибегне до такъв подход, времето ще покаже!", "date": "2018.06.23", "title": "Само мода ли? Тротинетки борят трафика и мръсния въздух в Париж"}
{"url": "https://www.dnes.bg/eu/2018/06/23/evroto-sled-10-godini-garanciia-za-bydeshteto-na-evropa.380198", "text": "Еврото е нещо необратимо. Това заявява германският министър на финансите Олаф Шолц в отговор на въпрос в интервю дали еврото ще го има след десет години, предаде Ройтерс и БТА.\r\n\"Да, еврото е (нещо) необратимо\", казва той в интервю за германския вестник \"Райнише пост\". \"То е гаранция за нашето общо бъдеще в Европа.\"\r\nТой допълва, че първоначалният проект за укрепване на еврозоната, договорен между германския канцлер Ангела Меркел и френския президент Еманюел Макрон по-рано през седмицата в замъка Мезеберг край Берлин, ще защити еврото от кризи.\r\n\"Чрез договореностите от Мезеберг доизграждаме нашия европейски дом\", заявява той. \"Той ще бъде с херметически затворен покрив, който да издържа на бъдещи бури и дъждовни дни. В Европа имаме нов импулс и това е благодарение на президента Макрон.\"", "date": "2018.06.23", "title": "Еврото след 10 години – гаранция за бъдещето на Европа"}
{"url": "https://www.dnes.bg/muzika/2018/06/23/pol-makkartni-ochakvah-uspehyt-na-biityls-da-e-10-g.380200", "text": "Пол Маккартни заяви, че очаквал успехът на \"Бийтълс\" да продължи само 10 години, съобщи Контактмюзик.\r\nСедемдесет и шест годишният музикант бил изненадан, че песните на легендарната група са популярни и днес.\r\nВ късното шоу с водещ Джеймс Кордън сър Пол разкри също, че навремето сънувал майка си, която починала, когато той бил 14-годишен, и че вследствие на този сън написал песента \"Let it Be\", предаде БТА.\n\r\n\"През 60-те сънувах майка си, която почина, когато бях тийнейджър - довери легендарният бийтъл. - Тя се доближи до мен и ме успокои, като ми каза, че всичко ще е наред. Почувствах се страхотно и написах песента.\"\r\r\n                    \r\n                    \"Това е най-хубавата история, която някога ми е била разказвана - възкликна 39-годишният водещ, преди той и Маккартни да изпеят в дует хита \"Let it Be\". - Спомням си, че дядо ми и баща ми изпълняваха тази песен специално за мен. Това е най-хубавата песен, която някога съм чувал.\"\n\r\n ", "date": "2018.06.23", "title": "Пол Маккартни: Очаквах успехът на Бийтълс да е 10 г.!"}
{"url": "https://www.dnes.bg/rusia/2018/06/23/erdogan-az-i-putin-sme-nai-opitnite-politici-v-oon.380202", "text": "Турският президент Реджеп Тайип Ердоган определи руския президент Владимир Путин и себе си като най-опитните политици в Общото събрание на ООН. Той заяви това в публикувано снощи интервю за турската телевизия, предаде ТАСС.\n\n\r\n\"Ще го кажа пределно ясно, към момента в Общото събрание на ООН има само двама наистина опитни политици, възможно е да има и други, но не си спомням: това сме Путин и аз. Защото и двамата сме били както премиери, така и президенти, постигнали сме доста, но напред има още много задачи\", каза той в интервюто, видеозапис от което беше публикувано на страницата на телевизията в Туитър, пише БТА.\r\r\n                    \r\n                    Ердоган отбелязва и добре урегулираното сътрудничество на Турция с Русия по сирийския въпрос. Той посочва, че \"специалните отношения\" с Путин и тесните контакти между външнополитическите ведомства на двете страни са помогнали да бъде постигнат напредък в тази сфера, в частност да бъдат организирани междусирийските преговори в Сочи миналата година", "date": "2018.06.23", "title": "Ердоган: Аз и Путин сме най-опитните политици в ООН!"}
{"url": "https://www.dnes.bg/index/2018/06/23/kak-da-otslabnete-s-oveseni-iadki.380145", "text": "Херкулесовата диета е лесен и приятен начин да загубите около пет килограма в рамките на седмица. Без да гладувате, без да ви липсва енергия. Този режим на хранене има положителен ефект не само върху редуцирането на излишните килограми, но спомага за прочистването на кръвоносните съдове, намалява нивата на холестерола в кръвта, подобрява храносмилането.\r\nСъщо така храните в диетата ще ви осигурят важни витамини и микроелементи, като цинк, калий, желязо, магнезий, калций, фосфор, натрий, както и витамини PP, B1, B2, E.\r\nДиетата се базира на консумацията на овесена каша, така че ако имате непоносимост към овеса, този план не е подходящ за вас (ако имате заболяване на щитовидната жлеза, бъбречни, чернодробни, сърдечни или други здравословни проблеми, консултирайте се предварително с лекар). Не се консумират меса, захар, сладкиши, тестени изделия, газирани напитки, алкохол.\rВажно е първите 3-4 дни да се опитате да консумирате овесената каша без добавки като мляко, сушени плодове. Сварете я само с вода. След това може да разнообразите вкуса ѝ. Може да хапвате от нея толкова пъти, колкото усещате глад. \r\n", "date": "2018.06.23", "title": "Как да отслабнете с овесени ядки? "}
{"url": "https://www.dnes.bg/stranata/2018/06/23/ediniiat-ot-blysnatite-velosipedisti-bere-dusha.380215", "text": "Един от велопидеститите, бутнат вчера във Варна е с опасност за живота, съобщи \"Фокус\".\r\nИнцидентът стана на бул. \"Васил Левски\" в морския град малко преди 19:00 часа.\r\nНе се съобщава каква е причината за катастрофата, освен, че мястото е в района на Стадион \"Варна\".\n\r\nОт КАТ на \"Пътна полиция\", Варна съобщават, че на територията на града са станали 13 пътни произжествия.\r\nВ една от катастрофите има още един пострадал човек. В останалите инциденти на пътя са констатирани само материални щети.\r\n ", "date": "2018.06.23", "title": "Единият от блъснатите велосипедисти бере душа"}
{"url": "https://www.dnes.bg/kino/2018/06/23/za-15-i-pyt-kysometrajno-kino-v-dvoreca.380211", "text": "Общо 132 заглавия са в официалната селекция на 15-ия Международен фестивал на късометражното кино \"В Двореца\"/ In The Palace International Short Film Festival - Балчик, който ще се състои от днес до 30 юни, съобщават организаторите.\r\nЕдно от най-живописните кътчета по Черноморието събира утвърдени и прохождащи професионалисти от седмото изкуство, киномани и любители на хубавата музика. Предстои седмица, изпълнена със стотици филми от цял свят, образователна и фокусна програма, панели за реализиране на проекти, срещи на индустрията, партита с подбрани DJ-и и още изненади.\r\nТази година фестивалът отбелязва двоен празник - 15-годишнината си и несравнимия успех да бъде избран за официален партньор от Филмовата академия в САЩ /Oscar Academy of Motion Picture Arts and Sciences/.\r\nКинофорумът по традиция ще е в Двореца и Ботаническата градина в Балчик, като отново ще завърши с Джулай морнинг на брега на морето.\r\r\n                    \r\n                    Най-утвърденият фестивал за късометражно кино в Източна Европа за нови медии, дигитални изкуства и филми с дължина под 27 минути ще изпрати за разглеждане от комисията на 91-вите награди \"Оскар\" победителите си в три категории. Така най-добрият международен игрален и най-добрият международен анимационен филм, както и победителят в българската надпревара от основния състезателен панел ще се борят за номинациите в съответната категория през 2019 г.\n\r\nВ състезателните програми са 62 заглавия. Освен петте анимационни и десетте игрални български филма и творби от цяла Европа, сред избраните от журито са продукции от Австралия, Бразилия, Афганистан, Мексико, Колумбия, Канада, Филипините и други държави от цял свят.\r\nПлатформата ще даде път за изява пред публика и на 15 документални филма. Три от заглавията са от България, останалите са от Финландия, Иран, Сърбия, Канада, Иран, Швейцария. Има и раздел с експериментални филми. Отделно ще се състезават студентски филми, сред които 11 анимации, 35 игрални и осем документални продукции от различни държави. Сред интересните експерименти в селекцията е полски филм със седем режисьори. Най-краткият филм е български - 59 секунди.\r\nКъм фестивала в Балчик ще се присъединят филмови критици, продуценти, фестивални директори, програматори, представители на световни форуми.\r\nОсвен традиционните партита, ще има и късни прожекции на метри от морето.\r\nБезплатен е входът за конкурсната програма, както и за фокусната - с номинираните филми за Европейските филмови награди и за \"Оскар\", които са на открито в градината на Двореца.\n\r\nПроф. Божидар Манов и Росица Вълканова - режисьор и продуцент, са българските представители в журито. В него са и над 10 утвърдени чуждестранни кинематографисти. Алън Маккуин, с над 30 г. опит в продажбите, дистрибуцията и осъществяването на филмови проекти, е и лектор по филмова дистрибуция и бизнес, автор на книги, сценарии, преподава творческо писане.\r\nЛинда Олшевски е директор на компания за късометражни филми, много от чиито продукции са номинирани за \"Оскар\" или са печелили награди от престижни фестивали. Била е оператор на документални филми в Афганистан и Мексико.\r\nПолската режисьорка Катарина Климкиевич има отличия от Берлинале и Европейските филмови награди. От Румъния идват Мануела Чернат - автор на книги, журналист, есеист, и Масимилиано Нардули - програматор на фестивали из цяла Европа.\r\nВ журито са и Вим Ванакер - продуцент, автор и режисьор на филми, селекционер на късометражни филми за Кан, Якопо Кеса от Италия - директор на Националния филмов център за късометражно кино, Файзал-Азам Къреши - лектор, сценарист, носител на БАФТА, Санди Сисел - оператор с номинация за \"Оскар\", артистичният директор на London Short Film Festival Филип Илсън, основателят на Eastern Neighbours Film Festival и програматор на LETS CEE Film Festival във Виена Денис Муйович.\r\nСцената на брега на морето ще посрещне гост-диджеи от България и чужбина. Всяка вечер след 22.00 ч. диджеи ще забавляват гостите със смесица от джаз, фънк, соул, хип-хоп и диско, а входът за партитата в Ботаническата градина е безплатен за всички.\n\r\n ", "date": "2018.06.23", "title": "За 15-и път късометражно кино \"В Двореца\""}
{"url": "https://www.dnes.bg/eu/2018/06/23/ninova-evropa-triabva-da-e-spasena-bylgariia-ne-moje-da-e-bufer.380208", "text": "Корнелия Нинова написа писмо до европейски лидери, където подчерта, че България не може да бъде буферна зона и незаконните мигранти трябва да бъдат връщани в страната им на произход\r\n\"България, като външна граница на Съюза, има воите особени отговорности, както и специфични трудности и проблеми и това трябва да бъде осъзнато и отчетено от нашите партньори. Най-главната цел е да избегнем превръщането на нашата страна и на Балканите в огромен бежански лагер, своеобразна буферна зона между зони на конфликт и Шенгенска Европа. Рисковете това да се случи са повече от реални\".\r\nТова написа председателят на БСП Корнелия Нинова по повод мигрантската криза в писмо до 12 европейски лидери, сред които лидерите на партии от Вишеградската четворка и премиерите на Португалия - Антонио Коща, Испания - Педро Санчес, Гърция - Алексис Ципрас, Словакия - Петер Пелегрини, Швеция - Щефан Льовен, Малта - Джоузеф Мускат, Румъния - Виорика Дънчила, съобщиха от пресцентъра на партията.\n\n\n\n\r\r\n                    \r\n                    Нинова изтъква, че бежанската криза беляза политическия живот на ЕС през последните няколко години, а липсата на координиран, адекватен и навременен общоевропейски отговор на мигрантската криза, показва, че текущата система за убежища не е в съответствие с актуалните предизвикателства. \r\nКорнелия Нинова отбелязва, че бягащите от кървавия сирийски конфликт, съгласно международните норми, имат право да получат закрила.\r\n\"В същото време, значителна част от влизащите без разрешение чужди граждани не могат да бъдат определени като \"бежанци\" и следва да бъдат разглеждани като незаконни мигранти, т.е. връщани обратно в страните им по произход. Водени от интересите на България и на българския народ, ние настояваме за този подход\", казва председателят на БСП. \r\nТя смята за неприемливо и неработещо предложението на Германия - подписването на двустранни споразумения - финансова помощ в замяна на приемане и интеграция на мигранти.\r\n\"Отбелязваме, че следва да бъдат разработени механизми, устойчиви на кризи и за превенция, като фокусът бъде поставен преди всичко върху основни области, като засилване на охраната и контрола на външните граници\", обяснява Нинова.\r\nПо думите й, трябва да има по-строг контрол на външните граници на държавите - членки на ЕС, непрекъснат мониторинг на всички маршрути, в противодействие на незаконната миграция и нелегалния трафик на хора, по-тататъжно засилване и прилагане на интегрираното гранично управление и на обмена на информация в рамките на ЕС, между страните - членки и агенциите, както и с международните партньори\".\r\n\"Бих искала да подчертая, че в контекста надншните предизвикателства, Европа се променя и така трябва, иначе ще я загубим, ако продължаваме по същия начин. Европа трябва да бъде спасена и да продължи напред като единен, сигурен и здрав Съюз между силни държави\", казва на финала Корнелия Нинова.", "date": "2018.06.23", "title": "Нинова: Европа трябва да е спасена, България не може да е буфер!"}
{"url": "https://www.dnes.bg/balkani/2018/06/23/nikola-dimitrov-bylgariia-vyrna-makedoniia-v-dnevniia-red-na-evropa.380183", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРепублика Северна Македония - това е името, за което, на историческо споразумение, се разбраха Атина и Скопие на брега на Преспанското езеро. Това решава 27-годишния спор между двете държави, който блокираше приемането на Република Македония в евросъюза и НАТО. \n\r\nСлед подписването му външният министър на Република Македония Никола Димитров даде ексклузивно интервю за предаването \"Брюксел 1\" по телевизия  по време на заключителната среща на парламентарните комисии по европейски въпроси на страните от евросъюза, която се състоя в София. \n\r\nКакво каза Никола Димитров за споразумението с Гърция, за над 20-годишния спор за името, протестите и в Скопие, и в Атина? За отговорността на бившия премиер Никола Груевски, за процеса на антиквизация в страната и трябва ли той да приключи и каква е ролята на България - само за камерата на Bulgaria ON AIR говори въшният министър Никола Димитров.\n\n\n\n\n\n\r\n                    \r\n                    \r\n\"Убеден съм, че мнозинството и Република Македония, и Гърция ще застане зад решението. Не можем да си сменим географията - ние сме съседи, историята не можем да си сменим. Можем да променим само бъдещето си. Тук трябва да обединим усилия за едно единно европейско бъдеще и разбиране и уважение за другите\", каза в предаването Никола Димитров.\n\r\nПо време на срещата, на която държавното ръководство на Македония трябваше да разговаря за договора за разрешаване на спора за името с Гърция. Президентът Георге Иванов напусна срещата със Зоран Заев и Никола Димитров след само две минути. Почувстваха ли се обидени премиера и външния министър от действията на държавния глава?\n\r\n\"Няма по-лесно решение на проблема от това, да го оставим. Но той ще си расте, ще пуска корени. Мисля, че е време този проблем да се реши\", призова Никола Димитров. \n\r\nКаква е ролята на България в историческото споразумение между Скопие и Атина?\n\r\n\"Дълго време бяхме в периферията на политическото внимание. България много помогна да се тръгне в посока решаване на проблемите\", коментира в предаването Никола Димитров. \n\r\nКакво още каза в ексклузивното си интервю външния министър, гледайте в предаването \"Брюксел 1\" по Bulgaria ON AIR в събота, 17:30 ч.", "date": "2018.06.23", "title": "Никола Димитров: България върна Македония в дневния ред на Европа"}
{"url": "https://www.dnes.bg/stranata/2018/06/23/vyzstanovki-li-otnemat-pushkite-na-opylchencite-haidutite.380194", "text": "Нов закон по нова евродиректива се подготвя във връзка с използването на огнестрелно оръжие в исторически възстановки на героични събития от миналото.\r\nПодобни инициативи са не само преклонение към историята, атракция за публиката, но и силен коз в патриотичното възпитание на младите, пише \"Монитор\". Също така те са източник на приходи от културен туризъм.\r\nМестните управи помагат финансово за провеждане на проявите, защото те  са реклама за общините и събират много туристи не само от България.\r\nЮристът Огнян Маринов, председател на Национално дружество  \"Традиция\", което се занимава с представянето на подобни исторически  спектакли на открито, обяснява, че евродирективата има само препоръчителен характер.\r\r\n                    \r\n                    Не се прилага едно към едно в националното законодателство на която и да било страна, но ако на тази база се приеме закон, може да сложи край на историческите възстановки.\n\r\nАко законът се приеме ще се наложи опълченците и хайдутите да ползват бутафорни оръжия от дърво и стиропор, както е в киното.", "date": "2018.06.23", "title": "Възстановки ли? Отнемат пушките на опълченците, хайдутите..."}
{"url": "https://www.dnes.bg/temida/2018/06/23/vyzmojno-e-v-bg-1-5-godini-v-zatvora-zaradi-hranitelna-dobavka.380212", "text": "Художник от Стара Загора прекарва година и половина в затвора заради притежание на вещество, което се оказва… хранителна добавка. Извършилите първоначалния тест обаче констатират, че то е комбинация от амфетамин, метаамфетамин, кокаин и хероин, съобщава Нова тв.\n\r\nМариян не помни момента на ареста си съвсем точно, защото бил пиян. Прекарва зад решетките цели три месеца преди да се срещне с обещания му още в началото служебен адвокат.\n\r\nВпоследствие наема свой. Именно той се усъмнява в експертизата и така веществото, което Мариян купува от аптека, е изпратено за повторен анализ в Института по криминология в София.\n\r\nКогато е задържан, у Мариян е намерено и малко количество марихуана – 0,2 гр. Затова сега искат да го съдят повторно.\r\n                    \r\n                    \r\nОсвен това, магистратите вече са разпоредили потърпевшият да плати разноските по делото в размер на 2300 лева, в които влиза и цената на грешната експертиза. Наложена му е и глоба от 500 лева за притежание на канабис.\n\r\nАдвокатът ще обжалва, а клиентът му е твърдо решен да съди България. И броени дни след излизането си на свобода Мариян си купил билет за Англия. Възнамерява да заживее и работи там, защото се страхува, че у нас може пак да го арестуват \"за една торба цимент\".", "date": "2018.06.23", "title": "Възможно е в BG: 1,5 години в затвора, заради хранителна добавка"}
{"url": "https://www.dnes.bg/stranata/2018/06/23/tejka-katastrofa-na-am-trakiia-zatrudni-dvijenieto.380219", "text": "Катастрофа блокира движението в района на 230 километър на АМ \"Тракия\" в посока Пловдив-Бургас, съобщава \"Труд\". Вследствие на удара движението вече около час и половина е силно затруднено.\r\nУдарът е станал в ранните часове на деня между две леки коли. Състоянието на шофьорите и пътниците се изяснява, а материалните щети са големи. Едната кола е буквално със смазана задница. И двата автомобила са в активна лента.\r\nНа място има полиция и пожарна, периметърът е ограден с конуси. Заради ограничаването на движението в района се е образувало голямо задръстване.", "date": "2018.06.23", "title": "Тежка катастрофа на АМ \"Тракия\" затрудни движението"}
{"url": "https://www.dnes.bg/knigi/2018/06/23/barbara-streizand-edna-evreika-v-neevreiski-sviat.380209", "text": "Завладяващ разказ, отдаващ почит към именитата актриса с колосална дарба Барбра Стрейзанд е книгата, която излезе у нас на Нийл Гейблър. Звездата е истински феномен в културата, отправила дръзко предизвикателство към холивудските стандарти за красота и обаяние и надделяла над тях.\r\nВенити Феър наричат Барбра Стрейзанд \"най-успешната и талантлива изпълнителка на своето поколение\". Пианистът Глен Гулд определя гласа ѝ като \"едно от природните чудеса на епохата\".\r\nСтрейзанд покорява върховете на развлекателната индустрия – известната вокалистка става първокласна звезда на Бродуей в мюзикъла \"Весело момиче\". След това спечелилата Оскар актриса се превръща в продуцент и режисьор.\r\r\n                    \r\n                    Личността и творчеството ѝ се превръщат в недостижим символ в културата, чието влияние надхвърля пределите на шоубизнеса.\r\nРодената в Бруклин Барбра Стрейзанд преодолява огромни препятствия по пътя към успеха и сред тях са нейният еврейски произход и възпитание. Отхвърляна, обиждана, дори ругана в началото на кариерата си, понеже играела твърде по еврейски или изглеждала твърде еврейски, тя блестящо превръща своята същност на еврейка в метафора на различието, което в крайна сметка ѝ помага да постигне възмездие за всички отхвърлени или поставени в положение да са безсилни.\r\nРазличието е призмата, през която Нийл Гейблър изследва живота и кариерата на Стрейзанд – еврейка в нееврейски свят, момиче, което определя себе си като обикновено в свят на блясък, ексцентрично момиче в свят на традиции – и показва колко важен за триумфа на Стрейзанд като един от гласовете на епохата е фактът, че тя е различна.   \n\r\nНийл Гейблър е автор на Собствена империя: как евреите изобретиха Холивуд, Уолт Дисни: Триумфът на американското въображение, Уинчел: Слухове, власт и култура на известността и Животът: Филмът – как забавлението победи действителността.\n\r\nСпоред Дона Сийман от Буклист, авторът на книгата успява да разкаже за Стрейзанд с лишено от пристрастия възхищение към упорития ѝ отказ да отстъпи пред натиска от страна на развлекателната индустрия или медиите.\r\nА Рейчъл Шукърт от Уол Стрийт Джърнъл отбелязва, че авторът е успял да напише задълбочено изследване върху въпроса: Какво означава да бъдеш Барбра Стрейзанд и какво ѝ е струвало да се превърне в себе си, със сърцето на почитател и ума на фройдист.\" ", "date": "2018.06.23", "title": "Барбара Стрейзанд – една еврейка в нееврейски свят"}
{"url": "https://www.dnes.bg/eu/2018/06/23/shestvie-v-london-za-finalizirane-na-brexit.380213", "text": "Британски проевропейски политици, главно от опозиционните партии, се надяват да привлекат хиляди привърженици на шествие днес за \"народен вот\" за окончателното споразумение за напускане на Европейския съюз на втората годишнина от референдума за  Brexit, предаде ДПА.\n\n\n\r\n\"Каквото и да е мнението ви за  Brexit, всеки би се съгласил, че това е важна сделка. И тя не е сключена\", заяви кампанията за \"народен вот\" преди шествието днес в центъра на Лондон.\r\nПроевропейската кампания прикани хората, които я подкрепят, да \"направим така, че ние, народът, които сме засегнати за поколения напред от преговорите на правителството за Брекзит, да се произнесем с народен вот по окончателното споразумение за Brexit, пише БТА.\r\r\n                    \r\n                    Тази събота десетки хиляди хора от цялото Обединено кралство ще участват в шествие за народен вот в Лондон, за който расте подкрепата в страната\", каза депутатът лейбърист Чука Умуна. \"Преговорите са в хаос, правителството създаде пълно объркване с  Brexit и сега е време народът да си върне контрола над този процес\", добави той.\r\nКампанията за \"народен вот\" не е обявила ясен план как възнамерява да организира ново гласуване, какви ще бъдат въпросите, нито как ще бъдат съчетани резултатите от двете гласувания, посочва ДПА.\r\n ", "date": "2018.06.23", "title": "Шествие в Лондон за финализиране на  Brexit"}
{"url": "https://www.dnes.bg/izvanrelsi/2018/06/23/jivot-na-kolela-da-obitavash-retro-avtobus.380154", "text": "Вместо да губи време в търсенето на идеалния дом, Джеси Липскин решава да го създаде сама. След като разглежда с часове обявите в Ebay, тя се натъква на ретро автобус с марката GMC (1966 г.) и решава да го купи. Същият модел е сниман във филма \"Скорост\" – управляван от лудия Киану Рийвс. \n\r\nДжеси прекарва близо 3 години в преобразуването на стария и ръждясал автобус в уютен и нестандартен дом. Самата тя е на път да се откаже на няколко пъти, защото трудно намира хора, които да й помогнат. По думите й, нейният стремеж към по-екологичен начин на живот я кара да направи подобно нещо и докара нещата докрай. А резултатът е повече от впечатляващ. \n\r\nПървото вдъхновение за новата визия на автобуса идва от документалната поредица „Войнът боклукчия“. В нея архитектът Майкъл Рейнолд проектира най-различни неща от рециклирани материали. \r\n                    \r\n                    \r\n„Започнах да се интересувам все повече от този начин на живот и домът на колела бе идеалното решение за момента“, обяснява Джеси пред BoredPanda. Tя имала идеята в главата си, но й трябвали съмишленици, защото не разбирала от дърводелство, канализации и работа с ток.\n\r\nПочистването на боклуците от автобуса била най-лесната част. Работниците, наети от момичето се затруднили с дървения материал, който трябвало да бъде изготвен по специфичните ъгли на автобуса. Всички заедно го преобразили до неузнаваемост.\n\r\nАвтобусът на Джеси е много повече от каравана. Има страхотна кухня, нежни бели завеси с дантела, бюро за работа, срахотна спалня с малка библиотека, удобна и просторна баня, дори гардероб. \n\r\nВъпреки че живее само от януари 2018-а в буса, Джеси Липскин вече е получила много предложения за закупуването му. След дълго умуване, тя решава да го пусне за продажба и да продължи да прави подобни проекти. \n\r\nЗа да видите как изглежда дома на колела, разгледайте в галерията на ", "date": "2018.06.23", "title": "Живот на колела: Да обитаваш ретро автобус!? "}
{"url": "https://www.dnes.bg/notifikacii/2018/06/23/tyrsiat-izbiagaliia-ivanov-namirat-drug-izdirvan.380222", "text": "При специализираната полицейска акция заради избягалия в Ловешко затворник, в Сливен бе задържан друг издирван.\r\nМъж, обявен за общодържавно издирване, беше задържан при проверки на униформените в нощни заведения и хазартни зали, съобщава bTV.\n\n\r\nТой е бил арестуван в една от игралните зали в ранните часове на деня. При проверка на личните му документи става ясно, че е обявен за издирване.\n\r\n\"Има сформирани екипи, които ще извършват проверка на местата за подслон, игрални зали, както видяхте днес и на други места, където би могъл да се укрие. Ще бъдат проверявани влизащи и излизащи автомобили от града. Ще бъдем мобилни,за да има по-голям ефект\", заяви началникът на РУ – Сливен гл. инспектор Димитър Кикьов.\rВече два дни полицията издирва Борис Иванов бяга, който бяга, докато е бил на работа в млекопреработвателен цех. Той излежава 13-годишна присъда за блудства и кражби. Оказва се, че е бягал от затвора и през 2010 година.\n\r\n \r\nБорис Иванов бяга преди два дни, докато е бил на работа в млекопреработвателен цех. \n\n", "date": "2018.06.23", "title": "Търсят избягалия Иванов, намират друг издирван"}
{"url": "https://www.dnes.bg/akoshtete-vqrvaite/2018/06/23/zodiite-koito-nikoga-niama-da-ostanat-priiateli-s-bivshite.380123", "text": "Да останеш приятел с бившия е трудна задача за всички. За някои зодии обаче е направо невъзможна. \r\n\r\n \r\nОвенът не иска да остане приятел с някой от бившите си партньори, защото по-скоро предпочита да се състезава с тях и да им докаже, че се справя по-добре от тях с живота си. Държи ги в списъка с приятели в социалните мрежи, за да могат да виждат колко щастлив и бляскав живот живее той и да съжаляват, че вече не са заедно, но не би излязъл с тях никога. Приятелството не е надпревара, а овенът не може да не се съревновава с бившите. \r\n \r\n\r\n \r\nЛъвът иска да го обожават и да му се прекланят. Затова не може да остане приятел с човек, който вече обича някой друг. Този зодиакален знак не може да приеме, че са го заменили и че някой друг може да е по-добър от него. Царят на зодиите може да е и малко аргантен, когато чува за новата тръпка на бившия/бившата. А и лъвовете са инати - ако някой ги е наранил, няма защо да се държат приятелски с него. \r\n \r\n\r\n \r\nСкорпионите ревнуват прекалено много, дори след раздяла. Прекалено страстни са и изживяват всичко тежко. Не могат да си представят, че ще чуват за новия човек в живота на бившето гадже - това ще ги нарани и отново ще ревнуват. Приятелите си споделят всичко, няма как обаче скорпионът и предишната му половинка да си говорят за любовта, тоест няма как да останат близки.\r\n \r\n", "date": "2018.06.23", "title": "Зодиите, които никога няма да останат приятели с бившите"}
{"url": "https://www.dnes.bg/stranata/2018/06/23/sistemata-ne-ubiva-otkazva-invalidna-kolichka-na-dete.380220", "text": "Социалните в Стара Загора отказаха инвалидна количка на 6-годишно дете с детска церебрална парализа. Мотивът - въпреки, че е със 100% инвалидност, Мишо е прекалено малък, а законът не предвижда колички за деца като него.\n\r\n\"Детската инвалидна количка, каквато тя иска, не фигурира в така наречено Приложение 7 към Правилника за прилагане на Закона интеграция на хората с увреждания. Ние просто го нямаме по списък\", обясни пред Нова тв Павлина Делчева, директор на \"Социално подпомагане\" – Стара Загора.\n\n\n\n\n\r\nДокато чака това да бъде променено, за да може да извежда момченцето си навън, майка му Антония купила това, което може да си позволи -  количка за бебета.\r\n                    \r\n                    \r\nЖената отглежда двете си деца сама. За да се грижи подобаващо за тях и да покрива специалните нужди на Мишо, работи. Тегли и кредити, за да осигури необходимите за сина й терапии, които на месец възлизат около 2000 лв. От държавата получава 930 лева.\r\nМишо има занимания с логопед два пъти в седмицата. Всеки ден следобед има рехабилитация. Два-три пъти в месеца ходи на басейн. Цената на количката, която му е нужна е между 500 и 3000 лв.\n\r\nА за да не бъдат деца като Мишо затворници в домовете си, докато не станат възрастни, се готвят промени, обясняват социалните и карат жената да кандидатства с друг формуляр.\r\nНо Антония е сигурна, че не може да води повече тази борба, защото има друга - Мишо. \"Започвам да подготвям документи и багаж за миграция. Не мога да се боря със системата!\", категорична е Антония.", "date": "2018.06.23", "title": "Системата (не) убива: Отказва инвалидна количка на дете"}
{"url": "https://www.dnes.bg/obshtestvo/2018/06/23/smela-kasierka-brani-benzinostanciia-spasi-ia-ot-grabej.380216", "text": "Смела касиерка предотврати грабеж на бензиностанция в Симеоновград. Тя успяла да се пребори със 17-годишен младеж, който я заплашил и се опитал да вземе дневния оборот.\n\r\nНа записите от охранителните камери се вижда и кратката схватка, в която младата жена влиза с нападателя. Касиерката успява да подаде сигнал до фирмата, която охранява обекта и младежът е задържан.\r\nСлучаят е от преди няколко дни и се развива около 3 през нощта. Мъж влиза в бензиностанцията и се опитва да нахлуе зад касата, докато Златомира е на смяна, съобщи Нова тв.\r\nЖената започва да го бута, обяснявайки, че тук не се влиза. той поискал парите. \r\n\"Започнах да го бутам и да му казвам, че ще извикам полиция. Натиснах СОТ-а и той избяга\", спомня си младата жена.\r\r\n                    \r\n                    По думите й, тя се уплашила, но в този момент не мислила за случващото се. Полицията веднага съдействала и на сутринта нападателят бива задържан. Той е разпознат от видеозаписите.\r\n\"Винаги си имам малък страх, но се свиква\", разказва Златомира за дежурствата й през нощта.\n\r\n ", "date": "2018.06.23", "title": "Смела касиерка брани бензиностанция. Спаси я от грабеж"}
{"url": "https://www.dnes.bg/temida/2018/06/23/riazko-poskypvat-taksite-za-objalvane-vyv-vas.380207", "text": "Държавните такси за касационно обжалване на административни актове във Върховния административен съд (ВАС) ще бъдат чувствително увеличени. Предложенията на ГЕРБ за поправки в Административнопроцесуалния кодекс (АПК) бяха одобрени на второ четене от правната комисия на парламента, съобщава в. \"Сега\".\n\r\nПо 70 лв. вече ще плащат гражданите, едноличните търговци, държавните и общинските органи, както и организации, предоставящи обществени услуги. За първи път в административното производство държавата и общините също ще плащат, за да се гледа жалбата им в съда.\n\r\nЗа юридически лица таксата ще бъде 370 лв. Първоначално ГЕРБ искаше още по-висок размер - съответно 90 лв. за граждани и 450 лв. за фирмите, но масираната съпротива принуди депутатите да потърсят компромисен вариант.\r\n                    \r\n                    \r\nВ момента за касационни жалби и молби за отмяна на влезли в сила съдебни актове таксите са 5 лв. за граждани и неправителствени организации и 25 лв. за фирми. Непроменени остават таксите за жалби срещу административни актове - 10 лв. и 50 лв.\n\r\nСпоред вносителите - Данаил Кирилов и други депутати от ГЕРБ, размерът на таксите трябвало да се актуализира, тъй като не бил променян от години. Това било и инструмент да се намали броят на жалбите и съответно тежестта върху Върховния административен съд, който е касационната инстанция. Опонентите им обаче смятат, че така ще се ограничи достъпът до правосъдие.\n\r\nОт проекта, по искане на ВАС, отпадна текстът, че ако неколцина граждани, организации, ЕТ и др. подадат обща касационна жалба, тогава заплащат една такса. Поводът е решение на съда по тълкувателно дело от 2016 г., според което държавна такса дължи всеки жалбоподател.\n\r\nОт такса ще бъдат освобождавани граждани, които нямат средства да я платят. За това ще е необходимо да подадат молба до съда, който ще вземе предвид при разглеждането й доходите на жалбоподателя и неговото семейство, имущественото и здравословното му състояние, трудовата заетост и др.\n\r\nКогато има определяем материален интерес по делото, държавната такса ще е пропорционална - 0.8% от материалния интерес, но не повече от 1700 лв. В случаите, когато материалният интерес е над 10 000 000 лв., таксата ще е 4500 лв. Ако делото засяга пенсионно, здравно или социално осигуряване, таксите ще бъдат 30 лв. за гражданите и едноличните търговци и 200 лв. за бизнеса и НПО, държавата и общините.\n\r\nПромените предизвикаха коренно противоположни реакции сред специалистите по административно право, участващи в дискусията. Проф. Дончо Хрусанов изтъкна, че АПК не е правилното място, където да се определят таксите. \"Това е най-неправилният начин да се намалят жалбите пред ВАС. Не бива да има необосновано високи такси, за да не бъдат спъвани гражданите да атакуват администрацията\", допълни проф. Хрусанов.\n\r\nПлахо възразиха и представителите на правосъдното министерство, според които е по-целесъобразно таксите да бъдат определени в тарифа, както досега. Причината е, че обществените отношения, от които зависи размерът на таксите, са динамични и тарифата дава възможност по-лесно да бъдат изменяни.\n\r\nСпоред адвокат Иван Тодоров обаче ниските такси не са от полза за никого. \"Най-голямата вреда е, когато се претовари съдът и приеме незаконосъобразно решение и отреже права за десетки или стотици хиляди, или милиони - тогава гражданите и организациите страдат, а не от това, че плащат някаква мизерна такса\", заяви той. Според него сега административното правосъдие работи на празни обороти, тъй като \"всички държавни органи обжалват до откат\", дори когато знаят, че не са прави. По-високите такси щели да препятстват излишното обжалване.", "date": "2018.06.23", "title": "Рязко поскъпват таксите за обжалване във ВАС"}
{"url": "https://www.dnes.bg/za-da-se-razbirame/2018/06/23/edna-prichina-provalia-liubovnite-vryzki-koia-e-tia.380147", "text": "В какво според вас се крие тайната на щастливите любовни връзки? Всеки от нас си е задавал поне веднъж този въпрос, но сякаш по-рядко се питаме какво проваля взаимоотношенията между мъжа и жената.\r\nПсихологът Катрин Шафлър има отговор на този въпрос. Според нея коренът на неуспешните взаимоотношения е невъзможността да се общува чрез езика на любовта.\r\nЛюбовният език е специфичният начин, по който изразяваме нашите чувства към близките ни. За съжаление често приемаме емоциите на други хора за даденост, което създава бариера в комуникацията и въздейства отрицателно на истинската любов.\r\nОчакваме партньорите ни да знаят точно какво искаме, да ни поднесат романтична изненада, нещо, което символизира тяхната любов към нас. Очаквания, които ако партньорът ни не покрие, силно се разочароваме.\r\r\n                    \r\n                    \r\nВръщайки се към абзаца по-горе трябва да добавим, че в много случаи партньорите в една връзка не си споделят какво им харесва и какво не, от страх да не се създаде напрежение във връзката. В същото време очакват от тях да разгадаят техните желания, знаците които им дават. Но тъй като този ход е твърде неясен, често неизказаните желания остават незабелязани и следват разочарованията.\r\n", "date": "2018.06.23", "title": "Една причина проваля любовните връзки! Коя е тя?"}
{"url": "https://www.dnes.bg/notifikacii/2018/06/23/masovi-demonstracii-v-turciia-predi-utreshniia-vot.380227", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМасови демонстрации в Турция преди утрешния предсрочен вот. Днес опозицията ще проведе най-мащабния си митинг в Истанбул. Очаква се на улицата да излязат 5 милиона привърженици на Народнорепубликанската партия. Ако утре президентът Ердоган бъде преизбран, в страната ще влезе в сила нова президентска система на управление.\n\r\nШестима кандидат-президенти и осем партии ще се борят за гласовете на избирателите. Това е първият вот след референдума през миналата година, когато турските граждани одобриха предложените промени в Конституцията, припомня .\r\nСред кандитатите на този вот са и повече жени, искащи да влязат в парламента. 55-годишната Айше Бохюлер е кандидат от Партията на справедливостта и развитието и това е 17-а година в нейната политическа кариера.\n\n\n\r\nПредставителките на нежния пол се надяват да получат повече подкрепа от жените. Според статистиката половината от 55-те милиона гласоподаватели са жени на предстоящите избори. Но в сегашния парламент има само 82 жени, които представляват 15% от общия брой.\n\r\nВече 16 години Реджеп Ердоган управлява Турция. Според анализатори той е най-успешният лидер в съвременната история на страната.\n\r\nОт една бедна страна в източния край на Европа той успява да я превърне в развиващ се пазар. Но бързият растеж на Турция е придружен от засилен авторитаризъм, репресивни мерки за сигурност след неуспешния преврат, водещ до арестуването на десетки хиляди.\n\r\nПроучванията показват, че Ердоган остава най-силният кандидат, макар че може да се изправи срещу предизвикателството да отиде на втори тур.\n\r\nВчера той направи голяма обиколка и участва в общо седем митинга. Според анализатори до голяма степен те са в отговор на огромния митинг на основния му опонент Мухарем Индже, който събра над 2 милиона души в Измир.\r\n ", "date": "2018.06.23", "title": "Масови демонстрации в Турция преди утрешния вот"}
