{"url": "https://www.dnes.bg/notifikacii/2018/08/26/chrez-zaplahi-i-nasilie-novite-robi-na-evropa-sa-fakt.386111", "text": "По данни на австралийската организация \"Walk Free Foundation\", в света днес има над 40 милиона души, които живеят при робски условия. 167 000 от тях - в Германия. Това отговаря на около 0, 2 на сто от местното население, пише .\n\r\nДокато историческото робство се основава на законно признатата собственост на един човек върху друг, съвременното робство функционира другояче.\n\r\n\"Робството вече не е легално, но то е като хамелеон и продължава да съществува тайно\", казва Дитмар Ролер, изпълнителен директор на германското бюро на правозащитната организация \"International Justice Mission\". \r\nОсновната отличителна черта на съвременното робство, според  \"Walk Free Foundation\" е това, че хората \"не могат да избегнат или да предотвратят експлоатацията посредством заплахи, насилие, принуда и злоупотреби с властта\". \n\r\nПонятието \"модерно робство\" се използва за различните форми на подчинение и експлоатация като търговия с хора, принудителен труд или принудителни бракове. Много често границите на това, което наричаме модерно робство, са размити.\n\r\nМодерното робство засяга при това не само страни като Либия, Катар, Конго. Още през април Съветът на Европа предупреди , че търговията с хора и робският труд са в настъпление и в Европа. Особено търговията с хора с цел експлоатация на работна ръка. По данни на германската криминална служба, това се отнася най-вече до мигрантите в строителния бранш, гастрономията, месопреработването, селското стопанство и транспорта. През миналата година властите са регистрирали 180 жертви на съвременно робство в 11 приключени разследвания. Повече от жертвите произхождат от Източна Европа.\n\r\nСексуалната експлоатация е широко разпространена в Германия. \n\r\n\"Германия е публичният дом на Европа\", казва Дитмар Ролер. Особено голям е броят на жените, принудени да проституират. По данни на федералната криминална служба, през миналата година са регистирани 500 жертви на принудителна проституция. Докато в сферата на принудителния труд повечето жертви са мъже, мнозинството от жертвите на сексуална експлоатация са жени, главно от България, Румъния и Германия.\n\r\n\n\r\nДитмар Ролер обръща внимание и върху една сравнително нова форма на сексуална експлоатация: чрез интернет.\n\r\n\"Германските клиенти могат да си наемат за един час дете от Филипините, което трябва пред камерата да прави това, което те искат\", казва той. Тези примери, както и чуждестранният произход на много от жертвите, показват, че модерното робство не признава държавните граници. Много повече става дума за един глобален феномен със свързани по цял свят участници. Преди две години икономистката Еви Хартман разбуни духовете с книгата си \"Вие колко роби държите?\". Нейната теза е, че всеки среден германец държи косвено около 60 роби само чрез потребителското си поведение. \"Дори чрез покупката на дрехи, или стоки, които съдържат суровини от конфликтни региони, човек насърчава робските условия на труд в другите части на света\", посочва Дитмар Ролер.\n\r\nГоворейки за модерното робство, не бива да изпускаме из очи, че малолетните са най-силно застрашени да станат жертва на подобни структури. Също и в Германия. Наскоро един скандал в Щауфен щокира германската общественост. В продължение на две години едно семейство систематично изнасилва днес десетгодишния си син и го предлага на други клиенти за пари. През последните години и принудителните бракове са във фокуса на властите. Германската полиция регистрира годишно между 50 и 60 случая на принудителни бракове.\n\r\nТъмните цифри във всички сфери на модерното робство са значително по-високи. \"Затова трябва енергично да се борим срещу подобни структури. Германия също трябва да направи още много в това отношение\", казва Дитмар Ролер. \"International Justice Mission\" работи активно в други страни от Азия и Африка, където модерното робство е широко разпространено и хората нямат достъп до правните системи. \" В повечето случаи става въпрос за пари. Затова трябва да направим бизнес-модела неатрактивен за участниците\", изтъква Ролер. Така например \"International Justice Mission\" търси филипински полицаи за преследване на детската проституция и изправя престъпниците пред съда. По този начин може да открие и някой германец, който чрез интернет задоволява педофилските си наклонности.\r\n", "date": "2018.08.26", "title": "Чрез заплахи и насилие: Новите роби на Европа са факт"}
{"url": "https://www.dnes.bg/notifikacii/2018/08/26/ansambylyt-ni-sys-srebro-v-rusiia.386136", "text": "Националният ансамбъл по художествена гимнастика спечели сребърен медал за съчетанието си с 5 обръча на световната купа в Казан, Русия.\n\r\nМомичетата на треньора Весела Димитрова получиха оценка от 22,600, след като допуснаха грешка при едно от хващанията. Това ги нареди след домакините, които бяха оценени с 23,100.\n\r\nНа трето място са италианките, които имат оценка 22,000.\n\r\nТова е втори медал за ансамбъла от Световната купа в Казан - последната проверка за националните отбори преди световното първенство в София през септември. Вчера те се наредиха на трето място в многобоя.\n\r\nБоряна Калейн пък донесе медал при индивидуалните представителки. Тя спечели бронзов медал за композицията си с обръч и получи оценка 19,550. Катрин Тасева остана четвърта на този уред с оценка 19,500.\r\nВ надпреварата с топка Тасева отново е четвърта (19,500), а Калейн е шеста (18,000).\n\r\n\n\r\n ", "date": "2018.08.26", "title": "Ансамбълът ни със сребро в Русия"}
{"url": "https://www.dnes.bg/notifikacii/2018/08/26/obezvrediha-500-kilogramova-bomba-ot-vsv-v-germaniia.386138", "text": "Екип от германски сапьори обезвреди 500-килограмова невзривена бомба от Втората световна война в Лудвигсхафен, което наложи да бъдат евакуирани 18 500 души, предаде Франс прес.\r\nБомбата вероятно е била хвърлена от американските военновъздушни сили. Тя беше открита в началото на седмицата при строителни дейности, отбелязва БТА.\r\nОбщината в Лудвигсхафен помести в сайта си снимка на току-що изровената бомба, прикрепена към дървени пелети, за да бъде изнесена по-лесно от района.\r\nПо съображения за сигурност властите бяха наредили на местните жители в радиус от 1000 метра около мястото да напуснат домовете си в 8 ч. сутринта местно време. Операцията приключи малко след 14 ч.", "date": "2018.08.26", "title": "Обезвредиха 500-килограмова бомба от ВСВ в Германия"}
{"url": "https://www.dnes.bg/akoshtete-vqrvaite/2018/08/26/egoisti-nereshitelni-8-otricatelni-cherti-na-veznite.386018", "text": "Дори най-милите, сърдечни и чувствителни хора имат своите тъмни страни.\r\nВезните са една от зодиите, които винаги съумяват да са любезни, внимателни и коректни към околните. Въпреки това някои ситуации могат да ги накарат да проявят своите негативни черти от характера.\r\n\r\n\r\nОбикновено Везните са най-благотворително настроените и едни от най-емпатичните в зодиака. В определени моменти обаче се проявява техният егоизъм. Те се вълнуват от фините неща в живота и не се колебаят и за миг, когато трябва да постигнат нещо.\r\n\r\nВезните обожават красотата в живота. Те ще са първите, които ще ви запознаят с новите тенденции в цветовете за този сезон, с модните аксесоари и трендове, но определено няма да са в час със сериозните теми, особено от социалния и политически живот. Понякога тази склонност към повърхностно гледане на живота им пречи и в ежедневието.\r\r\n                    \r\n                    ", "date": "2018.08.26", "title": "Егоисти, нерешителни... 8 отрицателни черти на Везните"}
{"url": "https://www.dnes.bg/usa/2018/08/26/djon-makkein-voinik-i-senator-amerikanec-i-atlantik.386135", "text": "\n\r\nСветовни лидери изразиха съболезнования по повод кончината на американския сенатор и бивш кандидат за президент Джон Маккейн.\n\r\nГерманският канцлер Ангела Меркел бе една от първите, изразила съболезнования, съобщи пресслужбата на германското правителство, цитирана от ТАСС. \nМеркел определи Маккейн като неуморим боец за силен трансатлантически съюз. \"Джон Маккейн се ръководеше от ясното убеждение, че смисълът на всяка политическа работа е да служи на свободата, демокрацията и нормите на правовата държава. Смъртта му е загуба за всички, които споделят тези убеждения\", посочва Меркел.\r\n                    \r\n                    \r\nИзразявайки съболезнования към близките на Маккейн, генералният секретар на НАТО Йенс Столтенберг подчерта, че той е бил силен привърженик на Алианса. \n\r\n\"Джон Маккейн - войник и сенатор, американец и атлантик. Ще бъде запомнен както в Европа, така и в Северна Америка със смелостта и характера си, а също така и като силен привърженик на НАТО\", отбелязва Столтенберг. \n\r\nФренският президент Еманюел Макрон определя Маккейн като \"истински американски герой\", съобщи Ройтерс. \"Той посвети целия си живот на страната си. Неговият глас ще липсва\", посочи Макрон.\n\r\n\"Джон Маккейн бе велик държавник, който въплъщаваше идеята за безкористна служба. За мен бе чест да го наричам приятел на Великобритания. Най-дълбоките ми съболезнования на семейството му и американския народ\", отбеляза британският премиер Тереза Мей.\n\r\nНейният израелски колега Бенямин Нетаняху каза, че за страната му Маккейн е велик американски патриот и поддръжник на Израел. Нетаняху заяви, че е дълбоко опечален от загубата на Маккейн и винаги ще цени приятелството му.\n\r\nМаккейн често посещаваше Израел и го подкрепяше в Сената, като силно се противопоставяше на ядрените амбиции на Иран. \n\r\nСенаторът републиканец Джон Маккейн, бивш военнопленник във Виетнам и неуспял кандидат за президент на САЩ през 2008 г., почина вчера на 81 години. Ден преди това семейството му разпространи съобщение, че сенаторът е взел решение да прекрати лечението на агресивна форма на мозъчен тумор.\n\r\nАмериканският президент Доналд Тръмп не планира да присъства на погребението на Маккейн, предаде ТАСС, като се позова на в. \"Ню Йорк таймс\".\n\r\nСпоред американското издание, което цитира запознати източници от Републиканската партия, бившите президенти Джордж Буш-младши и Барак Обама са изразили желание да присъстват на погребението на американския сенато. По предварителен план се предвижда правителството на Тръмп да бъде представлявано на траурната церемония от вицепрезидента Майк Пенс.\r\n\"Ню Йорк таймс\" съобщи по-рано, че Маккейн ще бъде погребан в град Анаполис, щата Мериленд, но засега не е определено кога. Ветеранът на американската политика ще получи държавни почести: ковчегът с тялото му ще бъде поставен за поклонение в централната ротонда на Капитолия, а възпоменателната служба ще се състои в катедралата на Вашингтон. \n\r\nСлед това до погребението ковчегът ще бъде поставен в сградата на законодателното събрание на Аризона - щата, който Маккейн представляваше в Конгреса 35 години.\r\n ", "date": "2018.08.26", "title": "Джон Маккейн - войник и сенатор, американец и атлантик"}
{"url": "https://www.dnes.bg/sofia/2018/08/26/tramvai-5-edin-ot-simvolite-na-sofiia.386137", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПрез седмицата стана ясно, че ремонтът на градинката при колелото на трамвай №5 в столичния квартал \"Княжево\" ще приключи до края на годината. Това е първото подобрение по трасето на легендарната линия от десетилетия.\r\nТрамвай №5 тръгва по улиците на София още през 1901 година. Дотогава на софиянци е бил познат само така нареченият \"конски трамвай‘'.\r\n117години по-късно петицата все още свързва квартал \"Княжево\" с центъра на София.\r\nВижте историята на легендарната трамвайна линия в репортажа на Даяна Георгиева и.", "date": "2018.08.26", "title": "Трамвай №5 - един от символите на София"}
{"url": "https://www.dnes.bg/notifikacii/2018/08/26/papata-poiska-proshka-za-vsichki-zloupotrebi-v-cyrkvata.386139", "text": "Папа Франциск отново помоли за прошка за всички видове злоупотреби със служебно положение, извършени от членове на църквата и нейни институции, предаде ДПА. \n\nФранциск заяви това по време на литургия пред 500 000 души, събрали се в парк в Дъблин. Той разказа пред тях, че се е срещнал вчера с осем жертви на сексуални посегателства, извършени от представители на църквата.\r\n\"Молим за прошка за времето, изминало без да бъде показано състрадание към оцелелите\", каза той.\r\n\"Молим за прошка за хората на ръководни позиции в църковната йерархия, които не са взели мерки срещу този вид злоупотреба\", заяви още папата.\r\n", "date": "2018.08.26", "title": "Папата поиска прошка за всички злоупотреби в църквата"}
{"url": "https://www.dnes.bg/cars/2018/08/26/prodavat-16-godishno-bmw-m5-za-180-000.386140", "text": "Аукционната къща Gooding & Company пуска за продажба на търг  следващата седмица BMW M5 (E39), чийто пробег е едва 703 километра.  Очаква се автомобилът да достигне цена от 140 до 180 хиляди долара.\r\nСребристият \"напомпан\" седан е закупен през 2002 г. от колекционера на автомобили BMW Глен Конкли. Той е известен с това, че винаги си купува две коли от един и същ модел, който си хареса: \"едната, за да си я карам, а другата - за да попълни колекцията ми\".\r\nС този автомобил той успял да измине почти хиляда километра. В комплектацията на колата влиза дори VHS касета с видео, в което се разказва за историята на BMW M5 (E39).\r\nВ тази каросерия седанът M5 се произвежда от 1998 до 2003 г. Моделът е оборудван с 4,9-литров V8 двигател, който развива максимална мощност от 400 коня.\r\r\n                    \r\n                    Автомобилът ускорява от място до 100 км/ч за 5,3 сек. От това BMW M5 (E39) баварската компания е произвела 20 482 бройки.\r\n", "date": "2018.08.26", "title": "Продават 16-годишно BMW M5 за $180 000"}
{"url": "https://www.dnes.bg/zvezdi/2018/08/26/bedstveno-polojenie-nevrystnata-suzanita-se-sybleche.386001", "text": "Голотата и скандалът в родния шоубизнес продават. С тази максима от година на музикалната сцена вършее Сузанита. Като певица не се е доказала, но пък скандалите ги реди един след друг.\n\r\nСемейството й стои плътно зад нея, Орхан Мурад неведнъж вече заяви подкрепата си. И призова да я оставим на мира. \n\r\nНевръстната по възраст Сузанита обаче преминава някакви разумни граници. Последната й изцепка - пусна се топлес в Instagram. Да, косите й свенливо падат върху гърдите, но това не прави кадрите по-малко нелепи. \n\r\nВсъщност най-тъжното е, че над 14 000 души до средата на седмицата бяха харесали еротичните й изблици.\r\nГоло момиче на 15. Нямам идея какво са проверявали от Агенцията за закрила на детето, но явно у нас няма никакъв проблем едно непълнолетно дете да си пуска голи кадри. Това че е певица по никакъв начин не прави действията й по-малко гротескни.\r\n                    \r\n                    \r\nСемейството й да не се сърди за негативните коментари, явно Сузанита с удоволствие ги провокира. Ние пък няма да се уморим да повтаряме, че това е бедствие на всички нива - семейство, морал, общество.\r\nВижте я в ", "date": "2018.08.26", "title": "Бедствено положение: Невръстната Сузанита се съблече!?"}
{"url": "https://www.dnes.bg/sport/2018/08/26/slaviia-prepyna-ludogorec-georgi-petkov-vleze-v-istoriiata.386143", "text": "Славия и Лудогорец не си вкараха голове и завършиха 0:0 в мач от шестия кръг на Първа лига.\r\nВратарят на \"белите\" Георги Петков, който е на 42 години, подобри рекорда на Йордан Филипов и стана най-възрастният футболист, играл в българския шампионат.\r\nСрещата започна с едноминутно мълчание в памет на жертвите при катастрофата край Своге, а тимът от Разград игра с голяма част от резервите си. В крайна сметка двата отбора изиграха мач без много положения и логично завършиха наравно.\r\nСлед това равенство шампионът Лудогорец има 11 точки на трето място в Първа лига, докато \"белите\" са с три точки по-малко.", "date": "2018.08.26", "title": "Славия препъна Лудогорец, Георги Петков влезе в историята"}
{"url": "https://www.dnes.bg/eu/2018/08/26/frenski-lider-imigraciiata-kulturna-zaplaha-za-evropa.386141", "text": "Лидерът на френската десница Лоран Вокие изрази мнение, че масовата имиграция е \"културна заплаха за европейската цивилизация\" и допълни, че французите отказват да \"станат чужденци в собствената си страна\", предаде Франс прес.\n\r\n\"Как може да не се разбира, че сме на края на нашия капацитет за интегриране и че тази масова имиграция днес е културна заплаха за европейската цивилизация?\", попита Вокие, който е лидер на партия Републиканците. Той говори пред около 1500 партийни представители, събрали се в департамента От-Лоар.\n\r\n\"Французите отказват да бъдат чужденци в собствената си страна и трябва да направим така, че да остане нещо от цивилизацията\", настоя той. Думите му бяха силно аплодирани.\r\n                    \r\n                    \r\n\"Ние не трябва да допускаме повече тези кораби да влизат в европейските пристанища\", допълни Вокие, чиято партия се представи зле на парламентарните избори миналата година. Сега партията има намерение да постави миграционния въпрос в центъра на кампанията за европейските избори през май догодина.\n\r\nВокие бе избран за партиен лидер през декември миналата година, следвайки решително твърда линия. \r\n", "date": "2018.08.26", "title": "Френски лидер: Имиграцията - културна заплаха за Европа"}
{"url": "https://www.dnes.bg/obshtestvo/2018/08/26/obicham-bylgariia-i-shte-ia-obicham-vinagi-dokato-sym-jiv.386133", "text": "Бих искал моите картини да са отворен прозорец на хората към един по-красив свят! Това заявява художникът Никола Манев в своето последно интервю, дадено за БТА. По ирония на съдбата то е по повод 78-ия рожден ден на твореца, който е на 28 август и който той така и не посрещна.\n\r\n\"Трябва да оставя максимално количество картини - това е моето желание, друго нямам\", допълни творецът, който от години живееше и твореше във френската столица Париж. \nНепрекъснато присъствам в България с мисълта си и картините си, каза Никола Манев. \"Обичам България и ще я обичам винаги докато съм жив\", заяви той в интервюто. Художникът отчита, че въпреки възрастта си се чувства като 18 годишен.\r\n                    \r\n                    \r\n\"Често говорим за развода, нали. Човек се жени и развежда, нещо нормално. За мен единственият сериозен развод е този, когато Душата се скара с Физиологията и подаде молба за развод. Разведат ли се - няма помирителен процес. Физиологията ти казва в един прекрасен момент: \"Мой човек, стига толкова! Служих ти и работих за теб цял живот! Баста, До тук!\"\n\r\nВ интервюто Манев споделя още: \"Животът се дава на всеки, но остаряването - на определени, това си е привилегия. Много хора и личности са си отишли млади в началото на живота, като Яворов, и други големи поети - Пушкин , Лермонтов, Есенин....и други творци. Да си призная, изпитвам носталгия по младостта. Е, доста хора асоциират носталгията с нещо отрицателно и изпитват голям страх към тази дума, аз пък съм на обратното мнение. Носталгията за мен е чувство на удоволствие и удовлетвореност от младостта. Когато си легна и започвам да си припомням щурите ми млади години. Това за мен е моето богатство, не недостатък.\"\n\r\nГолемият творец признава, че въпреки, че е роден в Пазарджик, се чувства чирпанлия в душата. \"Озовах се с два родни града, но не е важно къде си роден, а къде си израснал. Роден съм в Пазарджик, но съм израснал в Чирпан при баба си Кера. Затова се смятам за чирпанлия. Ако трябва да се изразя образно - родих се в Пазарджик, но прогледнах в Чирпан. В Париж живея от 57 години, така че Франция и нейната столица са неразделна част от мен като творец и като личност. Но колкото и да се мъча да стана французин, не мога. Останах си българин! Независимо, че много обичам Франция\". \n\r\nНикола Манев e роден на 28 август 1940 година в Пазарджик, но е израснал в Чирпан. Завършва Художествената гимназия в София, а през 1962-а е приет във френската Академия за изящни изкуства, където се дипломира в класа по \"Живопис\" на професор Морис Брианшон. Тогава се установява в Париж - в ателие в \"Ил Сен Луи\". \n\r\nПрез целия си живот обикаля света и трупа впечатления за платната си. Зад гърба си има над 165 самостоятелни изложби, а над 3000 негови творби са притежание на държавни и частни колекции и музеи в над 30 страни. Има над 180 самостоятелни изложби. \n\r\nМанев живее и твори от 57 години в Париж, но остава завинаги свързан с България. През април 2000 г. купува старинна възрожденска къща в Чирпан и я завещава на града заедно с 40 свои картини от различните периоди. През 2008-а Манев става академик на Българската академия за наука и изкуство.", "date": "2018.08.26", "title": "Обичам България и ще я обичам винаги докато съм жив!"}
{"url": "https://www.dnes.bg/akoshtete-vqrvaite/2018/08/26/zapaliankoto-gotinata-lelia-tipovete-rodnini-koito-sreshtate.385959", "text": "Лятото е време за разпускане, купони, море. Но това е и времето, в което сте по-свободни и посещавате роднините, които живеят в други градове. Ето и какви са най-често срещаните типажи роднини.\r\n\r\nТова е бабата, вуйната или лелята, която винаги прави това, което си науми. Не се интересува какво мисли семейството за нея и е леко ексцентрична. Появява се на семейните сбирки, носейки натруфени шалчета, искрящи обици, странен грим и най-вече - шантави истории, които да сподели. \r\n \r\n\r\nНа него му се отдава графичния дизайн, ненадминат фотограф е, рисува много добре или пише стихове и има популярен блог. Затова и винаги ви радват с най-оригиналните подаръци, направени от сърце, вдъхновени от таланта му. Той ви води и в най-интересните и творчески места в града, в който гостувате.\r\n \r\n\r\nТя е купонджийка, обича да излиза, да ходи по пътешествия. Най-стилно облечена от всички роднини, шегува се постоянно, дава примери за всичко от пътуванията си в чужбина. Тя е и тази, която дава най-добри житейски съвети и се е държала с вас като с голям човек, дори когато сте били съвсем малки. \r\n\r\n\r\nМоже да е леля, баба, братовчедка и т.н., която прекарва почти цялото време, в което сте на гости в кухнята, приготвяйки ви различни изкушения от този край. Обича да прави най-вкусните гозби и всички да са доволни от храната. И се е погрижила за всяко ядене - закуска, обяд, следобедна закуска, вечеря, за десертите, за питиетата и т.н.\r\n                    \r\n                    ", "date": "2018.08.26", "title": "Запалянкото, готината леля... Типовете роднини, които срещате"}
{"url": "https://www.dnes.bg/football/2018/08/26/arda-bi-shuta-na-topuzakov-shte-go-smeni-stoicho-stoev.386123", "text": "Треньорските уволнения във Втора лига на България следват едно след друго и то в отборите считани за фаворити за елитна промоция.\n\r\nПреди дни ЦСКА 1948 година би шута на Вальо Илиев, а сега това стори и Арда Кърджали.\n\r\nКакто е известно, вчера Арда записа втора загуба в първенството. Тимът на Елин Топузаков загуби с 1:2 като гост на Несебър и остава извън топ 5 на класирането във втория ешелон.\n\r\nТова естествено вбеси шефовете и те решиха да се разделят с Топчо. Решението ще бъде обявено днес, като най-вероятно Стойчо Стоев ще замени Топузаков в Кърджали. \n\r\nДвете страни се разделят по взаимно съгласие, а заедно с Топузаков си тръгва и дясната му ръка- помощник-треньорът Цветомир Валериев.\r\n                    \r\n                    \r\nБившият наставник на Левски със сигурност остава в историята на футбола в Кърджали, тъй като успя да класира местния Арда за първи път в професионалните групи от 29 години насам.\n\r\nАмбицията на ръководството на клуба е незабавна атака на Първа лига, а неубедителния старт явно е предизвикал и промяната. Арда има 7 точки от пет мача и заема 7-о място във Втора лига.", "date": "2018.08.26", "title": "\"Арда\" би шута на Топузаков, ще го смени Стойчо Стоев"}
{"url": "https://www.dnes.bg/stranata/2018/08/26/problemnite-plajuvashti-piiani-turisti-i-razseiani-roditeli.386101", "text": "Крайно време е да има и плажна полиция заради проблемните туристи, смята управителят на единствения у нас общински Диагностично консултативен център (ДКЦ/)”Св. Клементина”, който от 13 г. поддържа единна система за организация и контрол на медицинската помощ по ивиците във Варна и курортите д-р Иван Иванов.\n\n \"Нарушители винаги има. Ако сега инцидентите са по-малко, то е, защото и туристите са по-малко, отколкото в най-тежките сезони до 2011 година. Докато преди на пясъка се чуваше много разнородна реч, сега преобладаваща е румънската. Няма ги скандинавците, нито многолюдните групи украинци, молдовците, беларуси, руснаци, които преди пълнеха ивиците. Българите прииждат, но само през почивните дни. Плажът е рехав и по-лесно реагираме. Въпреки това плажната полиция е крайно необходима за нас и за спасителите, без значение от кои структури ще бъде сформиран състава й и кой ще прибира глобите. Защото нашата мисия е да спасяваме хора, а не да действаме като охрана на неразумните летовници\", коментира той пред в.\"Труд\".\r\n                    \r\n                    \r\nД-р Иванов посочи като пример случай от преди години с група пияни туристи, които спасители и лекарите на плажа са вадили от водата и свестяваха 12 пъти, докато се намесят органите на реда и ги приберат в ареста. \n\r\nСпоред него такива нарушители трябва да бъдат спрени с глоби и то ефективно. \n\r\n\"Но по правило младите летовници са по-недисциплинирани. Често влизат в морето след употреба на алкохол и дрога, пренебрегват червения флаг, защото не искат да се лишат от нито едно удоволствие по време на ваканцията си, без да си дават сметка, че рискуват живота си. Много пъти се натъкваме и на нехайни родители. При жълт флаг, например, освен забраната за ползване на надуваеми предмети, не е разрешено деца да влизат сами в морето. Но се оказва, че малцина са наясно с това изискване. Затова преговаряме с туроператори да разпространяват сред туристите листовки на няколко езика с указания за поведението на плажа и правилата за къпане\", обясни лекарят.\n\r\nА за този сезон особени проблеми на екипите на плажа не е имало. \n\r\n\"През юли заради дъждовете и сравнително хладната морска вода плажуващите бяха малко. Затова от 1 юни до началото на август почти нямахме водни инциденти. Помощ в медицинските пунктове на плажа търсеха предимно хора със сърдечно-съдови проблеми, хипертония, травми и ухапани от насекоми. Сега обаче плажуващите са много повече. Водата е топла, но морето се обърна. Почти всеки ден има мъртво вълнение и работата се увеличи. За радост, до момента няма нито един удавен по ивиците, за които отговаряме. Но имаше два тежки водни инцидента, при които българин и чужденец бяха настанени в реанимация. Единият пострада, защото беше недоволен, че при червен флаг спасителите не му дават да се къпе и се хвърли в морето в съседна неохраняема зона до една от буните. Едвам го спасихме. Наскоро там между тетраподите се бе заклещил и друг пиян турист. От началото на август помагахме и на много деца, попаднали в дънни ями. За последните 2 дни от плажа в болница бяха настанени двама души – 76-годишен мъж, колабирал в горещината и ударил се при падането, и летовник, получил инфаркт в неохраняемия район на Четвърта буна във Варна. Често при къпане в бурно море се получават и травми. Плажуващи излизат на брега с извадено рамо, след като вълните са ги блъскали\", обясни д-р Иванов.\n\r\nТой разказа и кои са най-куриозните случаи, на които са се натъквали медицинските екипи през тези 13 лета дежурства на пясъка: \"Имахме случай, в който изгубено детенце стоя над 4 часа в медицинския пункт, докато открият родителите му. Оказа се, че те са се прибрали в хотелската си стая и са забравили, че са на море с детето си. Бяха българи. Помня и друг куриоз с група много пияни чужденци, които бяха спасени от удавяне. След като реаниматорите ги свестиха, те питаха в коя държава се намират\".", "date": "2018.08.26", "title": "Проблемните плажуващи: Пияни туристи и разсеяни родители"}
{"url": "https://www.dnes.bg/stranata/2018/08/26/zatvariat-fatalnata-otsechka-krai-svoge-proveriavat-asfalta.386126", "text": "Временно се ограничава движението по път II-16 София - Мездра в двете посоки в района на вчерашния тежък пътен инцидент, съобщават от АПИ. \n\nПричината е вземане на проби от асфалтовата настилка. \r\nОбходният маршрут е Мездра - Своге - Искрец - Костинброд - София, съобщиха от агенция \"Пътна инфраструктура\".\r\nСъщевременно в Министерския съвет започна извънредна среща на институциите във връзка с тежкия инцидент край Своге. На нея се очаква да бъдат обсъдени подробностите около автобусната катастрофата, при която загинаха 16 души и по-сериозни мерки срещу войната по пътищата.", "date": "2018.08.26", "title": "Затварят фаталната отсечка край Своге, проверяват асфалта"}
{"url": "https://www.dnes.bg/mish-mash/2018/08/26/kachvate-kilogrami-dali-pyk-ne-e-ot-loshiia-syn.386120", "text": "Лошият сън отслабва организма и увеличава риска от затлъстяване, съобщи БТА като се позова на в. \"Индипендънт\".\n\r\nШведски учени изследваха как работата на смени, смяната на часови пояси и умората се отразяват на здравето. Те твърдят, че дори една нощ недоспиване отключва гени в мастната тъкан, които увеличават способността на тялото да натрупва тлъстини и са свързани с диабет тип 2. \n\r\nОбратният ефект се появява в мускулната тъкан, защото протеините, които ги изграждат, започват да се разпадат на по-прости форми. Това може да е адаптация, помагаща на тялото да съхрани мастните натрупвания, които изгражда. \n\r\n\"Открихме доказателства, че това може да е свързано с промени в биологичния часовник, който регулира 24-часовия ритъм, определящ как тези ключови тъкани използват метаболитното гориво и реагират на стимули\" - обясни ръководителят на екипа д-р Джонатан Седернес от университета в Упсала. \r\n                    \r\n                    \r\nПредишните изследвания само установиха връзка между загубата на мускулна маса, диабет и напълняване у работещите на смени, но не можаха да изключат дали за това не допринасят фактори от начина на живот, например лошо хранене или обездвижване. \n\r\nШведските учени откриха доказателства, че прекъсването на цикъла на съня може пряко да се отрази върху метаболитните процеси и да предизвика трайни рискове за здравето. \n\r\nУчените са работили с 15 здрави доброволци, като са изследвали показателите им след нормален сън и след нощ, в която е трябвало да будуват, подобно на нощна смяна.\r\n ", "date": "2018.08.26", "title": "Качвате килограми? Дали пък не е от лошия сън"}
{"url": "https://www.dnes.bg/obshtestvo/2018/08/26/bashtata-na-prezidenta-za-udara-s-trikolka-nelep-incident.386121", "text": "Бащата на президента Румен Радев с първи коментар за инцидента, при който се сблъска с триколка в Харманли. \n\r\nГеорги Радев твърди, че по никакъв начин семейството не се е опитвало да прикрие инцидента.\n\n Катастрофата става на кръгово кръстовище в града. колата на Георги и Станка Радеви се удря в триколка.\n\r\n\"Един нелеп инцидент. Те и полицаите казват така. Нелеп инцидент, при който няма убит човек. Не чувствам вина\", каза Георги Радев пред Нова тв.\n\r\n\"Въобще не я видяхме. Триколката просто връхлетя в нас\", каза съпругата му.\n\r\nАкт е написан на мъжа с триколката, а за инцидента се разбра девет дни по-късно.\r\n                    \r\n                    \r\nЗатова и МВР, и прокуратурата започнаха разследване. \n\r\nВзета е проба за алкохол и наркотици на Георги Радев. Отрицателни са.\n\r\nРодителите не казали за инцидента на сина си. Той разбрал два дни по-късно. \n\r\nПострадалият Стефан Тодоров няма претенции към семейство Радеви.\n\r\n\"Ще останем приятели с него, това да ви кажа. Просто не искам нищо повече\", каза той.\n\r\n ", "date": "2018.08.26", "title": "Бащата на президента за удара с триколка: Нелеп инцидент!"}
{"url": "https://www.dnes.bg/sofia/2018/08/26/600-stolichani-kazaha-ne-na-hamalite-i-travestitite.386122", "text": "Близо 600 подписа срещу травеститите и хамалите на бул. \"Христо Ботев\" и площад \"Македония\" в София събра общинският съветник от БСП Николай Николов за 4 дни. Той стартира инициативата във вторник, 21-и август, и събира подписи на граждани всеки ден до петък, 24-и август, по около четири часа на ден - по два сутрин и следобед. \n\n\nКампанията ще продължи и през идната седмица, но от вторник до петък в часовете от 10,00 до 13,00 и от 16,00 до 18,00 часа на площад \"Македония\" на тротоара пред входа на АПИ.\n\r\n\"Пропускаме понеделник, тъй като официално беше обявен за ден на национален траур заради адската катастрофа край Своге, в която загинаха 16 души. Бих искал да поднеса дълбоки съболезнования на семействата и близките на жертвите и да пожелая бързо възстановяване на пострадалите\", коментира Николай Николов.\r\n                    \r\n                    \r\nСпоред него, основният извод от 4-дневното събиране на подписи е, че търпението на гражданите вече се е изчерпало и те са готови сами да се борят за сигурността си там, където живеят. \n\r\n\"Имаше хора, които не само, че се подписваха срещу травеститите и хамалите, но взимаха листове, за да събират от съседите си, които нямат възможност да дойдат до нас, за да ни подкрепят, коментира той. - Истината е, че за тези 4 дни стана категорично ясно едно - в центъра на града ни цари абсолютно беззаконие. И докато управляващите се хвалят с ремонтите на ремонтите в центъра и с красотата на \"нова София\", гражданите се чувстват абсолютно изоставени и незащитени от градската управа. Хората, които идваха да се подписват се радваха, че най-накрая някой се е сетил и за техния проблем и прави някакви опити да го разреши\", каза той.\n\r\nЗа четирите дни в срещи и разговори с граждани Николай Николов е събрал информация за дузина други проблеми в района.\n\r\n\"Тази инициатива се оказа много полезна, тъй като очевидно хората имат големи проблеми, а няма към кого да се обърнат. Или отговорните институции, към които се обръщат, по никакъв начин не реагират. И гражданите напълно са загубили доверие в тези институции, коментира още общинският съветник от БСП. - Сред най-големите проблеми на гражданите в района са шумът от трамваите и разтрисането на сградите при преминаването им. Много се оплакваха от \"зелената зона\" по бул. \"Македония\" между площад \"Руски паметник\" и площад \"Македония\". \n\r\nВ този район местата за паркиране покрай трамвайната линия са насипани с пясък. При паркирането колите вдигат много прах и хората, които живеят в кооперациите наоколо, са затворници в домовете си, защото не могат да си отворят прозорците. \n\r\nМного оплаквания имаше от самонастанили се клошари и бездомници по входовете на кооперациите и абсолютната невъзможност на отговорните институции да се справят с този проблем. С мен се свърза собственикът на винарната на ул. \"Позитано\" №11А, в която преди няколко месеца избухна пожар. Помоли ме за помощ, тъй като не може да изгони от имота си самонастанил се човек с психически проблем, а опитите му да разреши проблема с помощта на институциите са абсолютно напразни. Подобен проблем има и в две сгради до хотел \"Родина\", където също са се самонастанили хора. Има още много неуредици, за които гражданите споделят, и аз ги записвам с цел да опитам да помогна в качеството си на общински съветник. Истината е, че за 4 дни видяхме истинското лице на столицата ни. Повърхностно центърът е лъскав, но животът на хората е много далеч от желания от всички ни европейски стандарт. А говорим за район в центъра на София. Представете си какво е положението в крайните квартали\", посочи Николов.", "date": "2018.08.26", "title": "600 столичани казаха: \"НЕ\" на хамалите и травеститите"}
{"url": "https://www.dnes.bg/stranata/2018/08/26/shofioryt-ne-e-karal-byrzo-zashto-izpuska-kontrol-nad-avtobusa.386125", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОграничението на скоростта в смъртоносния участък от пътя край Своге, където 16 души загубиха живота си, е 40 км/ч. По предварителни данни на разследването шофьорът е спазил ограничението, а скоростта му е била малко над 40 км/ч. \n\n\nВодачът на злополучния автобус обаче губи контрол, шофирайки в проливния дъжд, навлиза в другата лента и удря няколко коли. Превозното средство удря и бордюра, а ударът е бил толкова силен, че парче от бетона е откъртено.\n\r\nАвтобусът се блъска в мантинелата, огъва я и пада в дерето. За нещастие точно на това място няма растителност, която поне малко да смекчи удара, видя репортер на Bulgaria ON AIR от мястото на тежкия инцидент.\r\n                    \r\n                    \r\n14 души издъхват на място веднага след катастрофата, а двама са починали в линейките на път за болницата.\n\r\nИма подозрения, че здравословното състояние на водача не е било отлично. Автобусът е бил управляван от самия собственик на малката транспортна фирма, регистрирана в Божурище - Григор Григоров. В момента той е настанен в ИСУЛ.\n\r\nНа място се очаква да пристигне екип от разследващи, които да направят втори оглед на местопроизшествието.\n\r\n\r\n ", "date": "2018.08.26", "title": "Шофьорът не е карал бързо! Защо изпуска контрол над автобуса?"}
{"url": "https://www.dnes.bg/notifikacii/2018/08/26/ekspert-ot-chujbina-idva-za-razsledvaneto-na-ada-do-svoge.386124", "text": "Чрез видеозаснемане от дронове и външна консултация Институтът за пътна безопасност ще търси причините за тежкия инцидент на пътя, който само преди две години е ремонтиран за 23 млн. евро. Това съобщи пред БНР Диана Русинова от института.\n\n\n \"Ще имаме в нашия екип човек, който от дълги години работи в сферата на пътната безопасност в Австралия. В екипа ще бъде и господин Богдан Мирчев, който е бивш шеф на КАТ и е бил един от водещите експерти по разследване на най-тежките пътно-транспортни произшествия. Ще заснемем и участъка с дрон, не само този участък. Ние ще заснемем и други, които потенциално представляват риск\", каза тя.\r\nИ Русинова, както и други експерти обясниха, че въпросният пътен участък е в лошо състояние.\n\r\n\"Нашата проверка показа на много места компрометиран асфалт, нарушено пътно покритие и то само по-малко от две години, след като е приключен този ремонт. Липсващи знаци, на много места канавките са пълни с паднали камъни и не са почиствани от години. Има много храсти по пътя, които доста скриват видимостта и водата няма къде да отиде да се оттича. Тя съответно отива на платното. Едната от причините за този инцидент категорично е състоянието на пътя\",  каза тя.\n\r\nИ от организацията \"Българско обединение на шофьорите\" посочват лошото състояние на пътя като вероятна причина за тежката катастрофа край Своге. В съобщение до медиите от обединението напомнят, че в края на миналия месец са изпратили писмо до министъра на регионалното развитие, с което да обърнат внимание за лошото сцепление на асфалта при завоите, недостатъчните ограничителни съоръжения и растителността, която пречи на добрата видимост.\r\nДа не се прибързва със заключението, че състоянието на пътя е причина за катастрофата, призова експертът по организация и безопасност на пътното движение\" проф. Румен Миланов, който е и преподавател в Университета по архитектура, строителство и геодезия.\n\r\n\"Безспорно, движението е било в един силен валеж и най-вероятно пътната настилка е била покрита с воден слой, който още повече усложнява обстановката. Основният въпрос е с каква скорост е влезнал автобусът в тази хоризонтална крива с концентрация на пътно-транспортни произшествия и сигнализиране\", каза той.", "date": "2018.08.26", "title": "Експерт от чужбина идва за разследването на ада до Своге"}
{"url": "https://www.dnes.bg/notifikacii/2018/08/26/ot-koia-plastmasa-v-bita-mojem-da-se-otkajem.386017", "text": "Пластмасата се е превърнала в неизменна част от живота ни. Има толкова неща, направени от пластмаса, които просто няма как да изхвърлим от дома и ежедневието си, дори да искаме. Колите ни съдържат пластмаси, домовете, елементите в тях, обзавеждането, дори последният детайл вкъщи като ключове за осветление, техника, пособия – всичко съдържа пластмаса в известно количество.\r\nНа всеки три години модерното общество в световен мащаб създава един милиард тона пластмаса на всеки три години, пише treehugger.com. През първите 10 години от този век сме произвели толкова пластмаса, колкото през целия 20-и век.\r\nПластмасата е един от най-трайните материали, за който отнема между 500 и 1000 години за разграждане. Огромна част от пластмасите, които използваме, изобщо не са рециклируеми, което създава още по-голям проблем.\rВъпреки че не можем изцяло да избягаме от употребата на пластмаси в живота, можем да ограничим някои пластмасови предмети в бита и да ги заменим. Кои са те?\r\n\r\nВкъщи ползвате порцеланови или стъклени чаши. Защо не го правите и на работа? Носете си порцеланова чаша, в която да наливате кафето си вместо да купувате всеки път пластмасова или картонена чаша. По-добре е както за околната среда, така и за здравето ви, тъй като пластмасата отделя токсични вещества в кафето, които попадат в тялото и предизвикват хормонални проблеми и повишен риск от рак.\r\n\r\n ", "date": "2018.08.26", "title": "От коя пластмаса в бита можем да се откажем?"}
{"url": "https://www.dnes.bg/stranata/2018/08/26/voenni-unishtojiha-nevzriven-boepripas-v-malka-vereia.386127", "text": "Военнослужещи от Сухопътните войски извлякоха и транспортираха за унищожаване невзривен боеприпас в старозагорското село Малка Верея, съобщиха от Министерството на отбраната.\r\nПри почистване на сграда в необитаем имот, собственика на имота е намерил силно корозирала ръчна граната без видима маркировка. Под ръководството на командира на модула капитан Росен Росанов, боеприпасът е извлечен и транспортиран за последващо унищожаване.\r\nМодулното формирование за разузнаване и неутрализиране на невзривени боеприпаси от военното формирование 44 200 - Стара Загора е задействано по заповед на заместник-командира на Сухопътните войски бригаден генерал Валери Цолов след подаден сигнал от МВР.", "date": "2018.08.26", "title": "Военни унищожиха невзривен боеприпас в Малка Верея"}
{"url": "https://www.dnes.bg/obshtestvo/2018/08/26/fatalniiat-avtobus-s-previshena-skorost-i-bez-preminat-pregled.386130", "text": "Автобусът, който катастрофира край Своге и отне живота на общо 16 души, е бил без редовен технически преглед, обяви главният прокурор Сотир Цацаров на извънреден брифинг след проведената среща в Министерския съвет на институциите във връзка с трагичната катастрофа край Своге. \n\n\n\n\nОбвинител №1 уточни, че превозното средство е с 37 места и е в експлоатация от 2001 година. За последно той е преминал през технически преглед на 5 февруари тази година, когато всичко е било наред, но с оглед действащата нормативна уредба автобусът подлежи на преглед на всеки шест месеца. \n\r\n\"Следователно трябва да е преминал технически преглед на 5 август 2018 г. Но такъв няма. Към момента на произшествието автобусът е бил без редовен технически преглед\", отчете главният прокурор.\r\n                    \r\n                    \r\nТой добави още, че автобусът се е движил с превишена скорост в момента на катастрофата. Според тахографната шайба той е пътувал със скорост от 53 км/ч. при ограничение от 40 км/ч., посочи Цацаров. Така той опроверга първоначалната информация, според която шофьорът е карал с малко над 40 км/ч.\n\r\nСъщевременно стана ясно, че шофьорът на автобуса-ковчег е имал 2 акта и 7 фиша за дългия си опит като водач -  за превишена скорост, за неносене на шофьорска книжка, шофиране без колан и неправилно паркиране. \n\r\nШофьорът обаче няма санкции, свързани с употреба на алкохол. При проверка след инцидента е установено, че той не е употребил нито алкохол, нито наркотици. Водачът има дълъг стаж зад волана, като има книжка категория C още от 1977 година, а от 1991 г. има всички възможни други категории. \n\r\nЦацаров отчете, че действията на фирмата-превозвач са едно от трите основни неща, които прокуратурата ще разследва. Другите две са действията на самия шофьор Григор Григоров, като се очаква до края на деня разследващите органи да решат дали и какво обвинение да му повдигнат.\n\r\nТретият основен момент от разследването ще бъде състоянието на пътната настилка, уточни главният прокурор.\r\n\"Ще се разгледат цялата процедура по приемането и паспортизация на пътя след изпълнението му като такъв с отлично качество и всички последващи действия, свързани със сигнали, действия на АПИ и конкретния изпълнител. Въпросното ограничение от 40 км/час на пътния участък, което не е спазено от \r\nшофьора, е поставено в резултат на лошото качество на пътя и след предписанията на АПИ за нов ремонт. В тази насока също ще бъде изискана цялата документация\", каза главният прокурор.\n\r\nТранспортният министър Ивайло Московски посочи, че фирмата Мобилус 5 ООД, чиято собственост е фаталният автобус, притежава валиден лиценз за извършване на превоз на пътници. Тя е регистрирана в Божурище, като последно на 5 април тази година тя е проверена и експертите на министерството не са открити нарушения. \n\r\nФирмата притежава общо 6 автобуса, а фаталният автобус е произведен през 2001 година. \n\r\n\"По задължение и по наредба тези фирми за случаен превоз трябва да дават информация за маршрута и пътуванията си. Такъв при нас от тази фирма няма, включително и за конкретното пътуване\", каза Московски. Той потвърди, че до 5 август рейсът е трябвало да премине нов технически преглед, но такъв не е направен в съответния срок.\n\r\n\"Искам да изразя своите съболезнования на роднините и близките на загиналите. Надявам се пострадалите да се възстановят бързо. Благодаря на всички медицински екипи, които работеха денонощно и дадоха всичко от себе си\", заяви след срещата министърът на здравеопазването Кирил Ананиев. Той отново даде информация за ранените.\n\r\nШест души са в Пирогов, 4 от тях са в тежко състояние, а 2 жени са в изключително тежко състояние. В Света Анна са 6 души - 5 жени и един мъж, като най-тежко е състоянието на жена на 62 години. Тя е интубирана и е в критично състояние след операцията. Във ВМА има двама души, които са в стабилно състояние, но 30-годишния мъж е в по-тежко състояние с черепно-мозъчни наранявания. В Царица Йоана има настанен един човек - на 59 години, като няма опасност за живота.", "date": "2018.08.26", "title": "Фаталният автобус – с превишена скорост и без преминат преглед"}
{"url": "https://www.dnes.bg/notifikacii/2018/08/26/rykovoditeliat-na-idil-v-afganistan-e-ubit.386128", "text": "Ръководителят на джихадистката групировка Ислямска държава в Афганистан Абу Саад Ерхаби е бил убит при обстрел на скривалища на терористите в провинция Нангархар тази нощ, съобщи правителството, цитирано от Ройтерс.\r\nДесетима други членове на въоръжената групировка също са били убити при съвместна сухопътна и въздушна операция на афганистанските и чуждестранните сили, уточни в комюнике Националната дирекция по сигурността в Кабул.\r\nУнищожено е голямо количество тежки и леки оръжия и муниции при атаките срещу две убежища на Ислямска държава, съобщава БТА.\r\nИнформационната агенция на джихадистката групировка Амак не коментира информацията и засега няма реакция от ръководната от НАТО мисия Решителна подкрепа, която обучава и тренира афганистанските войски.\r\nГубернаторът на провинция Нангархар заяви, че Ерхаби е четвъртият лидер на Ислямска държава в Афганистан, убит от юли 2017 година.", "date": "2018.08.26", "title": "Ръководителят на ИДИЛ в Афганистан е убит"}
{"url": "https://www.dnes.bg/sport/2018/08/26/grisho-s-priznanie-dramatichna-lichnost-sym.386129", "text": "Григор Димитров призна броени часове преди старта на US open, че обича да участва в драми.\n\r\nПреди началото на откритото на САЩ, което започва в понеделник в Ню Йорк, тенисистите участват в най-различни забавни интервюта. В едно от тях Григор трябваше да отговори на два въпроса: \"Драматична личност ли си?\" и \"Необходимо ли е да се държиш по този начин?\".\n\r\nСпортист №1 на България отговори два пъти с \"да\".\n\r\nТези дни основното занимание на Димитров е да тренира за последния за сезона турнир от \"Големия шлем\". Сред партньорите на българина бе и Новак Джокович.\n\r\nДвамата направиха страхотен мач на \"Мастърс 1000\" в Синсинати, който сърбинът успя да спечели след обрат.\r\n                    \r\n                    \r\nСтана ясно и кога ще бъде първият мач на Димитров на US Ореn. Гришо излиза в понеделник от 19:00 часа срещу бившия шампион Стан Вавринка (Швейцария) в най-очаквания двубой от първи кръг.\n\r\n\n\r\n ", "date": "2018.08.26", "title": "Гришо с признание: Драматична личност съм!"}
{"url": "https://www.dnes.bg/stranata/2018/08/26/i-api-i-policiia-nastoiavali-za-remont-na-zloveshtiia-pyt-no.386132", "text": "От март до юли от АПИ са уведомявали пет пъти фирмата изпълнител на обекта за проблеми на пътя, където вчера стана тежката катастрофа с автобус, отнела живота на 16 уши. \n\n\n\nЦелта е била да се отстранят посочените дефекти във връзка с изпълнение на гаранцията за строителството. \n\r\n\"Те не са само в участъка на произшествието, където говорим за компрометирани характеристики на износващия пътен слой и лошо сцепление с горния износващ слой на асфалта\", обяви министърът на регионалното развитие и благоустройство Николай Нанков след среща при премиера Бойко Борисов за тежкия инцидент с автобус в Своге.\n\r\n\"От АПИ последно на 27 юли са изискали моментално стартиране на възстановителни дейности от фирмата, съгласно сключения през 2011 година договор и течащата гаранция\", обяви той, цитиран от \"Фокус\".\r\n                    \r\n                    \r\nПодобен ремонт обаче не е стартирал, въпреки указаният срок за приключване на тези дейности, който е 15 август, изтъкна регионалният министър. \n\r\nТой обясни, че пътят е възложен за рехабилитация през 2011 година и въведен в експлоатация през 2016 година. \"Издаден е технически паспорт през февруари 2017 година. Всички експерти от административните структури, от институциите, от участниците в строителния процес са подписали протоколите без забележки\", посочи Николай Нанков. \n\r\n\"В края на 2017 година от Областната дирекция на полицията София сигнализират в Областно пътно управление за повишена честота на пътнотранспортни произшествия в някои от участъците и специално в участъка, в който се случи трагичният инцидент вчера\", каза още министърът. \n\r\nГлавният прокурор Сотир Цацаров също потвърди, че са получени три сигнала, че на пътя край Своге трябва подмяна на асфалта, но мерки не са предприети. \n\r\n\"Имаме данни от началника на РУ – Своге, който е изпратил 3 сигнални писма до АПИ и до всички други органи, които са свързани с необходимостта от обезопасяване на няколко пътни участъка в съответното трасе, включително и там, където е станало произшествието. В сигналите се посочва, че трябва спешно обезопасяване на участъка и към този момент не са предприети мерки за подмяна на асфалтовото покритие\", отчете Цацаров.\n\r\nВ едно от писмата от 27 ноември 2017 г. се посочва следното: \"От началото на 2017 г. в този участък са настъпили 6 ПТП-та с един загинал и шестима ранени. Въпреки въведеното ограничение за движение от 40 км./ч. и съобразяване на водачите с него, поради лошото сцепление с асфалтовото покритие водачите губят контрол, навлизат в насрещното платно и реализират катастрофи\".\n\r\nЦацаров потвърди, че ограничението от 40 км./ч. е било поставено в резултат на констатираните нарушения на асфалтовата покривка.\r\nПредстои изискване на цялата документация в тази насока от АПИ и МРРБ – искаме договорът за изпълнение, приемането на пътя и паспортизацията му, която очевидно не отговаря на действителното му състояние и последващите действия“, коментира Цацаров.", "date": "2018.08.26", "title": "И АПИ, и полиция настоявали за ремонт на зловещия път, но..."}
{"url": "https://www.dnes.bg/stranata/2018/08/26/pak-smyrt-na-pytia-22-godishen-zagina-pri-katastrofa-s-taksi.386131", "text": "22-годишен мъж загина при катастрофата в района на парк \"Рила\" в Дупница.\r\nПътният инцидент е станал след 14.00 часа днес, съобщиха от полицията. Управляваният от загиналия автомобил се е ударил в таксиметрова кола, в която освен шофьора са пътували жена и две деца.\r\nУстановено е, че са катастрофирали лек автомобил \"Хонда\", пътувал от парка към Дупница, и таксиметрова кола, движила се в обратната посока. При пътнотранспортното произшествие е загинал водачът на лекия автомобил.\r\nШофьорът на таксито и пътниците в него са транспортирани от екип на Спешния център към лечебно заведение в Дупница. \r\nТрима души са пътували в таксиметровия автомобил - жена, която е със счупена ръка, и две деца, които не са пострадали. Те са прегледани от екип на Спешен център – Дупница и са освободени за домашно лечение.\r\nРаботата по изясняване на причините за катастрофата продължават.\r\n ", "date": "2018.08.26", "title": "Пак смърт на пътя! 22-годишен загина при катастрофа с такси"}
{"url": "https://www.dnes.bg/akoshtete-vqrvaite/2018/08/26/ne-si-znaiat-silata-moshtnite-znaci-v-zodiaka-sa.385998", "text": "Ако всеки ден си четете хороскопа значи вярвате, че вашият рожден ден, както и часът ви на раждане допринасят за оформянето на вашата личност.\r\nАко вярвате в астрологията сигурно ще ви интересно да разберете кои са 4-те най-мощни зодии и техните различни силни страни.\n\r\nОвен е един от най-мощните знаци, именно защото е най-смелият и най-енергичният боец сред 12-те зодии. Обикновено представителите на Овен искат да поемат контрол във всяка една област и да покажат на всички, че са перфектните шефове. Освен това те са изключително състрадателни хора и са склонни да харесат на болшинството, тъй като са сърдечни, инициативни и позитивни. Именно това е тайната на техните лидерски умения.\r\n                    \r\n                    \r\nСкорпион определено е много мощна зодия. Хората от този знак притежават емоционална стабилност и вътрешна увереност, която  буди възхита в другите хора. Те са много целеустремени и непоколебими. Те са като скала, на която знаеш че можеш да се опреш в труден момент. За тях няма невъзможни неща и те никога не се примиряват с малко. Това е зодията, която почти винаги сбъдва мечтите си.\r\nВижте кои са останалите зодии в", "date": "2018.08.26", "title": "Не си знаят силата: Мощните знаци в зодиака са..."}
{"url": "https://www.dnes.bg/politika/2018/08/26/zaradi-traura-borisov-otmeni-poseshtenie-v-albaniia.386134", "text": "Министър-председателят Бойко Борисов отменя посещението си в Албания заради обявения в понеделник ден на национален траур в памет на жетвите от тежката катастрофа край Своге, съобщиха от правителствената информационна служба.\n\n\r\nБългарският премиер беше поканен да участва в неформалната среща на премиерите на шестте страни от Западните Балкани за регионалната икономическа интеграция. \r\nНа форума в град Дуръс е предвидено да се обсъжда изработването на обща визия за Стратегията за интеграция на шестте страни от региона, както и създаването и укрепването на Регионалното икономическо пространство.\r\nОсвен министър-председателите, в събитието участие ще вземат еврокомисарят по европейската политика за съседство и преговори за разширяване Йоханес Хан и президентът на Европейската банка за възстановяване и развитие Сума Чакрабарти.", "date": "2018.08.26", "title": "Заради траура: Борисов отмени посещение в Албания"}
{"url": "https://www.dnes.bg/top-novini/2018/08/26/samo-mig-nevnimanie-na-shofiora-i-16-jertvi-21-raneni.386119", "text": "В момента продължават разпитите на водача на катастрофиралия край Своге автобус. Той е обяснил пред полицията, че за миг е изпуснал контрола над превозното средство и така се е стигнало до инцидента. Проверката на тахошайбите на автобуса е показала, че в момента на катастрофата скоростта на автобуса е била около 45 километра в час. Участъкът е с ограничение до 40 километра, обясниха пред БНР източници от МВР. \n\n\n\n Алкохолната проба на водача е отрицателна. \n\r\nНай-вероятната версия за катастрофата е съчетание между тежките метеорологични условия в района и невнимание от страна на шофьора. \n\r\nДнес започва и вторият оглед на мястото. Той ще изясни какъв е спирачния път на автобуса, както и ще бъдат проведени други експертизи. Резултатите от тях ще бъдат огласени по-късно. \r\nВ МВР ще има съвещание на няколко министерства по въпросите на пътната безопасност. \n\r\nТам е възможно да бъдат дадени и нови подробности около тежката катастрофа.\n\r\nФирмата-превозвач притежава общо 6 автобуса. Транспортното министерство я е проверявало преди няколко месеца, когато всичко е било изрядно. Заместник-министърът на транспорта Ангел Попов обясни снощи, че всички документи на фирмата са изправни, но има съмнения, че автобусът не е минал на повторна техническа проверка.\n\r\nМестните хора споделиха, че този участък от пътя е изключително рисков и там често стават катастрофи.\n\r\nМВР откри телефонна линия, на който роднини на пострадалите могат да потърсят информация за своите близки: 02 982 50 39.\r\n ", "date": "2018.08.26", "title": "Само миг невнимание на шофьора и… 16 жертви, 21 ранени "}
{"url": "https://www.dnes.bg/sofia/2018/08/26/vijte-kyde-niama-da-ima-voda-v-sofiia-na-27-avgust.386109", "text": "На 27 август 2018 г. (понеделник), във връзка с подмяна на сградно водопроводно отклонение на ул. 514, кв. \"Христо Ботев\", се налага спиране на водоподаването от 09:00 до 16:00 часа на клиентите на \"Софийска вода”, живеещи в района на: ул. 510, ул. 519, ул. 511, ул. \"Георги Спасов\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. 514 №19.\n\r\nНа 27 август 2018 г. (понеделник), във връзка с подмяна на сградно водопроводно отклонение на ул. \"Паричка\", местност \"Толева махала\", се налага спиране на водоподаването от 09:00 до 14:00 часа на клиентите на \"Софийска вода”, живеещи в района на: ул. \"Восъче\", ул. \"Звезден\", ул. \"Жасмин\", ул. \"Майски ден\", ул. \"Паричка\", бул. \"Сливница\".\r\n                    \r\n                    \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: бул. \"Сливница\" ъгъла с ул. \"Паричка\".\n\r\nНа 27 август 2018 г. (понеделник), във връзка с подмяна на сградно водопроводно отклонение на ул. \"Копринарска\", кв. \"Орландовци\", се налага спиране на водоподаването от 09:30 до 18:30 часа на клиентите на \"Софийска вода”, живеещи в района на:по ул. \"Копринарска\" от ул. \"Гено Киров\" до ул. \"Нешо Бончев\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Копринарска\" №29.\n\r\nНа 27 август 2018 г. (понеделник), във връзка с изграждане на сградно водопроводно отклонение на ул. \"Братя Пешеви\", кв. \"Подуяне\", се налага спиране на водоподаването от 10:00 до 16:30 часа на клиентите на \"Софийска вода”, живеещи в района на:по ул. \"Братя Пешеви\" от ул. \"Иван Миланов\" до ул. \"Детелин войвода\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Братя Пешеви\" №5.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!", "date": "2018.08.26", "title": "Вижте къде няма да има вода в София на 27 август"}
{"url": "https://www.dnes.bg/politika/2018/08/26/radev-iska-pravitelstvoto-da-vzeme-merki-sled-ada-krai-svoge.386097", "text": "Трагедията е голяма, 16 души са загинали. Благодаря на всички екипи, които са реагирали по възможно най-бързия начин, каза президентът Румен Радев, след като посети пострадалите от жестоката катастрофа с автобус край Своге в \"Пирогов“. \n\n\n\n Държавният глава беше в болницата, където е разговарял с една от пострадалите, която е контактна и в добро състояние.\n\r\n\"Голям професионализъм, хора с големи сърца\", каза Радев за лекарите от спешния център. \n\r\n\"Пирогов“ не е просто болница, това е институция\", заяви президентът и призова за повече инвестиции в лечебното заведение.\r\n                    \r\n                    \r\nСпоред Радев, когато се случват инциденти на пътя, обикновено цялата отговорност се хвърля към КАТ, но КАТ само регистрира .\n\r\n\"Необходимо е адекватно и пълно разбиране на проблема – не само в МВР, тук е и МРРБ, транспортното министерство, МОН, всички институции, които отговарят за цялата система от обучението на водачите до движението по пътищата\", посочи Радев.\n\r\n\"Проблемът е надинституционален. Очаквам Министерският  да вземе дълбоки адекватни мерки\", призова държавният глава.\r\n ", "date": "2018.08.26", "title": "Радев иска правителството да вземе мерки след ада край Своге"}
{"url": "https://www.dnes.bg/obshtestvo/2018/08/26/v-parij-pochina-imenitiiat-ni-hudojnik-nikola-manev-poklon.386096", "text": "Именитият български художник Никола Манев почина днес в Париж след боледуване, съобщи за БТА синът му Александър Манев.\n\r\nВ четвъртък художникът не се почувствал добре и тръгнал без придружител към болницата. \n\r\nНа входа на болницата той припаднал пред лекарите с мозъчен инсулт, поясни синът му Александър. \n\r\nПо думите му смъртта е настъпила в 22,15 ч. (бълг. време).\n\r\nНикола Манев ще бъде погребан в България, съобщиха от семейството му.\n\r\nНа 28 август творецът трябваше да навърши 78 години.\r\nНикола Манев е роден на 28 август 1940 г. в Пазарджик. Учи в Художествената академия в София. Първата си изложба прави в Смолян през 1961 г. През 1962 г. заминава за Франция, където е приет в Академията за изящни изкуства в Париж и завършва живопис в класа на проф. Морис Брианшон. Установява се в Париж и работи в ателието си в Ил Сен Луи. \r\n                    \r\n                    \r\nЛюбовта към рисуването дължи на своя баща арх. Стефан Манев и на неговия приятел - живописеца Васил Стоилов. \n\r\nИма над 160 самостоятелни изложби в цял свят и участие в много групови изложби и биеналета. Автор е на над 5000 творби, голяма част от които са притежание на музеи, обществени и частни колекции в над 30 държави. През април 2018 г. Никола Манев и колегите му Андрей Лекарски и Лъчезар Ошавков правят обща изложба в Българския културен институт в Париж, където са представени и три биографични книги за тях. \n\r\nМанев живее и твори повече от 50 години в Париж, но остава завинаги свързан с България. През 2000 г. купува Тянковата къща - старинна възрожденска къща в Чирпан, която дарява на общината и по негово настояване е реставрирана и превърната в галерия. При откриването й дарява свои творби, с което поставя началото на нейния фонд. Галерията носи неговото име и от септември 2003 г. заедно с общината всяка година организира Есенни дни на културата в Чирпан, по време на които различни творци са удостоявани с награда. \n\r\nХудожникът е правил дарения със свои творби и на други български градове - Ловеч, Троян, Пазарджик, Полски Тръмбеш, на Икономическия университет във Варна.\n\r\nНикола Манев е член на Управителния съвет на Есенния салон на изкуствата в Париж. Носител е на наградата на френското правителство за чуждестранни художници-стипендианти (1966), на златен медал от конкурса \"Шенавар\" във Франция и на наградата за демокрация на къщата \"Форд\" в Париж (1968). \n\r\nПочетен гражданин е на Чирпан (2003), Варна (2012) и Пазарджик (2013). Носител е на наградата \"Златен век\" - звезда, на българското Министерство на културата (май 2013). През октомври 2016 г., по време на Годишната среща на местните власти на Националното сдружение на общините в Република България, Никола Манев е обявен за \"Общински дарител на годината за средни общини\".", "date": "2018.08.26", "title": "В Париж почина именитият ни художник Никола Манев. Поклон!"}
{"url": "https://www.dnes.bg/stranata/2018/08/26/jega-i-v-nedelia-jivakyt-skacha-do-36-na-mesta.386098", "text": "В неделя ще е предимно слънчево. Около и след обяд над западните и централните райони ще се развива купеста и купесто-дъждовна облачност и на места там ще има краткотрайни валежи с гръмотевици. Ще духа слаб, в Източна България до умерен югоизточен вятър. Максимални температури, предимно между 31° и 36°, за София около 30°, прогнозират  от НИМХ- БАН. \n\r\nПо Черноморието ще бъде слънчево. Ще духа слаб до умерен вятър от изток-югоизток. Максималните температури ще са 27-29°. Температурата на морската вода е 26-27°. Вълнението на морето ще е около 2 бала.\n\r\nВ планините преди обяд ще бъде слънчево, но около и след обяд отново ще се развива купеста и купесто-дъждовна облачност и на много места ще има краткотрайни валежи с гръмотевици. Ще духа слаб до умерен юг-югоизточен вятър. \r\n                    \r\n                    \r\nМаксималната температура на височина 1200 метра ще е около 25°, на 2000 метра – около 17°.\n\r\nАтмосферното налягане ще бъде по-ниско от средното за месеца и през деня още ще се понижи.\n\r\n ", "date": "2018.08.26", "title": "Жега и в неделя, живакът скача до 36° на места"}
{"url": "https://www.dnes.bg/usa/2018/08/26/senatoryt-djon-makkein-zagubi-bitkata-s-raka.386095", "text": "Сенаторът републиканец Джон МакКейн, бивш военнопленник във Виетнам и неуспял кандидат за президент на САЩ през 2008 г., е починал снощи на 81-годишна възраст. Това съобщи неговата канцелария, цитирана от световните агенции. \n\n Сенаторът от Аризона се бореше с глиобластома - агресивна форма на мозъчен тумор, диагностицирана през юли 2017 г. В средата на април т.г. то бе подложен на операция заради чревна инфекция. \n\r\nМакКейн не се е появявал в Конгреса от началото на годината. \n\r\nПрез 1967 г. самолетът на Джон МакКейн е свален над Северен Виетнам по време на мисия за бомбардировка. Той е тежко ранен и прекарва над пет години в плен, допълва БТА. \r\n                    \r\n                    \r\nПрез 1982 г. е избран в Камарата на представителите, а през 1986 - Сената на САЩ. По много въпроси се придържа към консервативни възгледи; привърженик е на финансова реформа, а също полага усилия за издирване на безследно изчезналите американци по време на Виетнамската война. \n\r\nПотомък на фамилия със славни военни традиции, МакКейн оглавява сенатската комисия за въоръжените сили. От този пост той работи за активната военна намеса на САЩ в чужбина, което да спомогне, по собствените му думи, за \"победата над силите на радикалния ислям, които искат да унищожат Америка\".\n\r\nПрез 2000 г. не успява да спечели кандидат-президентската номинация на Републиканската партия, но се сдобива с нея през 2008. Тогава се явява с подгласник Сара Пейлин и е победен от Барак Обама.\n\r\nДжон МакКейн бе изтъкнат опонент на президента Доналд Тръмп. След като отправи критики към Тръмп за антиимигрантската му реторика президентът се изказа пренебрежително за военното минало на сенатора с думите, че \"предпочита хора, които не са били залавяни\". Съгласно партийната дисциплина МакКейн изрази подкрепа за Тръмп, след като той спечели републиканската номинация, но през октомври 2016 г. оттегли подкрепата си във връзка с публикуването на запис, в който Тръмп се хвали, че е хващал жени за гениталиите. След това Джон МакКейн редовно критикуваше настоящия обитател на Белия дом.", "date": "2018.08.26", "title": "Сенаторът Джон МакКейн загуби битката с рака"}
{"url": "https://www.dnes.bg/eu/2018/08/26/prokuraturata-podhvana-mateo-salvini-zaradi-migrantite.386099", "text": "Вътрешният министър на Италия Матео Салвини е обект на прокурорско разследване за участието му в случая със спасените на 16 август в морето мигранти, на които не бе позволено да стъпят на италианска територия. Това съобщи снощи италианската национална телевизия, след което самият Салвини косвено потвърди новината, предаде БТА като се позова на АП. \n\n Министърът написа в \"Туитър\", че един сицилиански прокурор е поискал да узнае неговите лични данни и че \"ако той иска да ме разпитва или даже да ме арестува, защото браня границите и сигурността на своята страна, то аз ще съм горд\". \n\r\nСалвини съобщи, че скоро ще позволи на близо 140-те останали мигранти да слязат на сушата. \r\n                    \r\n                    \r\nТе от дни пребивават на кораб от италианската брегова охрана. \n\r\nМинистърът добави, че освен двайсетимата мигранти, които Албания се съгласи да приеме, останалите ще бъдат приютени от италиански епископи. \n\r\nНа няколко десетки от спасените 190 мигранти вече бе позволено да стъпят на сицилианска земя.", "date": "2018.08.26", "title": "Прокуратурата подхвана Матео Салвини заради мигрантите"}
{"url": "https://www.dnes.bg/politika/2018/08/26/zaradi-voinata-po-pytishtata-speshna-sreshta-v-mvr.386100", "text": "Представители на институциите се събират  днес  в МВР, за да обсъдят известните досега факти и обстоятелства за  тежкия пътен  инцидент от снощи край Своге, при който загинаха 16 души,  18 са ранени.\n\n\n\n Започналото разследване ще  изяснява причините за инцидента, обяви министърът на вътрешните работи Валентин  Радев, който отиде на мястото на катастрофата снощи.\r\n\"Автобусът се обръща на  една страна. В 14 ч. сме обявили среща в  Министерството на вътрешните работи на  ангажираните министерства,  включително с прокуратурата, за да обсъдим мерките и  какво може да се  направи\", обясни той\r\nИзпълнителната агенция \"Автомобилна  администрация\"  започва проверка за дейността на фирмата - превозвач, съобщи   зам.-министърът на транспорта Ангел Попов.\r\r\n                    \r\n                    \"Автобусът е  собственост  нам фирма \"Мобилукс - 5 ООД\". Фирмата притежава шест  моторни превозни  средства. Всички документи на фирмата са изрядни.  Нашите съмнения са, че той не  е минал на повторна техническа проверка.  Трябвало е да мине август месец, но не  е преминал такъв технически  преглед. Тъй като автомобилът е 2001 година. Всички  автобуси над  10-годишната си възраст преминават два пъти в годината. Имало е   проливен дъжд, за буря не знам, но експертизата ще докаже какво е  повлияло за  катастрофата. Фирмата притежава лиценз, шофьорът притежава  психологическа годност\", разясни той.\r\nСпоред президента Румен Радев проблемът  със зачестилите инциденти по пътищата трябва да се реши от много институции. \r\n\"Явно  не се питаме  достатъчно настоятелно. Обикновено, когато има  катастрофа, цялата отговорност  се хвърля към КАТ. Но КАТ на практика  само регистрират. Проблемът е много  по-дълбок, той трябва да се реши  единствено с обединените усилия на много  институции. Не е само МВР, не е  само КАТ, тук е Министерството на регионалното  развитие - за пътищата,  Министерството на транспорта - за цялостнатата система  на организация  на курсове, изпити, на издаване на книжки. Дори Министерството  на  образованието - там също има да се свърши много работа по отношение на   безопасното движене по пътищата\", каза президентът Румен Радев след като  посети  част от ранените настанени за лечение в болница \"Пирогов\".", "date": "2018.08.26", "title": "Заради войната по пътищата  - спешна среща в МВР "}
{"url": "https://www.dnes.bg/obshtestvo/2018/08/26/chetirima-ot-ranenite-v-pytniia-ad-oshte-sa-s-opasnost-za-jivota.386103", "text": "Четирима души, пострадали при катастрофата край Своге, остават с опасност за живота, съобщи зам.- директорът по лечебната дейност на УМБАЛСМ \"Н. И. Пирогов“ проф. Николай Габровски. \n\n\n\n \"Те са в доста тежко състояние, защото са със сериозни травми - с тежки травми в крайници, с фрактура на гръбнака. Възрастта на пациентите е доста напреднала, което не помага за лечението“, обясни той. \n\r\n8 души от пострадалите в автобусната катастрофа са пристигнали в \"Н. И. Пирогов\". \n\r\n\"Двама от тях починаха – един по време на транспорта, а друг непосредствено след пристигането. Искам да изкажа голяма благодарност към екипите на УМБАЛСМ \"Н. И. Пирогов“, дойдоха дори колеги, които са в отпуска. Ще се направи всичко възможно за пострадалите през следващите дни, но предвид травмите им динамиката на ситуацията е голяма“, обясни проф. Габровски. \r\n                    \r\n                    \r\nТой допълни, че не е заявена нужда от кръв в момента.\n\r\nОще шестима души са настанени в университетската болница \"Света Анна\" – двама мъже и четири жени. Те са претърпели операции, предстоят им още интервенции. Стабилизирани са, но състоянието им остава тежко.\n\r\nДруги двама души са във Военномедицинска академия – мъж и жена. Те също са в реанимация, но са контактни.\n\r\nПо-леко пострадал е шофьорът, който е настанен в болница ИСУЛ.", "date": "2018.08.26", "title": "Четирима от ранените в пътния ад още са с опасност за живота "}
{"url": "https://www.dnes.bg/index/2018/08/26/receptata-dnes-agneshki-burger.386005", "text": "Шеф Владимир Ангелов е с близо 17-годишен стаж в кулинарията. Работил е в кухните на най-елитните и престижни ресторанти в столицата. Този опит го кара твърдо да вярва, че най-ценното нещо в неговата работа е екипът. За него няма по-малко или по-важно звено в кухнята, защото само ако всички работят в пълен синхрон могат да постигнат перфектното блюдо. \n\r\nПрекарва близо една година в испанския град Хихон, където овладява всички тънкости на континенталната европейска кухня. Ето защо и днес изпитва силно влечение към испанската храна с френски влияния. \n\r\nШеф Ангелов обича да експериментира със средиземноморската кухня, като я допълва и с нотки на азиатска пикантност. За него и екипът му е страст да съчетават вкусове от цял свят с класическите кулинарни техники. \r\nВ няколко поредни уикенди ви представяме рецепти на шеф Владимир Ангелов.\r\nВижте подробно тази в ", "date": "2018.08.26", "title": "Рецептата Dnes: Агнешки бургер"}
{"url": "https://www.dnes.bg/crime/2018/08/26/pytnicite-v-avtobusa-kovcheg-bez-kolani-bez-zastrahovka.386104", "text": "Повечето пътници в катастрофиралия край Своге автобус вероятно са били без колани, предположи Настимир Ананиев - председател на транспортната комисия в 43-то Народно събрание. По думите му това е възможно тъй като автобусът е бил на повече от 10 години и е произведен по стари изисквания, според които не е задължителен коланът за пътниците.\n\n\n Според Ананиев не е ясен и въпросът дали пътниците са имали застраховка, защото не е ясно дали са им издадени билети за пътуването.\n\r\nТри са факторите, които могат да станат причина за катастрофа - състоянието на автобуса, на пътя и на водача, както и форсмажорни обстоятелства, обясни още Ананиев пред bTV.\r\n                    \r\n                    \r\nПо повод състоянието на пътя той припомни становището на Института за пътна безопасност.\n\r\nПо информацията, предоставена на Института преди дни, става ясно и че Агенция \"Пътна инфраструктура\" е организирала провеждането на оглед на обекта от комисии с цел констатиране на всички гаранционни дефекти, които са описани.\n\r\nПътят е ремонтиран през 2016 година, като ремонтът е бил на стойност почти 23 млн. евро. \n\r\nНа пътя е изградена висока стена, която пази от падане на камъни на платното, но при силен дъжд може от там да потече вода като река, поясни още Настимир Ананиев. Той обясни, че трябва да се провери какво е отводняването на този участък от пътя.\n\r\n ", "date": "2018.08.26", "title": "Пътниците в автобуса ковчег - без колани, без застраховка?"}
{"url": "https://www.dnes.bg/notifikacii/2018/08/26/na-30-tata-minuta-bila-pyrvata-lineika-do-avtobusa-kovcheg.386105", "text": "Говорителят на Спешната помощ Катя Сунгарска категорично отрече информацията, че линейките, които са изпратени, за да помогнат на ранените в катастрофата с автобуса край Своге, са закъснели.\n\n\n\n По думите й първият екип е пристигнал на мястото на катастрофата на 30-ата минута.\n\r\n\"Първата е пристигнала точно на 30-тата минута. За последната вече не мога да кажа, нямам тази информация пред мен в момента, но пак казвам: това е път. Няма никакви над 55 минути, над 50 минути и така нататък. Бяха мобилизирани линейките на Драгоман, на Костенец, от София-град. Това са 15 линейки, което е огромен ресурс за нашия капацитет, които бяха концентрирани на място, работиха през цялото време. Нощната смяна също пое\", отсече тя пред БНР.\r\nПътят София - Своге - Мездра, на който се случи вчерашната автобусна катастрофата, е компрометиран и опасен. Това са констатирали експерти от Института за пътна безопасност в свое становище, публикувано преди дни.\n\r\n\"Констатациите са, че този път, въпреки ремонта, не е почистен. Има камъни, има дървета по него, има паднали огради, има липса на знаци, има предпазни съоръжения, които са повредени. Целият този път е компрометиран и опасен\", припомни Богдан Милчев от Института.\n\r\nРазследването на причините за катастрофата ще продължи поне 3-4 месеца, прогнозира Георги Илиев - бивш следовател от Националната следствена служба.\n\r\n\"В нашата държава, както вървят нещата, в 99 процента от случаите при пътно-транспортните произшествия вината е на самите водачи. Много рядко се отчита пътната обстановка, атмосферните условия, състоянието на пътя и състоянието на моторното превозно средство, което се управлява. Всички тези неща трябва да бъдат прецизно проверени, защото ние имаме пътища, някъде магистрали, които се ползват от много хора, и на които не се обръща абсолютно никакво внимание\", коментира той.\n\r\nВ манастира \"Рождество Богородично\", известен и като \"Седемте престола\", в понеделник ще бъде отслужена панахида за загиналите в катастрофата край Своге, които са се връщали от посещение в светата обител. С решение на правителството утре - 27 август е обявен за ден на национален траур.", "date": "2018.08.26", "title": "На 30-тата минута била първата линейка до автобуса ковчег "}
{"url": "https://www.dnes.bg/world/2018/08/26/niama-meso-niama-plodove-samo-inflaciia-1-000-000.386106", "text": "В супермаркет в Каракас жена е награбила в ръцете си 12 литра мляко. \"По-късно няма вече да има нищо\", мърмори тя, пълнейки нервно количката си. Тя се страхува, че недостигът ще се изостри още повече във Венецуела след новата офанзива на правителство в опит да овладее повишението на цените. \n\r\nПет големи търговски вериги бяха санкционирани заради \"спекулации\". В други търговски обекти управители бяха задържани по обвинения, че са повишавали цени. Тези мерки целят да спрат хиперинфлацията, която в края на годината, според Международния валутен фонд, вероятно ще достигне 1 000 000 %. \n\r\nСанкциите срещу Каракас доведоха до дълги опашки от хора, които се опитват да си набавят така наречените контролирани продукти. Оризът, царевичното брашно, които са основни продукти във Венецуела, все така не могат да се намерят по рафтовете в магазините. Яйцата, пилешкото и говеждото месо все по-рядко могат да бъдат открити, а който може да си го позволи, пълно кошницата си с прах за пране, масло и майонеза. \r\n                    \r\n                    \r\nАдриана Айестеран има усещането, че преживява отново \"същата история\", когато си спомня за мерките, взети през 2013 година, с които големите търговски вериги бяха принудени да свалят цените си.\n\r\n\"Историята се повтаря\", казва със скептичен тон 36-годишната жена, която е компютърен инженер, на излизане от магазин, където е купила четири пакетчета масло. \n\r\nТя се страхува от нови разграбвания на магазини, които в миналото доведоха до недостиг на храни и стоки от първа необходимост. \"Правителството не знае какви мерки да вземе, за да подобри производството\", подчертава тя. \n\r\n\r\nНационалната дирекция за защита на социално-икономическите права (Sundde) е натоварена, заедно с въоръжените сили, да работи за изпълнението на правителствените мерки, а това предполага да се упражнява контрол, да се правят арести и да се налагат административни наказания срещу магазините. \n\r\nДа се опитваш \"да се захванеш\" с шефовете на заводи, за да \"укротиш\" пазара, \"е отличната рецепта нещата да стигнат до невероятен провал\", твърди Луис Висенте Леон, експерт в компанията Datanаlisis. \n\r\nЛидерът социалист Николас Мадуро обвинява шефовете на компании, че спекулират \"по един абсурден начин\". \"Ние извършваме голямо контранападение срещу спекулантите и крадците\", заяви той. \n\r\nНационалната дирекция за защита на социално-икономическите права обяви санкции, които принуждават предприятията да не променят цените си от юлските им равнища.\n\r\nМартина обхожда рафтовете, които наполовина са празни. За тази 72-годишна пенсионерка дори цените, фиксирани от правителството, \"са удар за портмонето ми\".\n\r\n\"Контраатаката\" на правителството цели да се спазват фиксираните цени на 25 основни продукти. Десет от тези 25 продукта отсъстват от рафтовете в магазините. \n\r\n\"Нито една цена не се е понижила, те дори са по-високи\", казва Натали Сервера при излизане от супермаркет в Чакао, в източната част на Каракас. Тази жена, която е останала без работа и е на 21 години, се готви да напусне страната.\n\r\nПри все това мерките за овладяване на цените се подкрепят от клиенти като Хосе Бенитес, търговец на 46 години, които благодарение на тях е купил два килограма прах за пране \"малко по-евтино\". Според него страната е \"бомба със закъснител\" заради скъпия живот. \n\r\nПрезидентът Николас Мадуро обяви в понеделник \"план за икономическо съживяване\", който предвижда в обращение да се пуснат нови банкноти - с пет нули по-малко от предишните, минималната заплата да се вдигне с над 3400% и да се направи девалвация от 96%. \n\r\n\"Критиките валят от всички страни (...) Чакаме да видим какво ще се случи, дали положението ще се подобри или пък ще се влоши, дали да заминем или да останем, ако отново земята започна да се тресе\", шегува се Хосе, имайки предвид земетресението с магнитуд 7,3, разлюляло страната тази седмица без да причини жертви или пък значителни щети. \n\r\nВенецуелците като Хосе предпочитат да се вкопчат в надеждите си: \"Надявам се нещата да се подобрят за доброто на всички, за да може хората, които заминаха в чужбина, защото тук нямаха работа, да се върнат\". \n\r\nС продукти разпределени в две торбички Гладис де Варгас, фризьорка на 56 години, се оплаква, че е купила малко неща. \"Каквото и да правят, това няма да бъде достатъчно. Вече няма нищо. Няма месо, няма плодове\", казва тя. /БТА/", "date": "2018.08.26", "title": "Няма месо, няма плодове…само инфлация 1 000 000 %"}
{"url": "https://www.dnes.bg/notifikacii/2018/08/26/i-13-godishno-momche-e-jertva-na-katastrofata-krai-svoge.386107", "text": "Детето, което е пътувало в преобърналия се край Своге автобус, е сред загиналите. Момчето е на 13 години и е от Световрачене. Пътувало е с баба си. Това съобщи пред Нова тв кметът на селото. \n\n\n\n\n Именно от там са и повечето от хората, пътували в превозното средство. \n\r\nЖителите на Световрачене изкараха безсънна нощ. Кметството остана отворено, а служителите работиха до късно. \n\r\nТам прииждаха близки на пътниците в автобуса, за да научат повече за състоянието на близките си.\n\r\nСлужителите на кметството изготвяха списъци. До момента са събрани данните на 19 от пътниците. \n\r\nЗа един от тях вече я ясно, че е сред загиналите. Другите 18 са ранени. 15 човека обаче все още липсват от списъците.\r\nКъм 8.00 часа сутринта в събота автобусът е спрял близо до кметството. Хората слизат, за да си вземат нещо за из път. \n\r\nВсички са били в приповдигнато настроение заради еднодневната екскурзия до манастир „Седемте престола”.\n\r\nЕкскурзията е организирана от пенсионерския клуб и такива са се правили почти всеки уикенд. \n\r\nНа нея е имало около 15 души от певческия състав на селото. \r\n ", "date": "2018.08.26", "title": "И 13-годишно момче е жертва на катастрофата край Своге "}
{"url": "https://www.dnes.bg/notifikacii/2018/08/26/shofioryt-na-avtobusa-kovcheg-opiten-i-spokoen.386108", "text": "Шофьорът на катастрофиралия край Своге автобус – Григор Григоров, е от Божурище и по договор с общината обслужва от 7-8 години района. Григоров е и собственик на фирмата за автобусен превоз „Мобилус – 5”. \n\n\n\n \r\nС фирмата не сме имали проблеми, Григор Григоров винаги е карал внимателно, не е имало оплаквания от него, каза кметът на Божурище Георги Димов пред bTV.\r\nСобственикът управлява автобусите постоянно заедно с още трима шофьори. Всички са хора спокойни, уверени, с дългогодишен опит, каза кметът на Божурище.\r\nПри инцидента вчера на пътя Своге – София загинаха 16 души, а 18 все още са в болница, някои от тях са са опасност за живота.\r\nШофьорът Григор Григоров е настанен в ИСУЛ без опасност за живота. Очаква се днес да бъде разпитан.\r\n ", "date": "2018.08.26", "title": "Шофьорът на автобуса-ковчег – опитен и спокоен "}
{"url": "https://www.dnes.bg/crime/2018/08/26/spipaha-myj-palil-konteineri-za-smet-v-razgrad.386110", "text": "46-годишен мъж от Разград е задържан за поредица палежи в района на ж.к. \"Орел\", съобщиха от полицията. \r\nСигналът за пожара е подаден около 23.15 часа на 25 август. \r\nВ близост до блоковете 17, 19, 20 и 22 били запалени 7 метални контейнера за смет. \r\nАрестуваният ще остане в районното за  24 часа.", "date": "2018.08.26", "title": "Спипаха мъж, палил контейнери за смет в Разград"}
{"url": "https://www.dnes.bg/football/2018/08/26/levski-chaka-dve-novi-popylneniia-ot-chujbina.386112", "text": "Футболният \"Левски\" не е приключил със селекцията. Очаква се идната седмица на \"Герена“ да дойдат две нови попълнения.\r\nПоне такива са плановете на ръководството на клуба, пише \"Меридиан мач“. Става дума за краен защитник и централен нападател, които ще бъдат чужденци.\r\nТреньорът на \"сините“ Славиша Стоянович настоява за попълнения на въпросните позиции, защото е разбрал, че на тях отборът е най-малко конкурентоспособен.\r\nКъм днешна дата реално Левски има само двама крайни защитници - Иван Горанов и Милош Цветкович.\r\nВ атака хората са повече, но Буш и особено Ривалдиньо са постоянно контузени. \"Сините“ искат да се отърват от сина на Ривалдо, но това вероятно ще им коства солидна неустойка.\r\n\r\n ", "date": "2018.08.26", "title": "\"Левски\" чака две нови попълнения от чужбина "}
{"url": "https://www.dnes.bg/obshtestvo/2018/08/26/tyrsiat-se-250-pojarnikari-spasiteli-vodolazi.386113", "text": "Продължава набирането на кандидати за 250 вакантни длъжности за пожарникари. Срокът за подаване на документи в 21 регионални дирекции на ГД \"Пожарна безопасност и защита на населението\" изтича на 31 август, съобщиха от МВР. \r\nЗа пожарните служби в седем области - в Габрово, Плевен, Пловдив, Силистра, Смолян и Търговище, срокът за приемане на документи е 10 септември. \r\nОбявеният конкурс е за 250 свободни длъжности за пожарникари, водачи на специални автомобили, спасители и водолази в службите в цялата страна. \r\nОбщите изисквания към кандидатите са да притежават само българско гражданство, да не са осъждани за умишлени престъпления, да отговарят на изискванията за физическа и психологична годност. За различните длъжности освен общи има и специфични изисквания. \r\nВсички заповеди за обявените конкурси по области, бройките, както и пълният набор от изисквания са публикувани на страницата на Министерството на вътрешните работи.", "date": "2018.08.26", "title": "Търсят се 250 пожарникари, спасители, водолази"}
{"url": "https://www.dnes.bg/za-da-se-razbirame/2018/08/26/liubovta-e-kak-se-vliubvat-myjete-i-jenite.386012", "text": "В света на любовта има малко неща, които разделят двата пола. Но това, по което наистина се отличават е начинът, по който се влюбват. Въпреки тези различия, не бива да спираме да вярваме, че нашата половинка е някъде там и ни очаква.\r\nКак се влюбват мъжете и жените, вижте в следващите редове.\r\n\r\nВсеобщо е схващането, че жените е по-вероятно да се влюбят първи в една връзка. И донякъде тези вярвания са логични, защото дамите са по-чувствителни, емоционални. Но нещата са малко по-различни. Представителките на нежния пол осъзнават, че могат да станат за пореден път жертва на собствените си емоции. Опитвайки се да се предпазят от поредното разочарование те контролират чувствата си, доколкото могат. От друга страна, мъжете са сякаш по-безразсъдни, защото знаят, че бързо се възстановяват от любовното разочарование.\r\r\n                    \r\n                    \r\nКогато чувствата излязат на открито и жената се отпусне, тя ще бъде тази, която по-често ще споделя това как се чувства. И когато това се случи, тя е готова да каже „Обичам те“ с цялата си смелост. На мъжете им трябва време, за да изрекат тези думи, може би, защото им липсват точно тези смелост и директност.\r\n\r\n ", "date": "2018.08.26", "title": "Любовта е... Как се влюбват мъжете и жените? "}
{"url": "https://www.dnes.bg/health/2018/08/26/ranenite-v-pytniia-ad-krai-svoge-s-tejki-sychetani-travmi.386114", "text": "По последна информация - към 10.30 часа, шестнадесет души са загинали след тежката автобусна катастрофа на 25 август в района на разклона за с.Лесковдол, на пътя София-Своге, съобщиха от пресслужбата на Министерството на здравеопазването.\n\n\n\n\r\nТранспортирани до лечебните заведения УМБАЛ \"Св. Анна София\", УМБАЛСМ \"Н. И. Пирогов\", ВМА, УМБАЛ \"Царица Йоанна - ИСУЛ\" и ФСМП Своге са 21 пострадали. \n\r\nСъстоянието на ранените, по информация на лечебните заведения, към 10 часа днес, 26 август, е както следва:\r\nУМБАЛСМ \"Н. И. Пирогов\" - осем пострадали са транспортирани към лечебното заведение. Един е починал по време на транспорт. Втори починал при приема в болницата поради състояние, несъвместимо с живота. \r\n                    \r\n                    \r\nСъстоянието на хоспитализираните пациенти е, както следва:\r\n64-годишна жена с инициали С.П. - с тежка гръдна гръдна травма, интубирана, на изкуствена белодробна вентилация.\r\n72-годишна жена с инициали М.Г. - с тежка гръдна травма, тежка фрактура на гръбначен стълб, интубирана, на изкуствена белодробна вентилация.\r\n74-годишна жена с инициали К.Т - с тежка гръдна травма, черепно-мозъчна травма, интубирана, на изкуствена белодробна вентилация.\r\n60-годишна жена с инициали С.К. - с гръдна травма с фрактури на ребра, фрактура на гръбначен стълб, фрактура на крайници.\r\n71-годишна жена с инициали Д.Д - с тежка фрактура на долни крайници и таз. \r\n52-годишна жена с инициали С.Г. с черепно-мозъчна и лицево-челюстна травма.\r\nУМБАЛ \"Света Анна\" - София - шестима пострадали, от които пет жени и един мъж: 66-годишна жена с инициали Л.Ф. - хоспитализирана в Хирургична клиника без опасност за живота. Пациентката е в съзнание.\r\n62-годишна жена с инициали З.Х. - на апаратна вентилация, в тежко състояния, след операция.\r\n57-годишна жена с инициали В.П - в стабилно състояние без опасност за живота. Пациентката е в съзнание.\r\n52-годишна жена с инициали Б.А. - с комоцио, в стабилно състояние без опасност за живота.\r\n65-годишна жена с инициали Е. Б. - в стабилно състояние, в съзнание, без опасност за живота.\r\n61-годишен мъж с инициали Л.Х. - в съзнание, в стабилно състояние. \n\r\nВМА - двама пострадали:\r\n62-годишна жена с инициали С.М. - в стабилно състояние, с множество контузии, без фрактури. Пациентката е контактна.\r\n30-годишен мъж с инициали С.В. - в тежко, но стабилно състояние с черепно-мозъчна травма, гръдна и шийна травма, фрактура на рамо и на лумбални прешлени Пациентът е контактен и е настанен в реанимация. \n\r\nУМБАЛ \"Царица Йоанна - ИСУЛ\" - един пострадал: \r\n59-годишен мъж с инициали Г.Г - с множество охлузвания и рани в областта на тялото и главата, с комоцио. Пациентът е в съзнание и остава в лечебното заведение за активно наблюдение.\n\r\nЕкипите на филиала за спешна помощ в Своге, заедно с дежурните от МБАЛ Своге, са оказали помощ на десетима пострадали при инцидента пътници. На мястото на катастрофата се е отзовала и линейката на общинската болница в Своге. След обработване всички пациенти са транспортирани до болниците в София.\n\r\nМинистърът на здравеопазването Кирил Ананиев е в постоянна връзка с директорите на лечебните заведения. \r\nВеднага след инцидента той посети \"Пирогов\" и Окръжна болница където се запозна със състоянието на пострадалите и с работата на медицинските екипи. \n\r\nМинистър Ананиев изказва благодарност към екипите на центровете за спешна медицинска помощ в София, Враца и Монтана, и на лечебните заведения за навременно оказаната медицинска помощ и за проявения професионализъм. В лечебните заведения през нощта работиха дневните и нощните смени. Отзоваваха се и медици, които не са дежурни. \r\nБяха разкрити и допълнителни реанимационни легла, посочват от здравното министерство.\n\r\nКирил Ананиев е съобщил, че Националният център по трансфузионна хематология разполага с достатъчни количества кръв от всички кръвни групи. Създадена е необходимата организация и екипи за кръводаряване са в готовност да обслужат всички желаещи да дарят кръв. \n\r\nМинистерството на вътрешните работи е отворило телефона линия, на която близки на пострадалите могат да получат повече информация - 02 982 50 39.", "date": "2018.08.26", "title": "Ранените в пътния ад край Своге – с тежки съчетани травми"}
{"url": "https://www.dnes.bg/notifikacii/2018/08/26/16-dushi-platiha-za-nehaistvoto-na-cialata-dyrjava.386115", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        16 души платиха за нехайството на цялата държава, коментира Диана Русинова от Института за пътна безопасност в студиото на Bulgaria ON AIR след адската катастрофа край Своге, която погуби 16 души и рани тежко десетки. \n\n\n\r\nВчера от Института за пътна безопасност обявиха, че са подавали многократно сигнали за това, че пътят при Своге е много опасен. Диана Русинова подчерта, че той е осеян е с множество паднали камъни, които са запушили канавките, а покритието на асфалта е нарушено. \r\nПравят ѝ впечатление също множеството огъвания на предпазната мрежа над мантинелата на пътя, както и растителността, която по думите ѝ създава риск от пътнотранспортни произшествия. \n\r\n\"Ремонтът на този път е завършен на 27 декември 2016 г. Стойността на ремонта е 22,957 млн. евро\", отбеляза Русинова, цитирайки официална информация от АПИ. \n\r\n\"Виждаше се спирачен път, което означава, че спирачките са работели\", посочи тя и добави, че сега трябва да се изследват настилката, уменията на шофьора и техническата изправност на автобуса. \n\r\n\"Общината не е в състояние да осигури обезопасителни мерки, защото не е собственик на пътя. Собственик е Агенция \"Пътна инфраструктура\", подчерта експертът по транспорта.", "date": "2018.08.26", "title": "16 души платиха за нехайството на цялата държава!"}
{"url": "https://www.dnes.bg/obshtestvo/2018/08/26/svetovrachene-skyrbi-vsichki-jertvi-ot-seloto.386116", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        И 16-те жертви в автобусната катастрофа край Своге са от софийското село Световрачене. В съботния ден те са били на екскурзия до манастира \"Седемте престола\". След разходката там групата вече се прибирала, когато станал инцидентът. \n\n\nВсички, с изключение на едно момче, са пенсионери.\n\r\nСред жертвите има и 13-годишно момче, което по информация на  е пътувало със своята баба. Такива екскурзии са се организирали редовно от пенсионерския клуб в селото. Късно снощи пред общината са се събирали списъци с имената на всички хора, които са били на екскурзията.\r\n                    \r\n                    \r\nПоне 19 от пътувалите са били от певческия хор на Световрачене, 18 от тях са пострадали, а един е сред жертвите на кошмарната катастрофа. За утре в манастира \"Седемте престола\" е организирана панихида в памет на загиналите.\n\r\nЕкип на Bulgaria ON AIR разговаря с жители на Световрачене, които последно са разговаряли с пенсионерите преди екскурзията.\r\n ", "date": "2018.08.26", "title": "Световрачене скърби, всички жертви – от селото "}
{"url": "https://www.dnes.bg/top-novini/2018/08/26/ochevidec-na-katastrofata-krai-svoge-ujasiavashta-gledka.386117", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Посетител на манастира \"Седемте престола\" се засича с групата, която по-късно катастрофира фатално на 2 км от Своге. На връщане от манастира Христо Николов минава и през мястото на жестоката катастрофа. \n\n\n \"Видях хората от рейса да си палят свещи за здраве. Това е било час и половина преди инцидента. Пътят до \"Седемте престола\" е доста тесен, с обратен вираж и те изхвърля. На пътя София - Своге имаше доста силен дъжд, голяма буря, асфалтът беше доста мокър\", разказа Христо за Новините на Bulgaria ON AIR. \r\nНаближавайки Своге той вижда ударени коли на пътя и голям брой спрели автомобили. Христо вижда изкривената мантинела, което го навежда на мисълта за излизане на превозно средство от пътя. \n\r\n\"Видях рейса и изкрещях, че това е рейсът, който видях на манастира. Хората още лежаха долу. Едните мърдаха, другите - не. Това беше ужасяваща гледка\", сподели още Христо Николов. \r\n ", "date": "2018.08.26", "title": "Очевидец на катастрофата край Своге: Ужасяваща гледка!"}
{"url": "https://www.dnes.bg/notifikacii/2018/08/26/vtori-den-ot-papskata-vizita-v-dyblin-propoved-i-protest.386118", "text": "Дъблин се готви за втория ден от посещението на Папа Франциск, като днес се очаква той да отслужи празнична литургия пред 500 000 души в парка Финикс в ирландската столица, предаде БТА като цитира ДПА.\n\n\r\nНай-голямото събитие в Ирландия, от последното папско посещение през 1979 година, е белязано от случаите на сексуално посегателство, извършвани от католически свещеници в Ирландия. Очаква се хиляди жертви на такива посегателства да протестират днес, докато тече литургията.\n\r\nПланирано е папа Франциск да отлети за Западна Ирландия, където да произнесе молитвата \"Ангел Господен\" в Нок.\n\r\nСлед това ще се върне в Дъблин за литургията и ще се закрие Фестивала на семействата.\r\nГлавата на Римокатолическата църква пристигна вчера в Ирландия, където 74 процента от населението се определят като католици.\n\r\nТой се срещна с президента Майкъл Хигинс, премиера Лио Варадка и с министъра за закрилата на децата и младежта Катрин Запоун, като всички повдигнаха въпроса за сексуалните посегателства срещу деца, извършени от католически свещеници.\n\r\nЕдна от жертвите на това насилие, Колм О'Горман, който е основател на организацията в подкрепа на пострадалите \r\n\"Един от четири\", организира протест едновременно с папската литургия в Дъблин.\n\r\nПротестиращите настояват Ватиканът да признае, че е отговорен за прикриването на тези посегателства и да потърси отговорност за случилото се.\n\r\nНа протеста се очакват хиляди, като ще има и известни музиканти, сред които е и Хозиър.", "date": "2018.08.26", "title": "Втори ден от папската визита в Дъблин – проповед и протест "}
