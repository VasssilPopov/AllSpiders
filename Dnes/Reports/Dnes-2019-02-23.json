{"url": "https://www.dnes.bg/mish-mash/2019/02/23/silata-na-mineralite-izberete-si-kamyk-i-vijte-kakvo-oznachava.402875", "text": "Скъпоценните и полускъпоценни камъни се използват от хилядолетия за подобряване на физическото и емоционално състояние. Вярвате ли в тяхната магическа сила? Знаете ли, че понякога изборът ни да носим определен цвят, всъщност подсказва, че се нуждаем от нещо определено?\r\nНапример, ако носим ярките багри като жълто, ние се нуждаем от повече енергия. Днес споделяме един забавен тест с камъни. Изберете този, който най-много ви харесва и вижте от какво се нуждаете.\r\n \r\n\r\n \r\nАко сте избрали рубин, вероятно се нуждаете от страст, от някакъв стимул в живота ви. Вероятно през последните месеци сте изразходвали голяма част от положителната си енергия. Дали има някой или нещо, което отнема енергията ви? По възможност носете бижу с рубин. Това е мощен камък, който може да помогне да повдигнете самочувствието си, да увеличите енергийните си нива.\r\n \r\n\r\n \r\nИзборът ви за този камък показва, че е време да обновите връзката си с природата. Имате нужда от нещо, което да ви напомни, че светът е магически, че вие сте магия! Ахатът е камък, известен с това, че помага на хората да се свържат с по-висшите си същности. Липсва ли ви вяра в доброто, във вас, във възможностите ви? Носете ахат!\r\n \r\n\r\n \r\nАко сте избрали този красив камък, вероятно напоследък пренебрегвате себе си, вашите нужди, здраве, а давате предимство на стреса. Тюркоазът е отличен камък, който ни помага да засилим аурата си. Притежателите на тюркоаз, които го носят, никога не остават незабелязани. Те изглеждат прекрасно, свежи, чаровни, излъчващи позитивизъм.\r\n\r\n", "date": "2019.02.23", "title": "Силата на минералите - изберете си камък и вижте какво означавa"}
{"url": "https://www.dnes.bg/akoshtete-vqrvaite/2019/02/23/telecyt-posuda-ribite-diskove-nai-skypoto-v-doma-na-zodiite.402901", "text": "Всеки има различни страсти и хобита, впечатляваме се от различни вещи и предмети. Най-скъпото за някои е облекло, за други бижу, за трети - подарък от скъп човек или аксесоар, свързан с хобито му. Ето и кое е най-скъпото нещо в дома на всяка от зодиите.\r\n\r\nНай-ценното им нещо е спортният екип. Те купуват скъпа и маркова екипировка, защото обичат спорта и държат винаги да са активни.\r\n \r\n\r\nОбожават лукса и в дома им има много ценни неща. Обичат храната и готвенето, затова най-впечатляващи са сребърните им лъжици, вилици, ножове, прибори. Полилеите им също са красиви.\r\n \r\n\r\nЛюбители са на технологиите и купуват всички най-нови джаджи. Имат страхотни мобилни аксесоари, телефони, таблети, телевизори и т.н.\r\n \r\n\r\nРаците са чувствителни и често си менят настроенията. За тях спалнята е най-важното помещение - там си почиват и се крият от света. Купуват скъпи матраци, дюшеци, завеси.\r\n \r\n\r\n ", "date": "2019.02.23", "title": "Телецът- посуда, Рибите - дискове: Най-скъпото в дома на зодиите"}
{"url": "https://www.dnes.bg/notifikacii/2019/02/23/dezertirane-ili-spasenie-voinici-ot-venecuela-izbiagaha-v-kolumbiia.402955", "text": "Четирима венецуелски войници, охраняващи границата с Колумбия, дезертираха днес, а армията влезе в сблъсък с хора, настояващи да бъде допусната хуманитарна помощ в обхванатата от криза Венецуела, предаде Асошиейтед прес. \n\n\nВенецуелският опозиционен лидер Хуан Гуайдо казва, че стотици хиляди хора в страната спешно се нуждаят от храна и лекарства, а президентът Николас Мадуро твърди, че хуманитарната операция е американски заговор за свалянето му от власт.\n\r\nТрима от дезертиралите войници прекосиха моста \"Симон Боливар\", който свързва Венецуела с Колумбия, заяви говорител на колумбийските миграционни власти. Съобщава се, че войниците са използвали два танка, за да съборят гранична стена, при което е пострадал поне един човек. После четвърти войник се е предал на друг граничен мост, каза говорителят.\n                \n                \r\nНа границата войници влязоха в сблъсък с хора, чакащи пристигането на хуманитарната помощ и използваха срещу тях сълзотворен газ. Във венецуелския град Урена, на границата с Колумбия, хора хвърляха камъни по войниците, а голяма тълпа протестираше в подкрепа на хуманитарната помощ. Телевизия CNN съобщи, че са били чути изстрели, а някои хора са били ранени от гумени куршуми.\n\r\nПредвижда се колумбийският президент Иван Дуке официално да постави началото на хуманитарните доставки, като предаде помощи на Гуайдо, когото десетки страни признават за временен президент на Венецуела.\n\r\nСъбитието трябва да се състои в колумбийския граничен град Кукута, в който са разположени около 600 тона храни, лекарства и санитарни принадлежности, идващи главно от САЩ.\r\nНе е ясно как помощта ще бъде доставена, след като Венецуела затвори три гранични моста. Четвърти мост беше блокиран по-рано. \r\n ", "date": "2019.02.23", "title": "Дезертиране или спасение? Войници от Венецуела избягаха в Колумбия"}
{"url": "https://www.dnes.bg/sport/2019/02/23/botev-otnese-vereia-i-se-zalepi-zad-levski.402958", "text": "Ботев (Пловдив) победи без проблеми с 4:0 Верея в мач от 23-ия кръг на Първа лига.\r\nГоловете за разгромния успех на \"канарчетата\" отбелязаха Доре, Тодор Неделев, Васил Шопов и Кристиан Добрев.\r\nС този успех отборът на Николай Киров се доближи само на три точки от третия в класирането Левски, който утре играе в дербито с ЦСКА-София. Пловдивчани имат 42 точки и са четвърти в класирането.\r\n", "date": "2019.02.23", "title": "Ботев отнесе Верея и се залепи зад Левски"}
{"url": "https://www.dnes.bg/obshtestvo/2019/02/23/advokati-nastoiavat-za-zashtita-na-profesionalnata-taina.402956", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАдвокатите у нас са готови на протести заради промените в Закона за мерките за изпиране на пари. Според новите текстове те трябва да докладват клиентите си на ДАНС, ако имат съмнения, че оперират с неясни капитали.\r\nАдвокати от цялата страна излязоха на протести в последните дни с мотива, че няма да се превърнат в доносници на службите.\r\nНа годишното събрание на адвокатурата, спорната тема отново бе повдигната.\r\nСтигна се и до размяна на остри реплики между защитниците на по-умерените и по-крайните действия.\r\n\r\n ", "date": "2019.02.23", "title": "Адвокати настояват за защита на професионалната тайна"}
{"url": "https://www.dnes.bg/notifikacii/2019/02/23/trima-zaginali-sled-burni-vetrove-v-italiia.402959", "text": "Трима души са загинали в резултат на бурните ветрове в Централна Италия, съобщава БТА.\r\nВятърът е съборил 2-метрова стена в град Алвито, област Лацио, при което са намерили смъртта си двама души, а още няколко са ранени, съобщиха от противопожарната служба. \r\nНяколко коли в столицата Рим и околностите й бяха затиснати от паднали дървета. \r\n45-годишен мъж пък бе убит при един от тези инциденти в столичното предградие Гвидония. \r\nСтудената вълна, дошла тук откъм Балканите, е обхванала голяма част от Апенинския полуостров. Освен бурните ветрове, в някои централни и южни райони на страната дори ниски възвишения осъмнаха покрити със сняг. \r\nТурски търговски кораб бе изтласкан от ветровете и заседна край брега съвсем близо до южното пристанище Бари, съобщи АНСА.\r\n ", "date": "2019.02.23", "title": "Трима загинали след бурни ветрове в Италия"}
{"url": "https://www.dnes.bg/notifikacii/2019/02/23/gorivata-poskypvat-no-zaradi-venecuela-li.402948", "text": "Венецуела е страната с най-големите петролни резерви в света. Въпреки това тя е в тежка криза. Има ли връзка между събитията във Венецуела и растящите цени на петрола на световния пазар, пише в свой анализ \r\nОт началото на месеца цените на бензина и дизела в световен мащаб отново вървят нагоре. Особено изразително горивата поскъпнаха през последната седмица. Според германския автомобилен клуб ADAC, германските шофьори плащат в момента средно по 1,337 евро за литър бензин-супер и по 1,265 евро за литър дизел.\r\nОсновната причина за поскъпването са покачващите се цени на суровия петрол. Един барел от сорта Брент струва актуално около 66 долара - с 3 долара повече, отколкото преди една седмица. Кризата във Венецуела също играе роля, но във всеки случай малка, казва експертката по горивата Дора Борбъли от Dekabank. Защото Венецуела произвежда само около 2 процента от световния добив на петрол - 2,1 милиона барела.\r\n                \n                Намаляването на добива с 1,2 милиона барела дневно, за което се договориха държавите от Организацията на страните износителки на петрол (ОПЕК) и Русия, ще окаже по-голям ефект върху цените на горивата. През есента те се договориха за изравняване на търсенето и предлагането на суров петрол, които се очаква да се случи през април тази година. \n\r\n\r\nСаудитска Арабия е с по-голям принос от останалите страни-производителки за сегашното поскъпване на петрола. Кралството успя да убеди Нигерия да намали добива си на петрол. Същото обеща да направи и Русия. Но цената скочи повече от очакваното: от началото на годината поскъпването е с 30 процента - 57 долара за барел от американския лек петрол WTI и 66 долара за сорта Брент. Дора Борбъли смята, че към средата на годината цените ще се задържат на ниво между 60 и 65 долара за барел.\n\r\nВ Германия цената за литър бензин-супер за кратко време се покачи до 1,35 евро, за да се стабилизира около нивата от началото на годината. Причината е, че разходите за преработка на суровия петрол в рафинериите намаляха, така че поскъпването на цените на суровия петрол не се усеща от шофьорите.\n\r\n\r\nЕкспертът по суровините към Комерцбанк Карстен Фрич предполага, че кризата във Венецуела няма да играе почти никаква роля на петролния пазар и в бъдеще. Защото страната намери нов купувач за своя петрол - Индия сега запълва празнината, оставена от САЩ. Америка от своя страна продължава усилено да добива петрол. Защото производителите на шистов газ междувременно могат да покриват разходите си и при цена на суровия петрол от 50 долара. Затова петролът в САЩ е в изобилие и торпилира политиката на ОПЕК и съюзниците ѝ като Русия.\n\r\nСаудитска Арабия трябва да се примири с факта, че американците имат изгода от намаляването на добива, казва Карстен Фрич. Защото страната губи дялове от пазара в Персийския залив. Руснаците обещаха, че също ще дадат своя принос за ограничаване на производството. Под въпрос е обаче дали те са готови и на по-нататъшно свиване на производството.\r\nВ средата на април държавите от ОПЕК и нейните съюзници ще проведат следващата си среща, за да обсъдят по-нататъшната си политика за добив на суров петрол. Карстен Фрич смята, че до края на годината цената на суровия петрол може да достигне до 70 долара за барел. Тъй като обаче и стойността на еврото ще се повишава, шофьорите в европейското пространство няма да усетят толкова силно покачващите се цени на суровия петрол.\r\n", "date": "2019.02.23", "title": "Горивата поскъпват. Но заради Венецуела ли?"}
{"url": "https://www.dnes.bg/notifikacii/2019/02/23/skandal-belgiiski-veterani-ot-waffen-ss-s-pensii-ot-germaniia.402828", "text": "И до ден днешен белгийски сътрудници на нацистките Waffen SS получават пенсии от Германия, които са по-големи и от обезщетенията на някои от жертвите на нацизма. \n\r\nОт тях живи днес са само трийсетина човека – и всичките на възраст над 90 години. Всеки един от тях получава допълнителна пенсия от Германия – между 425 и 1275 евро месечно, твърди белгийският историк и изследовател на нацизма Алвин де Конинк.\n\r\nВ интервю за белгийския вестник \"De Morgen\" той прави следното шокиращо сравнение: на белгийците, служили във Waffen-SS, им се признават като стаж за пенсия годините, през които са били в затвора заради сътрудничество с нацисткия режим. В същото време белгийците, които са били експлоатирани в трудовите лагери на нацистите в Германия, са получавали след края на войната обезщетение в размер на 50 евро месечно.\n                \n                \r\nСлед като Вермахтът нахлува във Франция, Белгия и други страни, Хитлер издава указ, с който обявява, че чужденци, които са се присъединили доброволно към Waffen-SS, получават правото на финансова издръжка от страна на германската държава. По този повод германският историк Мартин Гьолниц обяснява, че след 1 януари 1940 година Waffen-SS е изпълнявал задачи на Вермахта, поради което неговите членове са имали статут на държавни служители в Германския райх. По този начин им се е полагала месечна издръжка, както и на всеки друг войник от Вермахта, независимо от националността му.\r\nТрудно е да се каже колко са получателите на такава издръжка днес и в кои страни от света живеят те. Но само в Латвия към средата на 1990-те години е имало към 1500 бивши членове на Waffen-SS с допълнителни пенсии, посочва Гьолниц за \"\".\n\r\nЗа тези плащания на белгийски ветерани от СС се говори още от края на 2016 година, когато темата беше повдигната от организацията \"Група: памет\", за която е работил Де Конинк. Още тогава белгийският парламент се опита да получи от германските власти имената на облагодетелстваните, както и да убеди властите в Берлин да спрат плащанията към тях.\n\r\nДепутатката от Лявата партия Ула Йелпке също повдигна въпроса в Бундестага, но ѝ бе отговорено, че германското правителство не може да предостави подобна информация, тъй като няма данни за това каква част въпросните пенсионери в Белгия са били доброволци във Waffen-SS или са били съдени като колаборационисти.\n\r\nТрима белгийски депутати сега предприемат нов опит: в искане до Комисията по външната политика на парламента те настояват да бъде сложен край на това \"напълно неприемливо положение\" и въпросът да бъде решен \"по дипломатически път\". Единият от вносителите на искането допуска, че тези допълнителни пенсии от Германия не се облагат даже и с данъци.\r\nГермания всъщност е правила опити да осуети изплащането на пенсиите на ветерани от СС. Законова поправка от януари 1998 г. например регламентира, че въпросните добавки може да се отказват на лица, които \"по времето на националсоциализма са участвали в нарушения на основните човешки права и правовите принципи.\n\r\nТакъв казус например представлява доброволната дейност в структурите на СС. Поправката обаче се отнася само до молбите за допълнителна пенсия, подадени след 13 ноември 1997 година, което означава, че въпросните скандални случаи изобщо не са засегнати от тази разпоредба.\n\r\nМартин Гьолниц се съмнява в успеха на новата белгийска инициатива. Всеки единичен случай трябва да бъде проверяван отделно, защото членството в СС не означава автоматично, че лицето е военнопрестъпник. \"Мисля, че просто мълчаливо ще се изчака, така че проблемът да се реши от само себе си“, казва германският историк.\r\n", "date": "2019.02.23", "title": "Скандал: Белгийски ветерани от Waffen SS – с пенсии от Германия "}
{"url": "https://www.dnes.bg/notifikacii/2019/02/23/cherno-more-potopi-ludogorec-i-vyrna-intrigata-za-titlata.402949", "text": "Черно море постигна втора поредна гръмка домакинска победа, след като надигра шампиона Лудогорец с 1:0. Седмица по-рано варненци надиграха на \"Тича\" и ЦСКА. Двубоят се игра при тежки условия на замръзналия терен във Варна, а единственият гол вкара Виктор Генев в 13-та минута.\r\nТака Лудогорец продължава без победа от началото на годината, като тимът на Антони Здравков записа две равенства в първите си два мача. \"Орлите\" все пак остават на върха в класирането с 53 точки, пред ЦСКА с 48 и Левски с 45. Софийските грандове утре от 13,00 часа ще играят помежду си.\r\nЧерно море пък остава на 6-та позиция с 37 точки, с две по-малко от петия Берое и на 5 пред 7-мия Етър, които са с мач по-малко.", "date": "2019.02.23", "title": "Черно море потопи Лудогорец и върна интригата за титлата"}
{"url": "https://www.dnes.bg/notifikacii/2019/02/23/frenskite-jylti-jiletki-otnovo-na-protest.402951", "text": "Френските \"жълти жилетки\", протестиращи вече над три месеца срещу социалната и данъчната политика на президента Еманюел Макрон, демонстрират тази събота отново за 15-и пореден път с надеждата отливът на участници да спре, пише в свой материал Франс прес.\n\r\nНяколкостотин демонстранти в Париж са заели част от известния булевард \"Шанз Елизе\" недалеч от Триумфалната арка. В столицата са насрочени две шествия и още един \"поход из луксозните квартали\"\n\r\nБлизо 4000 души заявиха снощи, че смятат да участват в тези акции, но това не показва същинския мащаб на проявите - миналата събота в столицата според властите са дефилирали 5000 \"жълти жилетки\".\n                \n                \r\n\"С последни сили\" - така озаглави в събота всекидневникът \"Паризиен\" снимка на мъж от \"жълтите жилетки\", останал сам да протестира на един площад.\n\r\n\"Жилетките\" наброяваха 282 000 души, когато започнаха на 17 ноември безпрецедентните си социални протести в аполитична и несиндикална форма - първоначално срещу твърде високите според тях цени на горивата и с искане за вдигане на покупателната способност.  Движението породи най-тежката криза през управлението на Макрон, избран през 2017 г.\r\nМиналата събота обаче във Франция са излезли на демонстрации само 41 000 души, показват официални данни, оспорвани от протестиращите.\n\r\n\"Движението избледнява\", констатира \"Паризиен\" - единственият всекидневник, отделил днес много място на тази тема от новините.\n\r\nМножество демонстрации са обявени и във френската провинция, по-специално в централната област Клермон-Феран, където се очакват 3000 протестиращи. Целият град е покрит с барикади заради опасения да не се повторят предишните вандалщини, отбелязва БТА.\r\n ", "date": "2019.02.23", "title": "Френските \"жълти жилетки\" отново на протест"}
{"url": "https://www.dnes.bg/akoshtete-vqrvaite/2019/02/23/podkrepata-ot-razlichnite-zodii-kym-blizkite-si-1-chast.402867", "text": "\r\nВсички ние искаме да се чувстваме подкрепяни и обичани, особено от нашите партньори, от членовете на семейството си и от приятелите си. Когато не чувстваме подкрепа от близките си ни е много по-трудно да се борим за това, в което вярваме.\n\r\nЧовек може да усеща физическа, емоционална и/или психологическа подкрепа, или комбинация от трите. Но когато става въпрос за зодии и за това как всяка от тях показва подкрепа на близките си, то начините са доста различни.\n\r\nНякои знаци са много по-съпричастни към хората, които обичат, други пък подкрепят близките си по един демонстративен начин, трети пък изразяват подкрепата си дискретно с внимателен жест, например.\n\r\nЕто и как представителите на първите шест зодии изразяват своята подкрепа към важните хора в живота си:\n                    \n                    \n                \r\n\n\r\nПредставителите на този знак обикновено са много заети и често забравят да отделят достатъчно време за хората, които обичат. Когато обаче се досети, че трябва да подкрепи свой близък човек, Овенът го прави доста демонстративно. Той искрено обмисля какво може да донесе благополучие на неговия близък и го мотивира да вземе правилните решения в живота си.\n\r\n\n\r\nТелецът подкрепя близките си, като показва уважение и признателност към тях. Той ги засипва с подаръци без причина, само и само за да им покаже, че мисли за тях. По принцип Телците са благодарни, че имат в живота си хора, които ги обичат и ценят, и затова никога не биха отказали подкрепата си на тези хора и не биха ги оставили сами в труден момент.\r\nВижте за останалите зодии в ", "date": "2019.02.23", "title": "Подкрепата от различните зодии към близките си (1 част)"}
{"url": "https://www.dnes.bg/notifikacii/2019/02/23/broniraniiat-vlak-na-kim-chen-un-pristigna-v-kitai.402952", "text": "Специалният влак, с който пътува севернокорейският лидер Ким Чен Ун, е навлязъл на китайска територия, пресичайки моста на граничната река Ялу между двете страни, съобщи южнокорейската агенция Йонхап, цитирана от Франс прес. \nПо-рано днес дипломатически източник в Пхенян съобщи, че влакът, с който Ким Чен-ун пътува за виетнамската столица Ханой за втората си среща на върха с американския президент Доналд Тръмп, е потеглил от централната гара в Пхенян. Дългото 4500-километрово пътуване през цял Китай до Виетнам ще отнеме около 48 часа.\n\r\nСрещата Ким-Тръмп в Ханой според официалното съобщение на САЩ, ще се състои на 27-28 февруари. Корейският лидер, подобно на неговите предшественици - дядо му и баща му, рядко пътува със самолет. \n                \n                \r\nОчаква се влакът да пристигне в Пекин около 10 ч утре сутринта. Десетки автомобили на китайските сили за сигурност са блокирали шосетата около гарата в Дандун преди преминаването на влака, предаде Йонхап.\n\r\nМеждувременно виетнамските власти обявиха безпрецедентна забрана за движение покрай вероятното трасе, по което Ким Чен Ун ще пристигне следващата седмица по виетнамска територия в Ханой, предаде АП. Забраната се отнася за цялата 170-километрова магистрала номер едно от границата с Китай до Ханой. \n\r\nСпоред агенцията това съобщение предполага, че след като пресече виетнамската граница, Ким Чен УН ще слезе от влака и ще продължи към Ханой с кола. \n\r\nПо-рано днес Виетнам съобщи, че Ким ще направи \"официално приятелско посещение\" в страната през \"следващите дни\", без да посочи дати. Севернокорейските медии все още не са съобщили за отпътуването на лидера на страната, нито пък за предстоящата му среща с президента на САЩ, отбелязва Йонхап.", "date": "2019.02.23", "title": "Бронираният влак на Ким Чен Ун пристигна в Китай"}
{"url": "https://www.dnes.bg/politika/2019/02/23/karakachanov-v-koncepciiata-za-romite-niama-privilegii.402950", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ Концепцията за ромите няма привилегии за тях, заяви в предаването \"Брюксел 1\" вицепремиерът и лидер на ВМРО Красимир Каракачанов по повод откритото писмо от лидера на Воля Веселин Марешки до премиера Бойко Борисов. В писмото Марешки моли Борисов да \"озапти\" вицепремиера и твърди, че с концепцията на Каракачанов ромите \"нито ще бъдат интегрирани, нито ще бъдат решени проблемите им чрез въвеждането на нови привилегии за тях.\" \n\n\n\"Този човек (б.р. - Марешки) преди две седмици казваше, че това е фашизъм и ксенофобия, сега казва, че е подкрепа на циганите. Това е човек, който откровено лъже не за първи път. Прави го всеки път, когато говори за мен или за ВМРО,\" заяви Красимир Каракачанов в предаването \"Брюксел 1\".\r\n \r\n\"Никъде в тази концепция не се говори за безплатни детски градини за ромите. Говори се за безплатни детски градини за всички деца. Смятам, че детската градина е част от образователната система, а в Конституцията е записано, че образованието е безплатно и задължително до 16-годишна възраст\", посочи Каракачанов и продължи:\r\n                    \n                    \n                \"Безплатни къщи сме щели да даваме - няма такова нещо. Казваме, че когато една община реши да дава жилища на социално слаби, изграждането на самите жилища трябва да става с труда на хората, които ще ги получат,\" заяви вицепремиерът в разговор с Милена Милотинова.\r\n \r\nКак ще се явят патриотите на евроизборите, какво е мнението на Каракачанов за анкетата на МОН и въпросите за пола, кога армията ще се включва в помощ на полицията, ще решим ли историческите въпроси с Р Македония -", "date": "2019.02.23", "title": "Каракачанов: В Концепцията за ромите няма привилегии"}
{"url": "https://www.dnes.bg/usa/2019/02/23/legaliziraneto-na-kanabisa-v-sasht-idva-koi-shte-sa-golemite-pechelivshi.402947", "text": "Федералната забрана за употреба на марихуана в САЩ скоро може да остане в миналото. Но на настоящия фрагментиран пазар е трудно да се посочи кой ще е най-големият печеливш от това, посочват от банка Piper Jaffray в свой анализ.\n\r\n\"Смятаме, че могат да се появят успешни марки в САЩ, по всяка вероятност изградени на базата на продуктовата диференциация, но в началните етапи на една нова индустрия е трудно да се определят печелившите в дългосрочен план\", посочва анализаторът Майкъл Лавери, цитиран от Bloomberg.\n\r\nСпоред него пълното узаконяване на марихуаната и продуктите с тетрахидроканабинол (основното психоактивно вещество в канабиса – бел. ред.) в САЩ ще настъпи в следващите две до пет години. И макар някои компании като MedMen Enterprises Inc., Lowell Herb Co. и Pax Labs Inc. да изглежда, че набират инерция, то пазарът все още е много фрагментиран. Това предоставя възможност на канадски оператори като Canopy Growth Corp. и Tilray Inc. да се възползват, ако законът го позволи.\n                    \n                    \n                \r\nНе че американските компании не се стараят. MedMen се опитва да увеличи вътрешните си продажби, за да повиши и маржа си. От своя страна Lowell в момента е лидерът по продажба на предварително свити цигари с марихуана в Калифорния с 35-процентен пазарен дял. Pax пък произвежда само оборудване, като по този начин избягва рисковете, свързани с отглеждането на самото растение.\n\r\nА самият американски пазар предоставя наистина уникални възможности, тъй като търговците на дребно събират значителен обем потребителски данни, тъй като трябва да сканират личните карти на всеки човек, който влиза в техните магазини, като се води отчет и за всяка направена покупка.\n\r\nПоглед към това как може да се развие пазарът на марихуана може да ни даде пазарът на електронни цигари, смята Лавери. През 2013 г. основните петима играчи в сектора притежаваха общо 40% от пазара. Днес това са 97%, като само JUUL Labs контролират 70%.\n\r\nВ \"зеления\" сектор Лавери изчислява, че седемте най-големи публично търгувани американски канабис компании имат най-много 6% от пазара към 2018 г. Това дава възможност на канадските фирми да се възползват, след като федералната забрана за употреба евентуално бъде вдигната.\n\r\n\"Не знаем кои биха били евентуалните победители в категорията на канабиса\", посочва Лавери. \"Очакваме с времето консолидиране и вярваме, че наличните 4 млрд. долара на Canopy и връзката на Tilray с американския оператор Privateer по всяка вероятност ще помогнат и двете да се позиционират успешно в САЩ\", допълва той.\r\n", "date": "2019.02.23", "title": "Легализирането на канабиса в САЩ идва, кои ще са големите печеливши? "}
{"url": "https://www.dnes.bg/stranata/2019/02/23/djerman-na-protest-sreshtu-stroeja-na-smetishte.402953", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖителите на село Джерман за пореден път излязоха на протест и блокираха движението по главния път Е-79.\r\nХората не са съгласни близо до къщите им да бъде изградено сметище.\r\nДжерманци предупредиха, че ще излязат на палатков лагер, ако проектът на местната власт за изграждане на регионално депо за отпадъци бъде реализиран.\r\nСпоред хората за първи път общественото недоволство ескалира преди 8 години, когато става ясно къде точно са плановете за изграждане на депото, което ще събира отпадъците на няколко общини.\r\nЗа да не се образува задръстване по време на протеста, от полицията осигуриха алтернативен маршрут.\r\n ", "date": "2019.02.23", "title": "Джерман на протест срещу строежа на сметище"}
{"url": "https://www.dnes.bg/world/2019/02/23/jena-si-kupi-kafiava-zahar-vmesto-kokain-jali-se-v-policiiata.402937", "text": "Жена е напът да влезе в историята с най-странното оплакване към полицията. Което дори може да й докара присъда и да лежи в затвора.\r\nДама от градчето Крейгейвън в Северна Ирландия се свързала с местното управление и се ожалила, че била излъгана от дилър. Била платила 200 паунда за кокаин, а вместо дрога получила два грама кафява захар.\r\nПолицията пък разпространи с превантивна цел разговора с потърпевшата, който се превърна в хит в социалните мрежи, пише Дарик.\r\n\"Казвали сме го и преди, сега го повтаряме отново – дилърите на дрога не се интересуват от нищо друго, освен от изпразването на джобовете ви\", алармираха органите на реда.\r\nЗасега не е ясно какви мерки ще предприемат вастите и дали продавач и купувач ще бъдат подведени под съдебна отговорност. Максималната присъда за притежание на дрога във Великобритания е седем години, а дилърите и производителите на наркотици могат да получат и доживотни присъди.", "date": "2019.02.23", "title": "Жена си купи кафява захар вместо кокаин, жали се в полицията"}
{"url": "https://www.dnes.bg/zvezdi/2019/02/23/maili-sairys-za-braka-za-men-toi-ne-e-staromoden.402866", "text": "Загубата на моя дом ме промени много повече, отколкото бракът. Това признава Майли Сайръс пред \"Vanity Fair\". Певицата ще се появи на корицата на списанието за месец март.  \n\r\nИзпълнителката дава първото си интервю след брака си с Лиъм Хемсуърт в края на 2018 г. \n\r\n\"На много може да се стори старомодна причината, поради която хората се женят, но аз не мисля така, защото това е един вид нова ера. Всички ние се променяме. Сега можете да видите как изглежда куиър (от английски queer – ексцентричен, странен, необичаен. Събирателен термин, използван за обозначаването на сексуалните и джендърни малцинства, несъответстващи на хетеро или цисджендърна идентичност), в хетеросексуални отношения. Гордея се, че съм куиър\", обяснява тя. \n                    \n                    \n                \r\nМайли е категорична, че хората се влюбват в характера на самия човек, а не в пола или външността му. \"Това, в което съм влюбена, съществува почти на духовно ниво. Няма нищо общо със сексуалността. Усещанията на новото поколение нямат нищо общо със сексуалността или пола. Сексът – това на практика е една малка част, а полът – е още по-малка, почти несъществуваща част от отношенията\", коментира Сайръс. \n\r\nЛюбимата на Лиъм разкрива, че когато е с него се чувства по-силна. Тя изтъкна, че въпреки сватбата, булчинската рокля с голямо деколте, прическата и цялата суетня около събитието, тя все не се смята за \"вежлива хетеро дама\".\n\r\nМайли Сайръс смята, че някои хора не я харесват, защото не играе роли и споделя публично много моменти от живота си. \"Представям ви се такава, каквато съм наистина. Когато хората слушат песните ми, те разбират какво чувствам точно в този момент. Разбира се, в мен живее вечно неудовлетвореният творец, на когото бързо му става скучно, затова се придвижвам бързо из живота\", добавя тя. \n\r\nЗа списанието певицата се снима леко разголена - нещо, което не е нетипично за нея. Кадрите са дело на фотографа Райън Макгинли. \n\r\nЦялата фотосесия на Майли Сайръс може да видите в галерията на", "date": "2019.02.23", "title": "Майли Сайръс за брака: За мен той не е старомоден!"}
{"url": "https://www.dnes.bg/rusia/2019/02/23/pliuscheta-i-minuscheta-akvarel-tuk-hiv-pozitivnite-deca-sa-prieti.402843", "text": "\r\nПлюсчета и минусчета. Така наричат серопозитивните и сероотрицателните деца в сиропиталището \"Акварел\" в Челябинск. \n\r\n\"Когато преди 11 г. открихме сиропиталището, серопозитивните деца първоначално живееха отделно\", разказва Марина Ушакова, директор на \"Акварел\".\n\r\nТогава в стаите им нямало килими, диваните били с миеща се дамаска, а чиниите били накисвани обилно в дезинфектант. \n                    \n                    \n                \r\n\"Беше много трудно да им осигурим толерантна среда. Чак след 6 г. работещите в дома започнаха да се отнасят с тези деца с нужното уважение\", споделя пред \"\" Марина. \n\r\nДнес плюсчетата и минусчетата живеят заедно. В \"Акварел\" всички са наясно, че серопозитивните не представляват риск за другите, дори и при нараняване. \n\r\n\"Един от приятелите ми, с който делим една стая, е серопозитивен. Първоначално се уплаших, но той ми разясни как човек може да се зарази и от тогава всичко е наред\", обяснява един от обитателите на \"Акварел\". \n\r\nРодителите на една трета от децата тук носят вируса на СПИН. Много от тях са алкохолици или наркозависими и родителските им права са отнети. Сиропиталището обаче осигурява сигурна среда на децата и ги научава как да се справят с живота с вируса на СПИН. И някои от децата се справят по-добре с този проблем от възрастните. \n\r\n \r\n", "date": "2019.02.23", "title": "Плюсчета и минусчета: \"Акварел\" – тук ХИВ позитивните деца са приети"}
{"url": "https://www.dnes.bg/stranata/2019/02/23/dva-mlekovoza-se-udariha-na-trakiia-dvama-sa-raneni.402934", "text": "Двама души са пострадали при катастрофа между два млековоза на автомагистрала \"Тракия\", съобщиха от МВР. \r\nИнцидентът е станал тази сутрин. Единият млековоз е ударил другия и го е избутал в канавката на автомагистралата в района на 187 км. \r\nШофьорът на първия млековоз е откаран в болница в тежко състояние. Другият водач също е пострадал, но нараняванията му се по-леки.", "date": "2019.02.23", "title": "Два млековоза се удариха на \"Тракия\", двама са ранени"}
{"url": "https://www.dnes.bg/politika/2019/02/23/socialistite-ot-madrid-gotovi-sme-za-revoliuciia.402935", "text": "Манифестът на Партията на европейските социалисти е план за бъдещето на Европа - свободна, демократична, справедлива и солидарна. Това заяви президентът на ПЕС Сергей Станишев на втория ден на конгреса в Мадрид, на който ще бъде приет манифестът за европейските избори, озаглавен \"Нов социален договор за Европа\", съобщава БТА.\n\r\nНа форума присъства испанският премиер и лидер на Испанската социалистическа партия Педро Санчес, който е и домакин на конгреса. Тук са и премиерите на Португалия и Швеция, както и председателят на групата на социалистите и демократите в Европейския парламент Удо Булман и общият кандидат на ПЕС за председател на ЕК Франс Тимерманс.\n\r\n\"Всички от нашето семейство са много доволни от този манифест. Вчера вечерта имахме вечеря на лидерите, която продължи до полунощ, и всички са на мнение, че той не е просто декларация за намерения, това е план за бъдещето на Европа\", коментира Сергей Станишев пред български журналисти.\n                    \n                    \n                \r\nВ началото на изказването си на конгреса Сергей Станишев благодари на испанския премиер Педро Санчес за топлото посрещане в Мадрид и за това, което е направил за Испания и за Европа през последната година. Той пое риска да изведе хората на Испания от отчаянието и да даде перспектива и надежда, той възвърна оптимизма, отбеляза Станишев. Президентът на ПЕС изрази притеснение от действията на Народната партия и дясноцентристката \"Сиудаданос\" в Испания, които \"избелват\" образа на екстремната десница, дават й нова легитимност. \"Те са готови за свещен съюз с дявола\", подчерта Станишев по повод предстоящите предсрочни избори в Испания на 28 април.\n\r\n\"Наша мисия е да не отстъпим пред национализма\", заяви още той. Според него европейските социалисти могат да спечелят предстоящите избори, ако са единни и останат близо до хората.\n\r\nПредседателят на Групата на Прогресивния алианс на социалистите и демократите в ЕП Удо Булман коментира, че са дошли в Мадрид да започнат социалната революция. Искаме Европа да бъде справедлива, свободна и устойчива и тази промяна започва от Мадрид, посочи той. ", "date": "2019.02.23", "title": "Социалистите от Мадрид: Готови сме за революция!"}
{"url": "https://www.dnes.bg/health/2019/02/23/hrani-koito-vloshavat-depresiiata.402871", "text": "Лошо настроение, което трае с дни, депресивни състояния... Може би няма човек, който да не е преминавал през тях. Влошеното настроение винаги променя мирогледа ни, влошава качеството на работата, отразява се на комуникацията с близки, приятели, колеги.\r\nИзследванията показват, че изборът на храна може да задълбочи или да намали чувството за депресия, тревожност. Сред храните, които е добре да избягваме, особено когато не се чувстваме емоционално балансирани са кетчупът и готовите сосове, храните съдържащи трансмазнини, подсладителите, както и:\r\n \r\n\r\n \r\nЧувстваме се прекрасно, когато хапваме любимия си десерт, но това е само за кратко. Докато се усетим, вече сме потънали в емоционална и физическа яма на изтощение. Според последни проучвания депресия, диабет и деменция могат да се срещат заедно при някои хора и това не е случайно.\r\n \r\nКогато консумираме захар и захарни изделия, нивата на кръвната ни захар се повишават, а мозъкът ни работи на неоптимално ниво. Излишната захар причинява голям спад в синтеза на протеин, който насърчава растежа на неврони и синапси, а депресията е само един от възможните отрицателни резултати.\r\n \r\n\r\n \r\nКогато сме в любовна драма (най-често тогава) или губим апетит, или смятаме, че храната може да ни помогне да преодолеем мъката. Изборът ни на храна в тези моменти е повече от нездравословен – бургери, тестени закуски, пържени храни...\r\n \r\nСпоред проучване от 2012 година, публикувано в Public Health Nutrition, честата консумация на бързи храни увеличава с 51% риска от развитието на депресия. Това означава, че когато сме тъжни бързите храни могат допълнително да влошат състоянието ни.\r\n\r\n\r\n \r\n                    \n                    \n                 ", "date": "2019.02.23", "title": "Храни, които влошават депресията "}
{"url": "https://www.dnes.bg/obshtestvo/2019/02/23/viara-i-domashna-hrana-receptata-na-101-godishnata-fatma.402936", "text": "Всеки столетник у нас си има своя рецепта за дълголетие. За 101-годишната Фатма Чаушева това е вкусната домашна храна и вярата. Тя е родена в родопското село Падина и в момента живее сама. През ноември ще навърши 102 г., разказва bTV.\r\nИ до днес тя помни и рецитира стихотворенията на Иван Вазов.\r\nЖивотът ѝ е бил много труден, преживяла е войни, виждала е омраза, бедност. Въпреки това тя е майка на 7 деца и днес има 16 внука, 28 правнука и 9 пра-пра внука.\r\nОт време на време при нея идват дъщерите ѝ, най-голямата от тях е на 80 години, а най-малката – на 60 г.\r\nЗа рождените ѝ дни обаче освен роднини в дома ѝ се събира цялото село. За почерпката все още се грижи сама.", "date": "2019.02.23", "title": "Вяра и домашна храна - рецептата на 101-годишната Фатма"}
{"url": "https://www.dnes.bg/obshtestvo/2019/02/23/vremeto-v-nedelia-valejite-spirat-studyt-ostava.402938", "text": "Слънчево, но студено ще бъде времето в неделя, сочи  на НИМХ.\n\r\nУтре ще преобладава слънчево време, над Югоизточна България със значителна облачност и на отделни места там ще превали слаб сняг. Вятърът ще е от север-североизток, ще бъде слаб, в източните райони - умерен. Максималните температури ще са предимно между минус 2 и 3 градуса.\n\r\nНад Черноморието облачността ще е значителна и на отделни места, главно в южните райони, ще превали сняг. Ще духа умерен, временно и силен вятър от север-североизток. Максималните температури ще са между 0 и 3. Температурата на морската вода е около 6 градуса. Вълнението на морето ще е 3-4 бала с тенденция да отслабва.\n                    \n                    \n                \r\nНад планините облачността ще е променлива, по-значителна над източната половина от страната. Ще е почти без валежи. Ще духа умерен, по-високите и открити части и временно силен североизточен вятър и остават условията за снегонавявания. Максимална температура на височина 1200 метра - около минус 5, на 2000 метра - около минус 10 градуса.\n\r\nВ понеделник ще бъде слънчево с временни увеличения на облачността, по-значителни над южните райони от страната и на отделни места там ще превали слаб сняг. Вятърът и в Източна България ще отслабне и до вечерта ще се ориентира от запад-северозапад.\n\r\nДневните температурите ще се повишат, като по-ниски ще са минималните в понеделник, на места все още до минус 10 - минус 12 градуса. ", "date": "2019.02.23", "title": "Времето в неделя: Валежите спират, студът – остава"}
{"url": "https://www.dnes.bg/obshtestvo/2019/02/23/koi-shte-ni-lekuva-lichnite-lekari-u-nas-namaliavat-s-vsiaka-godina.402940", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТревожната тенденция продължава - личните лекари у нас намаляват с всяка изминала година. Ако през 2000 г. като общопрактикуващи започнаха около 7000 лекари, то днес, в началото на 2019 г., те са с 2800 по-малко. \nТези 4211 джипита трябва да се грижат за здравето на близо 7 милиона и 300 хиляди души.\n\r\nЛекарският съюз отдавна бие тревога, че семейните лекари намаляват, а и средната възраст на останалите в системата е 58-59 години. Така че кризата предстои да се задълболача, алармират експертите.\r\nВ столицата София, за здравето на близо 2 милиона души, се грижат под 800 лични лекари.\r\n                    \n                    \n                Според статистиката на Евростат България е сред страните с най-нисък дял на общопрактикуващи лекари на 100 000 жители в ЕС. На 100 хиляди българи се падат 64 общопрактикуващи лекари, като зад нас по този показател е само Гърция с брой на ОПЛ от 42 - на 100 000 жители.\n\r\nОще за тревожната статистика \r\n ", "date": "2019.02.23", "title": "Кой ще ни лекува? Личните лекари у нас намаляват с всяка година"}
{"url": "https://www.dnes.bg/sofia/2019/02/23/manastirski-livadi-na-protest-niama-mesta-v-iasli-i-gradini.402941", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПротест срещу липсата на места в кварталните ясли и детски градини се проведе в столичния квартал \"Манастирски ливади\".\r\nСпоред организаторите, на родителите се налага да водят децата си далеч от домовете им и на неудобни локации.\r\nПротестиращите се обърнаха към кмета на район \"Триадица\" Николай Терзиев, като питат защо за миналата година в района е имало само 50 свободни места в детските ясли и дали някога ще започне строителството на обещаните им нови детски градини.\r\n ", "date": "2019.02.23", "title": "\"Манастирски ливади\" на протест, няма места в ясли и градини"}
{"url": "https://www.dnes.bg/stranata/2019/02/23/avtobus-se-zapali-na-hemus-niama-postradali.402944", "text": "Автобус се запали на магистрала \"Хемус\" при пътен възел \"Правец\", съобщиха от Агенция \"Пътна инфраструктура\".\r\nНяма постарали хора при инцидента, съобщава \"Фокус\".\r\nСигналът е получен в 15.05 часа. Съобщено е, че 20-местен автобус се е запалил в активната лента на магистрала \"Хемус\", в посока Варна, при пътен възел \"Правец\". Вероятната причина е техническа неизправност. \r\nАвтобусът е изведен в аварийната лента и вече е изгасен. Движението е възстановено.\r\n ", "date": "2019.02.23", "title": "Автобус се запали на \"Хемус\", няма пострадали"}
{"url": "https://www.dnes.bg/notifikacii/2019/02/23/gordost-nashe-momiche-1-v-shaha-pri-devoikite.402943", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nШахматистка на клуб \"Бургас 64\" оглави световната ранглиста до 16 години. Нургюл Салимова е едва на 15 години, но само 100 точки я делят от титлата гросмайстор.\n\r\nЗа света на големия шахмат я открива председателят на бургаския клуб Живко Жеков. Момичето от търговищкото село Крепча тогава е само на 5 години. Влючват Нургюл в програма за талантливи деца шахматисти. А успехите не закъсняват.\n\r\n\"През 2015 година станах световна шампионка сред момичета до 12 години, а през 2017 - шампионка на България, като поставих рекорд за най-млада шампионка в историята на българския шахмат\", .\n                \n                \r\nВ момента Нургюл оглавява световната шахматна ранглистата до 16 години и е в топ 60 при жените в света.\n\r\nПрез април ѝ предстои участие на Европейския шампионат за жени в Анталия, където се очаква да покрие норматива за гросмайстор и да се класира за участие на Световния шампионат за жени.\n\r\n ", "date": "2019.02.23", "title": "Гордост! Наше момиче №1 в шаха при девойките"}
{"url": "https://www.dnes.bg/notifikacii/2019/02/23/liubo-penev-pak-pogna-sydiite-referyt-na-derbito-bushon.402942", "text": "Треньорът на ЦСКА Любослав Пенев за пореден път в последните дни скочи на съдиите. Той даде пресконференция преди вечното дерби и изрази недоволство към избора на съдия за мача.\n\r\n\"С футболистите сме в прекрасно настроение преди дербито с Левски. Времето малко ще наруши подготовката ни, но в крайна сметка трябва да се справим. При мен всеки мач е важен и играем за победа без значение от противниците. Нашата цел е да завършим първи в класирането\", отсече Ел Голеадор. \n\r\n\"Имам притеснения от съдията. Този човек не е международен съдия и няма опит да се справи. Трябваше да бъде друг човек. Вълков не е готов да води такъв двубой. Ще го ползват за бушон и после ще му намерят място в БФС. Съдийският делегат е счетоводител в хлебозавод, където акционер е Боби Михайлов. Реферите искат да изпъкват, да бъдат по-важни от футболистите и от празникът, който ни предстои\", смята треньорът на ЦСКА.\n                \n                \r\n\"Това е един специален мач. Не винаги в тези мачове побеждава фаворита. Футболистите трябва да мислят за това, което сме тренирали, за колективната игра и удовлетворението от представянето. Трябва ни време, за да играем по начина, по който искаме. Има подобрение в играта\", заяви още Любо Пенев.\r\n", "date": "2019.02.23", "title": "Любо Пенев пак погна съдиите: Реферът на дербито - бушон"}
{"url": "https://www.dnes.bg/stranata/2019/02/23/sled-snejnata-nosht-obstanovkata-v-stranata-se-normalizira.402945", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед тежката нощ и сутрин, в които много пътища и проходи в страната бяха затворени за снегопочистване, обстановката в страната постепенно се нормализира.\n\r\nКъм момента има ограничения за движение само през проходите Печинско и Превала в Смолянска област.\n\r\nНе така обаче стояха нещата по-рано през деня. За няколко часа през нощта натрупа нова снежна покривка между 5 и 20 сантиметра. От АПИ поетапно затваряха пътища и проходи в цялата страна.\n\r\nСериозна беше обстановката в Северозападна България. Наложи се пътища в Монтанско да бъдат затворени, а шофьори и пътници да бъдат евакуирани от закъсали автомобили в отсечката между Монтана и Лом. Тежка техника успя да пробие преспите, а снегорин излезе от пътя и се заби в канавката.\n                    \n                    \n                \r\nДо минус 10 градуса падна температурата на Шипка. Усложнена беше обстановката в отсечката между Гурково и Мъглиж. \n\r\nЗа няколко часа натрупа нова снежна покривка между 5 и 20 сантиметра. От АПИ поетапно затваряха пътища и проходи в цялата страна.\n\r\nСериозна беше обстановката в Северозападна България. Наложи се пътища в Монтанско да бъдат затворени, а шофьори и пътници да бъдат евакуирани от закъсали автомобили в отсечката между Монтана и Лом.\n\r\nТежка техника успя да пробие преспите, а снегорин излезе от пътя и се заби в канавката.\r\nНяколко автомобила останаха на пътя заради вятъра и снега.\n\r\nДесетки населени места в Монтанско са и без електричество.\n\r\nДо минус 10 градуса падна температурата на Шипка. Усложнена беше обстановката в отсечката между Гурково и Мъглиж.\n\r\nДесет снегорина почистваха и опесачаваха. Проходът Троян-Кърнаре остава затворен.\n\r\nОт АПИ и полицията апелират водачите да тръгват подготвени за път и да се движат със съобразена скорост.\n\r\nЗаради авария на жп-линията София-Мездра край Своге тази сутрин няколко бързи и пътнически влака закъсняха. Таблото на Централна гара отчете закъснение от близо 300 минути за нощната композиция от Варна за София и ранните сутрешни влакове от Мездра и Лакадник за София, както и обратно.\n\r\n", "date": "2019.02.23", "title": "След снежната нощ: Обстановката в страната се нормализира"}
{"url": "https://www.dnes.bg/zvezdi/2019/02/23/kiira-naitli-kaza-krai-na-golite-sceni.402946", "text": "Британската актриса Кийра Найтли повече няма да се снима в голи сцени, тъй като вече е улегнала 33-годишна майка, съобщава Контактмюзик.\r\nНайтли има дъщеря Еди от съпруга си Джеймс Райтън. На по-млади години тя нямаше нищо против да се снима по оскъдно облекло, когато ролята й го изисквала. Но сега, при по-еротични кадри, тя ще настоява да бъде заменяна от дубльорка пред камерата.\r\n\"Чувствам се комфортно в своето тяло”, довери Найтли и продължи: „Но сега, когато имам дъщеря, няма нужда да го показвам толкова, колкото преди\". \r\nАктрисата заяви, че когато се намери нейна дубльорка за голите сцени, тя ще трябва лично да я одобри.\r\nНайтли довери, че когато била на 22 години, изпаднала в депресия, защото загубила доверие в себе си, след като била затрупана с критики относно актьорската й кариера. Тя изживяла сериозен психически срив, след който дълго време не могла да се съвземе, съобщава БТА.", "date": "2019.02.23", "title": "Кийра Найтли каза \"край\" на голите сцени"}
{"url": "https://www.dnes.bg/politika/2019/02/23/cvetanov-obeshta-dogodina-dohodite-s-10-nagore-stranata-e-stabilna.402933", "text": "Очакваме ветото на президента по промените Изборния кодекс, след което дебатът ще продължи в парламента. Това заяви зам.-председателят на ГЕРБ Цветан Цветанов в Сандански след откриването на 10-ия юбилеен Зимен университет на Младежи ГЕРБ.\n\r\n\"Ще оставим досегашното състояние със 7% преференции, за да не може да бъдем укорявани, че нарушаваме или отнемаме права\", каза още Цветанов. \n\r\nТой припомни, че има 10 държави в Европейския съюз със затворени пропорционални системи. \n\r\n\"В тях преференции няма. Има 5 държави, в които се прилага преференция, която е с тежестта на един мандат, както предвидихме в приетата норма в българският парламент. Предизвика се едно създаване на напрежение и ние като една отговорна партия, следвайки принципа, че законодателството не трябва да бъде на инат, се съгласихме на промени\", добави Цветанов. \n                    \n                    \n                \r\nТой отбеляза, че когато за първи път през 2007 година, БСП са въвели преференцията, то тогава тя е била 15%, тоест никой не е можел да се възползва от пренареждането на тези пропорционални листи. \n\r\n\"В ГЕРБ направихме така, че при 7 % да може да бъде възможно пренареждането на партийните листи. Тук мога да кажа, че всеки един има възможността да участва и мажоритарно, когато се издига от Инициативен комитет\", отбеляза Цветанов, цитиран от \"Фокус\".\n\r\nТой припомни, че при предишната промяна на Изборния кодекс, от ПП ГЕРБ са направили така, че да има минимални изисквания пред всички онези, които преценят, че биха могли да спечелят един депутатски мандат и такъв за общински съветник. \n\r\nТой допълни, че ГЕРБ не се е отказала от машинното гласуване, а е удължен срока, за да може да се гарантира сигурността при гласуване по този начин. \n\r\n\"Напрежението в българския парламент ще продължава да нараства, но това всъщност показва, че ние се справяме добре\", заяви Цветанов. \n\r\nКато пример за това, той посочи допълнителните средства, които са били осигурени за българските общини. Цветанов отбеляза, че с тези средства ще бъдат решени проблеми в градове и села, което е станало възможно благодарение на излишъка в бюджета. Той заяви, че заради стабилността на България, през следващата година ще бъде направено увеличение с 10 % на всички доходи. ", "date": "2019.02.23", "title": "Цветанов обеща: Догодина доходите с 10% нагоре, страната е стабилна"}
{"url": "https://www.dnes.bg/stranata/2019/02/23/diunata-na-smokinia-unishtojena-bezvyzvratno.402921", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРазораната дюна на къмпинг \"Смокиня\" е безвъзвратно унищожена. Това е заключението на приключилата експертиза на екоинспекцията в Бургас.\r\nБлизо декар са унищожените с багер дюни, които се оказаха в терен на Иван Нончев. Тяхното възстановяване по естествен път е невъзможно. Все още не са установени и собствениците на трите нелегални каравани, разположени върху дюните, съобщава Bulgaria ON AIR. \r\nОт екоинспекцията ще наложат административно наказание на Нончев, но изчакват да приключи разследването срещу него. \r\nПромените в Закона за устройство на Черноморското крайбрежие, одобрени от правителството, предвиждат глобата за поставена каравана върху дюни да се увеличи от 1000 на 3 000 лв. Според живеещите в черноморските общини мерките са закъснели. \r\nМеждувременно приключи проверката на мобилни групи на Министерството на туризма по плажовете, където има дюни. Нарушения не са открити.", "date": "2019.02.23", "title": "Дюната на \"Смокиня\" - унищожена. Безвъзвратно!"}
{"url": "https://www.dnes.bg/obshtestvo/2019/02/23/menidjyrite-vzimat-dvoino-po-goliama-zaplata-piiat-i-pushat-poveche.402915", "text": "Доходите в семействата зависят от заеманата длъжност, но се наблюдава любопитна тенденция по отношение на това как те са свързани с храната, приеманите калории, прекараното свободно време. \n\r\nСпоред данните на Националния статистически институт доходите на семействата, в които поне един от съпрузите заема ръководна длъжност или има собствен бизнес, са с 64% по-високи от тези на домакинствата, в които всички са обикновени работници.\n\n\nГодишно на едно домакинство са средно 12 836 лв., а на човек – 5586 лв. Това прави по 465 лв. на човек на месец. Парите в едно домакинство се разделят между всичките му членове. Затова дори един от съпрузите да взима висока заплата, ако в семейството има пенсионер, безработен или дете, средният доход на човек пада значително. \n                    \n                    \n                \r\nНо ако главата на семейството е на ръководен пост, като например мениджър или старши служител във фирма, средният годишен доход на домакинството скача на 26 777 лв. А на всеки от семейството се падат по 9 112 лв. годишно, което прави по 760 лв. на месец, цитира данните \"Труд\".\n\r\nАко главата на домакинството е обикновен работник, средният доход на семейството за година е 16 368 лв. А на човек се падат само по 5 710 лв. годишно, или близо 475 лв. на месец.\n\r\nАко главата на семейството е специалист в своята област, т.е. изпълнява специфични и отговорни задачи, но не е на ръководна длъжност, то средният годишен доход на домакинството е 21 945 лв., което прави по 1828 лв. на месец. На човек от домакинството се падат по 9030 лв. за година, или по 752 лв. на месец.\n\r\nОказва се обаче, че дори човек да е мениджър, доходите от заплати в домакинството му са само с 40% по-високи от получените заплати в семействата на обикновени работници. По-високите доходи идват, ако човек има собствен бизнес и наети служители. Шефовете, които управляват собствената си фирма, носят в семейството над пет пъти повече пари от хората, които също работят за себе си, но са например майстори или със свободни професии и не ръководят персонал.\n\r\nПротивно на очакванията, домакинствата, в които главата е мениджър или старши служител във фирма, консумират по-малко калории, отколкото семействата на работниците. \n\r\nВ семействата на мениджърите и хората със собствен бизнес средно на ден се изяждат по 1927 калории на човек, докато в домакинствата на работниците изяждат по 2152 калории. \n\r\nВ работническите семейства хапват повече хляб (81,1 кг на човек за година при 57,1 кг на човек в семействата на мениджърите), месо (31,6 кг/30,4 кг) и месни продукти (14 кг/11,9 кг). \n\r\nВ семействата на мениджърите обаче ядат повече плодове (52,8 кг на човек при 45,3 кг в семействата на обикновени работници), както и малко повече домати, краставици, луканка, кашкавал, прясно и кисело мляко.\n\r\nМениджърите обаче пушат повече, а в техните домове се пие повече алкохол.\n\r\nСемействата на мениджърите и старшите служители харчат за храна с 46% повече от работническите семейства. За дрехи и обувки мениджърите дават с 47% повече, а за свободно време и образование – над два пъти и половина повече от семействата, в които главата е обикновен работник. Оказва се, че шефовете купуват по-скъпа храна и ядат по-често в ресторанти, но по отношение на количествата храна няма голяма разлика от потреблението на работниците. \n\r\nХората с по-висок професионален статус се отличават по това как прекарват свободното си време.", "date": "2019.02.23", "title": "Мениджърите взимат двойно по-голяма заплата, пият и пушат повече"}
{"url": "https://www.dnes.bg/football/2019/02/23/otbor-na-nadejdata-veni-za-futbola-i-mechatata-da-igrae-v-ludogorec.402885", "text": "Шестнадесетото световното първенство по футбол за бездомни хора в Мексико Сити остави трайни следи в живота на осем български момчета, които изведоха родния \"Отбор на надеждата“ до 12-а позиция в крайното класиране на шампионата.\r\nСред впечатляващите победи на националите е тази срещу състава на Южна Корея с 11:3. Пет от попаденията във вратата на съперника отбеляза Венелин Иванкин. Той е на 17 години. Навърши ги на 12 ноември, докато беше в Мексико Сити. Така че триумфите, които извоюва със съотборниците си, а и въобще участието му в Мондиала със социална цел, вероятно ще са едни от най-запомнящите се подаръци за празника му. Не по-малко ценни за него са и научените уроци за футбола, а и за живота, от селекционера Борислав Фердинандов и Виктор Кирков, мениджър на тима и изпълнителен директор на \"Спортс Мениджмънт България” – компанията, която реализира проекта \"Отбор на надеждата”. Радостта и удовлетворението стават неизмерими, когато се прибавят още приятелството и подкрепата на съотборниците.\r\n                    \n                    \n                \"Свикнахме един с друг и играта се получава… Приятели сме и извън терена. Не се притесняваме за Световното, казваме си, че трябва да ги бием и се молим за това. Но първо, най-важното е да сме живи и здрави”, казва Венелин, който всички наричат Коко. Няма логика. Просто така. \"Дори учителите ми казват Коки”, допълва с усмивка младежът два-три дни преди да замине с останалите момчета от тима за Мексико.\r\n\"Отбор на надеждата” за тях не е само възможност да покажат уменията си на терена, да сбъднат мечтите си, да намерят нови приятели. Тимът вече е семейство. И както в семейството, в \"Отбор на надеждата” също се разчита на взаимна подкрепа. Помагат си, окуражават се и се молят заедно. \"Да, аз съм вярващ”, казва Вени.\r\nТой е мюсюлманин, другите момчета са християни. Различия няма. Изцяло са заличени. Момчетата са обединени от вярата, общите мечти и цели, приятелството. И не на последно място, обичта към най-популярната игра.\r\n\"Футболът много ме промени. Промени се поведението ми”, казва Вени и допълва, че преди емоциите от играта надделявали и се ядосвал. Бил по-неотстъпчив. Откакто е част от \"Отбор на надеждата”, той проявява разбиране към всеки, изслушва и опитва да приеме другата гледна точка. \"Треньорът ми повлия за тази промяна.\r\nКазва ми да имам респект към съотборниците и противниците. Да се уважаваме един – друг в отбора, да не се караме за най-малкото и да стане нещо - няма проблем, продължаваме напред… В момента се учим, никой не се е родил научен”, споделя Вени и допълва, че благодарение на треньора Борислав Фердинандов \"играта им е супер”, учи ги на техника и пасове.\r\nВсеки от играчите от \"Отбор на надеждата” е преминал или живее в изпитание. И всеки от тях от рано е научил важни житейски уроци и умее да уважава това, което много други приемат за даденост. Така че Вени е наблюдателен не само за своята промяна, а и за тази, която вижда. В тима обаче „не отварят теми за проблемите, само за играта, за хубавите неща…”: \"Футболът премахва проблемите. Обръщаш повече внимание на играта, не мислиш за проблеми”.\r\nВени обича футбола от малък. Спомня си, че още от 6-годишен се събира с приятелите си на „една полянка” в столичния квартал \"Ботунец”, където живее със семейството си в общинско жилище.\r\n\"Баща ми работи в строителството, а майка ми не работи засега… Винаги сме живели там. Откакто се помня, сме там. Плащаме наем”, споделя Вени.\r\nВ близките месеци, когато времето се затопли, той възнамерява да си намери работа, за да може да подпомогне семейния бюджет и да сменят дограмата вкъщи.\r\n\"Необходимо е, тъй като преживяваме зимата много тежко в нашия апартамент. Топлим се на дърва, имаме печка”.\r\nИначе той доста често помага на баща си в работата му. В бъдеще Вени планува да продължи образованието си, като го съчетава с професия, за да се справя изцяло сам и да помага на семейството си: \"Искам да си изкарам шофьорска книжка и да работя като шофьор, да ми е отделна работа”.\r\nЗасега Вени съчетава футбола с училище. Посещава 85-то СОУ в квартал \"Враждебна”. В 11 клас е и всички съученици и учители го подкрепят и се радват на успехите му.\r\nОще от самото начало, когато става ясно, че е част от \"Отбор на надеждата”, който ще представя България на Световното в Мексико Сити: \"Говорих с класния ми ръководител, директорката, г-н Кирков прати бележка, че ще отсъствам, няма проблеми. Дори ми стискат палци! Моите съученици много се вълнуват. Казват: \"Де да можех и аз да отида!”, успех ми пожелават и да се пазя. Най-важното е да сме живи и здрави!”. Това казали и родителите му, които много се гордеят с него. Техни са и думите, които Вени е превърнал в лично мото: \"Няма да се отказвам! Само напред!”. Затова смело споделя мечтите си, че след като завърши гимназия, смята да \"учи нещо, разбира се, свързано със спорт” и да опита да се присъедини към школата на ФК \"Лудогорец”. \"Искам просто, както например сега, по-големите футболисти, да кажем Меси, Роналдо… Не, че ще стана като тях, но искам лека-полека така да се издигам”, казва Вени. И със сигурност няма да загърби игрите с приятелите си. Вени ще продължи да участва в състезанията, които организират в квартал \"Ботунец”.\r\n\"Ставаме в 8:00 часа, събираме се на полянката и играем. Организираме си турнири, например, новите срещу старите блокове в квартала”.\r\nВени пое подадената му ръка и използва предоставения му шанс по най-добрия начин. От 17 март обаче започват селекционните турнири за избор на нов национален „Отбор на надеждата“, който ще представя България на Homeless World Cup през 2019 година в Кардиф и нови 8 момчета в неравностойно положение ще бъдат докоснати от вълшебната пръчица на футболната игра.\r\n ", "date": "2019.02.23", "title": "Отбор на надеждата: Вени за футбола и мечатата да играе в \"Лудогорец\""}
{"url": "https://www.dnes.bg/notifikacii/2019/02/23/pesni-i-tanci-na-praga-na-konflikt-vyv-venecuela.402916", "text": "Венецуелското правителство нареди да бъде затворена частично границата с Колумбия само часове преди началото на подкрепяния от САЩ план да бъде доставена хуманитарна помощ въпреки възраженията на президента Николас Мадуро.\n\r\nВ Twitter венецуелският вицепрезидент Делси Родригес съобщи, че правителството нарежда временно да бъдат затворени три гранична пункта в щата Тачира поради \"сериозните и незаконни заплахи\" срещу мира във Венецуела и венецуелския суверенитет, идващи от колумбийското правителство.\n\r\nПограничният район е мястото, откъдето привържениците на опозиционния лидер Хуан Гуайдо искат да доставят няколко тона спешни доставки с храни и лекарства, докарани по въздух през последните дни в Колумбия от правителството на президента Тръмп.\n\n\nПровъзгласилият се за временен президент на Венецуела Хуан Гуайдо заяви, че е преминал границата на Венецуела с Колумбия с помощта на венецуелската армия. Тя обаче засега е на страната на президента Николас Мадуро, който иска тя да не допусне днес да започнат доставките на хуманитарна помощ.\n                \n                \r\nПравителството на САЩ може още следващата седмица да обяви нови санкции, за да постави под натиск Маудро, освен ако военните му не пренебрегнат заповедта да блокират влизането на автоколоните с хуманитарната помощ, заяви пожелал анонимност високопоставен източник от управляващите среди във Вашингтон, цитиран от Ройтерс.\n\r\nСтотици хиляди хора се събраха на благотворителния концерт, организиран от британския милиардер Ричард Брансън за Венецуела в колумбийския пограничен град Кукута. Венецуелското правителство организира контраконцерт от другата страна на границата, предаде БТА.\n\r\nКонцертът в Колумбия, който включваше 35 испаноезични изпълнители, се състоя в Кукута на моста \"Тиендитас\", свързващ Венецуела и Колумбия. Венецуелският опозиционен водач Хуан Гуайдо иска да използва този мост, за да започне днес да вкарва в страната си хуманитарна помощ.\n\r\nСпоред Гуайдо, когото десетки страни признаха за временен президент на Венецуела, стотици хиляди хора във Венецуела са в риск заради недостиг на храна и лекарства, отбелязва ДПА. Но президентът Николас Мадуро, който се противопоставя на натиска да се оттегли от властта, разглежда хуманитарната помощ като претекст за военна интервенция на САЩ и не иска да я пропусне.\n\r\nКонцертът, който беше кръстен \"Венецуела лайв ейд\", има за цел в рамките на 60 дни да бъдат набрани 100 милиона долара за хуманитарна помощ.\n\r\nБрансън заяви, че концертът се е състоял \"в ден на надежда\". Певци призоваха за \"свобода\", докато публиката скандираше: \"Правителството ще падне\".\n\r\nТелевизия \"Каракол\" оцени броя на присъстващите на 250 000. Според организаторите, цитирани от Ройтерс, те са били близо 200 000.\n\r\nНа концерта дойде и самият Гуайдо, който е успял да влезе в Колумбия. Той пристигна на концерта заедно с колумбийския президент Иван Дуке.\n\r\nПравителството на Мадуро организира паралелен концерт от венецуелската страна на границата под надслов: \"Нищо за войната\".\n\r\nВенецуелските изпълнители, участващи в тридневния концерт, ще изпратят послание, че \"Венецуела е свободна и независима\", каза представител на регионалните венецуелски власти, цитиран от Венецуелската информационна агенция.\n\r\nВенецуелската телевизия \"Телесур\" излъчи кадри на голямо множество, пляскащо с ръце, докато гледа изпълнение на рок певеца Пол Гилман, който на кадрите се провиква, че Венецуела \"е най-добрата страна за живеене в света\".\n\r\n\"Колумбийските власти дават на заем територията си за опасна интервенционистка операция под предводителството на САЩ\", написа в Туитър венецуелският министър на външните работи Хорхе Ареаса.\n\r\nКолумбийският президент Дуке призова венецуелската армия да се обърне срещу Мадуро и да пропусне помощта. Армията трябва да бъде \"от правилната страна на историята\", каза той при пристигането си в Кукута.\n\r\nПарагвайският президент Марио Абдо Бенитес и чилийският Себастиан Пинера също дойдоха в Кукута, за да подкрепят операцията за доставянето на хуманитарна помощ. Пинера призова за свободни избори във Венецуела и определи Мадуро като \"част от проблема\".", "date": "2019.02.23", "title": "Песни и танци на прага на конфликт във Венецуела"}
{"url": "https://www.dnes.bg/snimka-na-denia/2019/02/23/zimata-pak-e-tuk-viatyr-i-studeno-vreme-dnes.402917", "text": "Зимата се завърна с пълна сила, след като през последната седмица станахме свидетели на пролетни температури. Днес преди обяд ще остане облачно с валежи от сняг, по-значителни в планинските райони. След обяд от север валежите ще спират и облачността ще се разкъсва и намалява, най-късно в Рило-Родопската област, сочи прогнозата на Националния институт по метеорология и хидрология.\n\r\nЩе духа умерен, в източната половина от страната - силен североизточен вятър и на много места в планинските райони ще има виелици и ще се образуват навявания. Ще бъде студено, в по-голямата част от страната, с отрицателни дневни температури - между минус 5° и 0°, но заради вятъра усещането ще е за по-студено време. \n                \n                \r\nНад Черноморието ще бъде облачно, много ветровито и на места, главно по южното крайбрежие, ще превалява сняг. Максималните температури ще са между минус 2 и 0°. \n\r\nВ планините ще бъде неподходящо за туризъм. Ще бъде предимно облачно, с валежи от сняг, които вечерта ще спрат. Максимална температура на височина 1200 метра - около минус 8°, на 2000 метра - минус 14°.", "date": "2019.02.23", "title": "Зимата пак е тук, вятър и студено време днес"}
{"url": "https://www.dnes.bg/sofia/2019/02/23/188-snegorina-loviat-snejinkite-v-sofiia.402918", "text": "188 снегорина са изкарани на пътя заради снеговалежа и драстичното падане на температурите в София. Те са разчиствали трасетата на градския транспорт, опасни и стръмни участъци, основни улици в кварталите, общинските пътища, обработена със смеси против заледяване е и Южната дъга на Околовръстен път, съобщават от Столична община. \n\r\nОбработките на улици и булеварди продължават и към момента.\n\r\nОпесъчени са планинските пътища във Витоша \"Драгалевци – Алеко\" и \"Бояна – Златни мостове\".\n\r\nЗапочна почистването на прилежащите пространства на спирките на градския транспорт, както и на тротоари и подходи към подлези. Към момента градският транспорт се движи навсякъде по обичайните си маршрути.\n                    \n                    \n                \r\nОт Столична община напомнят на шофьорите да използват автомобилите си оборудвани за движение при зимни условия и да карат със съобразена скорост. \n\r\nСнегопочистване и снегонавявания затвориха редица пътни артерии от републиканската пътна мрежа поетапно през изминалата нощ, съобщават от АПИ.\n\r\nСъс започване на снеговалежите от пътната агенция предупредиха за ограничение на движението на МПС над 12 т в областите Видин, Монтана, Враца, Плевен, София и Ловеч поради ограничена видимост и снегопочистване. \r\n ", "date": "2019.02.23", "title": "188 снегорина \"ловят снежинките\" в София"}
{"url": "https://www.dnes.bg/rusia/2019/02/23/rusiia-razrabotva-nazemen-variant-na-raketata-kalibyr-m.402919", "text": "Корабната ракета \"Калибър-М\", разработвана в момента за руските военноморски сили с обсег на полета над 4500 км, се планира да бъде разработена и във вариант за сухопътно базиране с оглед на възможното излизане на САЩ от Договора за ликвидиране на ракетите със среден и по-малък обсег. Това предаде ТАСС, като се позова на източник от руския ракетостроителен отрасъл.\r\n\"С оглед на възможното окончателно излизане на САЩ от Договора за ликвидиране на ракетите със среден и по-малък обсег се планира корабната ракета \"Калибър-М\" с максимален обсег над 4500 км да бъде разработена и във вариант за сухопътно базиране\", заяви източникът.\r\nТАСС не разполага с официално потвърждение на информацията, съобщава БТА.", "date": "2019.02.23", "title": "Русия разработва наземен вариант на ракетата \"Калибър-М\"?"}
{"url": "https://www.dnes.bg/notifikacii/2019/02/23/za-tri-sekundi-vzriviha-domyt-na-pablo-eskobar.402920", "text": "Осеметажната сграда в Меделин в Колумбия, където едно време живя наркобосът Пабло Ескобар, беше взривена и разрушена вчера, предаде Франс прес.\n\r\nРазрушаването стана с контролирана експлозия пред погледа на около 1600 души. До него се стигна след решение на градската управа, която се надява по този начин да намали интереса към личността на наркобарона, убит от полицията през декември 1993 г.\n\r\nСградата, известна като кооперацията \"Монако\", беше символ на лукса, в който живееше Ескобар. Тя се срина само за 3 секунди, след което няколко минути пожарникари със струи вода се опитваха да разсеят облака от прах.\n\r\nНа мястото на кооперацията ще бъде обособен парк с площ 5000 квадратни метра в памет на жертвите на наркотероризма в Колумбия. Смята се, че хиляди хора са били избити през 80-те и 90-те години на миналия век, когато войната между наркоклановете беше безмилостна, припомня Франс прес. Самият Ескобар е смятан за отговорен за смъртта на около 6000 души, допълва БТА.\n                \n                \r\nЕскобар беше застрелян от полицията на 44-годишна възраст, когато се опитваше да избяга по покривите на Меделин.\n\r\nДо скоро кооперацията, в която живееше, беше посещавана от любопитни групи. Част от колумбийското общество искаше тя да бъде запазена като \"жив спомен\" за войната на наркокартелите.\n\r\nПрезидентът на Колумбия Иван Дуке нарече разрушаването на сградата \"победа на културата на законността и поражение за културата на беззаконието\".", "date": "2019.02.23", "title": "За три секунди: Взривиха домът на Пабло Ескобар "}
{"url": "https://www.dnes.bg/kino/2019/02/23/cigulkata-ili-jivota-v-pile-sys-slivi.402767", "text": "Колко дълбоко може да ни докоснат струните на една цигулка проследяват режисьорите Винсент Парно и Мариан Сатрапи в \"Пиле със сливи\".\r\nИсторията ни връща към 60-те години на миналия век в Техеран, където живее един от най-известните и обичани музиканти. Насър Али Кан  (френският актьор Матиьо Амалрик). Проблемите настъпват, когато любимата му цигулка се счупва. А за него инструментът е като живо творение. Героят предпочита да умре, отколкото да се примири и да го замени с друг. \n\r\nРежисьорите следват отблизо емоционалните ситуации на Насър. Изоставил музиката, героят е връхлетян от спомени от детството, редувани с мисли за бъдещето на децата му. Покрай неговата участ се разкрива един различен, светски Иран, не потънал в ислямския фундаментализъм.\r\n                    \n                    \n                Пъзелът на живота на музиканта се реди постепенно от минало и настояще. Меланхолията и депресията се редуват с комични моменти и магически реализъм. Мелодията на живота е трогателна, докосваща, докато разкрива тайната на главния героой защо цигулката за него е повече от живота му.\r\n\r\n ", "date": "2019.02.23", "title": "Цигулката или живота в \"Пиле със сливи\" "}
{"url": "https://www.dnes.bg/stranata/2019/02/23/kola-se-zabi-v-tir-na-benzinostanciia-shofioryt-izbiaga.402922", "text": "Лек автомобил се заби в задната част на ТИР, като инцидентът е станал при навлизане в бензиностанция на пътя Е79 край Благоевград. Ударът е станал малко след полунощ, но още по-любопитна е развръзката.\r\nШофьорът на ТИР-а го изтеглил, за да не пречи на движението. В това време виновникът за катастрофата и негов спътник излезли от колата, свалили номерата и избягали, съобщава bTV.\r\nПолицията издирва бегълците.", "date": "2019.02.23", "title": "Кола се заби в ТИР на бензиностанция, шофьорът избяга"}
{"url": "https://www.dnes.bg/football/2019/02/23/zinedin-zidan-smenia-sari-v-chelsi.402923", "text": "Бившият треньор на Реал (Мадрид) Зинедин Зидан е горещият фаворит да замени Маурицио Сари начело на Челси от лятото, твърди в ексклузивен материал британското издание \"Сън\", цитирано от gol.bg.\n\r\nГолемият проблем пред \"сините\" е, че отборът е със забрана да прави трансфери, но изданието твърди, че ръководството на лондончани ще обжалва забраната и ще се пребори да може след края на сезона да купува и продава футболисти.\n\r\nСамият Зидан пък ще получи 200 милиона паунда, за да може да стегне отбора, така че \"сините\" да могат да се конкурират с най-добрите не само във Висшата лига, но и в Европа.\n\r\nВ момента тимът се представя катастрофално слабо в някои от срещите под ръководството на Маурицио Сари и именно поради тази причина италианецът е толкова усилено спряган с уволнение от отбора.\n                    \n                    \n                \r\nЗидан не е поемал друг отбор, откакто напусна \"Бернабеу\", където беше начело на Реал (Мадрид).\r\nОще футболни новини ", "date": "2019.02.23", "title": "Зинедин Зидан сменя Сари в Челси?"}
{"url": "https://www.dnes.bg/stranata/2019/02/23/pojar-unishtoji-etaj-ot-kooperaciia-myj-e-zaginal.402924", "text": "70-годишен мъж е загинал, след като е избухнал пожар в жилища сграда на ул. \"Прилеп\" във Варна, съобщиха от МВР. \r\nОгънят е лумнал тази нощ, а сигналът е подаден около 03:45 часа. На място са пристигнали пожарникари, а вече целият апартамент бил в пламъци.\r\nВ апартамента е живеел 70-годишен мъж, който е загинал. Унищожен е целият етаж от кооперацията, нанесени са материални щети по изолацията на сградата, стълбището и дограмата на горния етаж.\r\nИзясняват се причини и обстоятелства за възникването на инцидента.", "date": "2019.02.23", "title": "Пожар унищожи етаж от кооперация, мъж е загинал"}
{"url": "https://www.dnes.bg/obshtestvo/2019/02/23/nasilvana-ot-myja-si-prostituira-v-chujbina-jivot-sled-trafik.402925", "text": "Десетки хиляди българи стават жертви на трафик всяка година, като най-често са жени, които са подложени на сексуална експлоатация. \n\r\nСред тях е и Зорница (името е сменено - б.р.), за която всичко започва като в приказка, за да се превърне в най-големия й кошмар. Говори, защото смята, че всеки може да бъде на нейно място.\n\r\nЗорница не е навършила 30 години, живеела в малко населено място. Мъж от ромки произход я набелязва като потенциална жертва и чрез общ приятел се сближава и печели доверието й. Местят се в по-голям град и наистина - в началото всичко изглеждало страхотно. Докато започнали да идват в жилището да живеят други мъже и жени.\n\r\n\"Бяхме много хора. Един влиза, един излиза и никой не ми дава обяснение. Аз го попитах защо живеем с всички тези хора, а той ми разби устата. И ми каза повече тъпи въпроси да не му задавам\", сподели жертвата пред Нова тв.\n                    \n                    \n                \r\nЮмруците се превръщат в ежедневие, идва и кошмарната заръка - трябва да работи като проститутка. Любовта се изпарява, прави един, но и последен опит за бягство. Мъжът я хваща минути преди да се качи в рейса. Пребива я, заканва се да подпали дома й, да нарани близките й.\n\r\nЗорница е срината психически и физически. Година по-късно вече е в чужбина, за да продава плътта си. \n\r\nСхемата е позната - документите им са отнети, клиентите започват да идват. Когато не ги посещават в хотела, момичетата са отвеждани в обособени помещения на нощен клуб, през цялото време следени от камери. \n\r\nГодина по-късно неизбежна смяна на документите отвежда Зорница и трафиканта й в местната полиция. Синините и белезите по лицето и тялото на жената не остават незабелязани. Задържат ги за проверка. \n\r\nЗорница е спасена и се връща в България. Физическите и душевни си рани лекува в продължение на години. За мъжът, който й е причинил тази трагедия не иска да говори, не знае какво се случва с него в момента.\n\r\nОт две години тя се учи отново да живее нормално.", "date": "2019.02.23", "title": "Насилвана от мъжа си, проституира в чужбина... Живот след трафик!"}
{"url": "https://www.dnes.bg/index/2019/02/23/liroi-tornhil-s-the-prodigy-promenihme-sveta.402674", "text": "\r\n\r\n\r\n                \n                \n\r\nМного съм щастлив от последните си проекти. Сякаш музиката ми и аз вече сме в унисон. Знам точно какво искам да правя и какво искам да постигна.\r\nВече дори не си мисля за звукозаписни компании и сделки. Просто създавам музика, която след това пускам на хората и ги карам да се чувстват добре и мога да кажа, че това е най-страхотното нещо, от The Prodigy насам, което ми се е случвало.\r\nМомчетата от Get Hype наистина харесаха това, което чуха и ми предложиха да издават музиката ми. И изведнъж - имах звукозаписен договор!  А сега подготвяме и трето EP и се чувствам наистина страхотно, защото няма нищо по-хубаво от това, да създаваш музика и хората да могат да я чуят. \n\r\n\r\nМомчетата от Get Hype имат изключително богата култура що се отнася до електронна музика. Но обичат Drum&Bass и лейбълът им издава само така музика, да.\r\nНе е тайна обаче, че дълго време искаха да пуснат нещо различно. Когато чуха музиката ми я харесаха много. Случи се на едно Drum&Bass парти в Русия, на което бяха дошли. Аз имам няколко трака в този жанр, а руснаците пък обичат The Prodigy и често ме канят.\r\nБеше плашещо, защото изведнъж реших да пуска музика с по-бавно темпо от това на drum&bass-а и от тонколоните започна да звучи Wait For Me.  Половината хора в залата просто се заковаха на едно място и се втренчиха в мен, сякаш си казваха \"Какво по дяволите си мисли този човек? Това не е drum&bass“. Другата половина обаче крещеше с пълно гърло текста. Плашещо е да си човекът, който има силата да промени атмосферата.\r\nНик от Get Hype се качи до мен на пулта и ме попита: \"Какво е това?“ и аз му отговорих, че е мое. Няколко дни по-късно получих обаждането – искаха трака, както и бъдещите ми проекти, да са част от техния лейбъл.\r\n\r\n\r\nНякога бях в рок група, с която прекарвах по цели дни в студиото. Но нищо не се получи. Това ме научи, че когато работя, трябва да съм сигурен, че прекарвам времето си продуктивно, а не го прахосвам.\r\nПонякога се чувстваш, че музата те облива и си готов да създаваш тонове музика. Понякога просто нямаш настроение за това, но си наясно, че трябва да свършиш нещо. За това се захващаш с малко техническа работа – като миксиране, добавяне на ефекти. Понякога дори можеш да научаваш нови неща, да се учиш от това, което са направили другите.\r\nТака че... мога да кажа, че прекарвам прекалено много време в студиото. Но е зима, което значи, че така или иначе нямам друга работа.\r\n\r\nАко имаш достатъчно късмет все още да работиш в музикалния бизнес след всичкото това време – продължавай напред. Това научих през всичките тези години. Трябва винаги да си старателен, защото така или иначе винаги ще продължаваш да се учиш. Това все пак е музика. Тя еволюира.\r\nАко си бил на сцената толкова дълго, колкото мен, знаеш какво кара хората да танцуват и какво не. Научаваш се какво иска публиката – дали желае онази нова песен, или класическите парти-стартери.\r\nСъщо така времето ме научи, че за да обърнат хората внимание на новата ми, една идея по-странна музика, преди това трябва да пусна нещо, което всички са чували и обичат. \n\r\n\r\nМузиката, която създавам, има една–единствена цел – да те накара да танцуваш. За да си добър DJ трябва първо да си бил част от публиката. Това, че започнах кариерата си като танцьор много ми помага сега, защото искам да накарам хората да се чувстват така, както аз искам да се чувствам, когато съм на парти.\r\nНапример, новите изпълнители често създават странна музика. Използват странни ефекти. И когато някой ми пусне нещо такова, аз съм откровен. Казвам му \"Да, звучи добре. Но не знам как да танцувам на подобна музика в клуба“. За това трябва да мислиш първо, за хората на дансинга.\r\nПознавам и много хора, които прекарват часове в правенето на технични тракове. Такива, които са шедьоври, но публиката не би разбрала. Те ме питат: \"Какво мислиш за тези барабани тук“, а аз им отговарям: \"Чудесни са, но повярвай ми, хилядите хора в залата няма да ги чуят или оценят. Те просто искат да танцуват.“ \r\nТова е едно от най-страхотните неща в живота ми, гордея се с това, че бях част от групата. Ние променихме света, нали знаете. Никога не съм имал проблем с това, че хората ме свързват с The Prodigy.\r\nНо всеки път, когато има събитие някъде, хората искат да го рекламират с лейбъла им. И ги разбирам  - това продава повече, идват повече хора.\r\nПонякога феновете се объркват – някои мислят, че идва самата група, други, че ще пускам само техни песни и това е доста досадно. За това съм създал граници – докато името ми е по-голямо от това на The Prodigy на плаката -  всичко е наред. Ако някой посмее да пренебрегне това – веднага се отказвам. А и живеем в свят, в който винаги можеш да провериш в Google кой е дадения изпълнител и с кого е свързан. \n\r\n\r\nРазбира се, всеки път когато имаме възможност. Последно се видяхме, когато дойдоха до Берлин  за да промотират новия си албум no tourists. Дори в момента работя по няколко ремикса на песни от него. Понякога ми пращат части от траковете си, различни версии, които да мога да пускам на партитата си. Така че сега съм много щастлив, че ми изпратиха доста тяхна музика, с която да си \"поиграя\". Надявам се до края на месеца да пусна нещо, но мисля, че ми трябва още малко време. \n\r\n\r\nБил съм в България няколко пъти. И всеки път, когато дойда си прекарвам страхотно. Дори успях да създам приятелства тук. Атмосферата тук е странна... не странна всъщност, по-скоро – различна.  Когато вървя по улиците, мога да чуя българска народна музика, която след това преминава в невероятна електронна музика. Не съм виждал много места по света, където да се случва нещо подобно.\r\nОчаквайте много интересен микс от нова музика, много олд скуул и неща, които никой не би имал смелостта да пуска! Ще бъде страхотно.\r\n", "date": "2019.02.23", "title": "Лирой Торнхил: С The Prodigy променихме света!"}
{"url": "https://www.dnes.bg/stranata/2019/02/23/snegovalejyt-ostavi-bez-tok-sela-v-loveshko.402926", "text": "Обилният снеговалеж и силният вятър оставиха населени места в област Ловеч без ток. От електроразпределителното дружество съобщиха, че заради аварии в електропреносната мрежа без захранване са били община Априлци и населени места в общините Троян, Тетевен и Луковит. Авариите вече са отстранени, с изключение на община Априлци.\r\nПътищата са проходими при зимни условия. Повече от 70 машини са почиствали и обработвали републиканската пътна мрежа в региона.\r\nЗатворен за движение е Троянският проход. Няма данни за аварирали автомобили.\r\nСнежната покривка достигна 30 см във високите части на областта, а температурите са паднали до минус 12 градуса.", "date": "2019.02.23", "title": "Снеговалежът остави без ток села в Ловешко"}
{"url": "https://www.dnes.bg/televizia/2019/02/23/policai-karatist-i-shloser-vlizat-v-kulinarna-bitka.402927", "text": "Новият сезон на MasterChef ще предложи поредните кулинарни битки, в които ще се доказват както кулинари, които са врели и кипели в кухнята, така и такива, чийто професии са далеч от печката. Но ги обединява любовта към храната.\n\r\nДама, която е приела за своя мисия да върне младите в кухнята, човек, който вярва, че с храната можеш да кажеш \"обичам те\" по-добре от който и да е подарък, борбена личност, преодоляла страха и притеснението от камерите и бивш разследващ полицай, преследващ целите си до край, ще бъдат малка част от желаещите да сложат заветните престилки в шоуто.\n\r\nВ най-голямата кухня на България ще влязат кулинар, който търси професионално преориентиране и друг, който иска да накара баща си да се гордее. Професионален таекуодист, модел и медицински представител също ще опитат шансовете.  \n                    \n                    \n                \r\nСтрогото и вдъхновяващо жури - Андре Токев, Петър Михалчев и Силвена Роу, ще бъде изкушено от леки като перо профитероли с крем англез и \"юнашка\" порция от готвача на цар Борис III. Тримата ще опитат фламбе с ракия, миди Сен Жак с кървавица и даши бульон, бургер с чипс от земна ябълка, севиче, шакшука и телешко Уелингтън. \n\r\nКой сандвич заслужава да се нарече изкуство, може ли шлосер-монтьор да бъде творец в кухнята, колко апетитен може да бъде телешкият мозък и как традиционният сакарски тиквеник заживява нов живот?", "date": "2019.02.23", "title": "Полицай, каратист и шлосер влизат в кулинарна битка"}
{"url": "https://www.dnes.bg/temida/2019/02/23/obvinenata-v-iztochvane-na-400-bona-bankerka-ne-bila-sama.402928", "text": "Обвинената в източване на 400 хил. лв. банкерка Биляна Манчева от клон в Нова Загора ще обжалва постановената най-тежка мярка \"задържане под стража\", каза адвокатът й Младен Донев пред bTV.\n\r\nТой смята, че присъда ще има, но обвиняемата няма да е сама, понеже е имала второстепенна роля. По думите му, Манчева няма право да подписва самостоятелно каквито и да било документи, без да минат през основния клон в Стара Загора.\n\n\n\n\r\n\"Самата тя ми го обясни. Тя няма право да подписва нареждания за такива пари, всичко трябва да минава през каса, няма право без централата да одобри\", каза Донев.\n\r\nБиляна Манчева твърди в писмо до адвоката си, че един от подалите жалба клиенти е изхарчил парите за хазарт.\n                    \n                    \n                \r\nБанкерката е разследвана и за сръбска следа по случая. От неин профил в социалните мрежи става ясно, че тя е предлагала услуги като личен банкер, както и различни видове заеми в Сърбия. \n\r\nСпоред адвоката на обвиняемата потърпевшите би следвало да си получат парите веднага, понеже всяка банка има застраховка, а сумите не са и чак толкова големи за подобна финансова институция.", "date": "2019.02.23", "title": "Обвинената в източване на 400 бона банкерка не била сама?"}
{"url": "https://www.dnes.bg/zvezdi/2019/02/23/perfektnite-tela-kak-se-hraniat-supermodelite.402869", "text": "Не е лесно да си супермодел и винаги да изглеждаш безупречно. Но може ли човек да бъде вечно гладен, за да изглежда добре? Ето какво споделят кралиците на подиума за хранителния си режим.\n\r\n\n\r\nБела Хадид предпочита да похапва протеинови храни. \r\n\"За обяд обикновено ям пържола от сьомга или пилешки гърди със зеленчуци. Обичам и паста. Харесва ми да ям протеини, защото след него имам много сили и по-голямо самочувствие\", разказва тя. И макар да не ви се вярва, Бела не пренебрегва и заведенията за бързо хранене. Споделя, че обожава пица, а по думите ѝ всеки ден яде препечени филийки и пържени картофки. Въпреки това фигурата ѝ е безупречна.\n                    \n                    \n                \r\n\n\r\nКендъл Дженър се придържа към балансираното хранене и много спортува. \r\n\"Здравословното хранене – това е важна част да поддържам формата си. Ако престана да се храня правилно, това моментално се отразява на моето самочувствие. Обожавам паста, но я похапвам доста рядко, тъй като след нея се уморявам, а това не ми харесва. Обикновено денят ми започва с авокадо, яйца и овесени ядки\".\r\nВижте каква е диетата и  на други супермодели в \r\n ", "date": "2019.02.23", "title": "Перфектните тела: Как се хранят супермоделите?"}
{"url": "https://www.dnes.bg/sport/2019/02/23/otmeniha-supergigantskiia-slalom-v-bansko-dnes-zaradi-snega.402929", "text": "Супергиганският слалом от днешната програма на Световната купа по ски-алпийски дисциплини в Банско е отменен заради натрупалия през нощта сняг в българския зимен център.\r\nОрганизаторите на надпреварата обявиха, че тя се анулира часове преди началото й, съобщава БТА.\r\nВ неделя в Банско е планиран гигантски слалом.\r\nВчера световният шампион Алекси Пентюро (Франция) спечели комбинацията за Световната купа по ски-алпийски дисциплини в Банско и спечели малката световна купа в дисциплината. ", "date": "2019.02.23", "title": "Отмениха супергигантския слалом в Банско днес заради снега"}
{"url": "https://www.dnes.bg/world/2019/02/23/mente-alkohol-ubi-nai-malko-84-dushi-v-indiia.402930", "text": "Най-малко 84 души са починали, а около 200 са приети в болници, след като пили фалшив алкохол в два различни инцидента в североизточната част на Индия, предаде Асошиейтед прес. \r\nЖертвите на тези отравяния - едни от най-смъртоносните, свързани с пиене на некачествен алкохол, са предимно работници в чаени плантации в окръзите Голагхат и Джорхат в щата Асам, съобщиха местните власти. \r\nВ четвъртък работниците пили алкохол менте, съдържащ метилов спирт. Някои от тях веднага изгубили съзнание. До събота са починали 84 души, много от другите натровени са в много тежко състояние.\r\nСобственикът на местния цех за алкохол и още осем души са арестувани.\r\nВ Индия често има смъртни случаи, свързани с употреба на фалшив алкохол, тъй като бедните хора не могат да си позволят цената на лицензираните марки спиртни напитки, продавани в магазините, контролирани от правителството, отбелязва БТА. ", "date": "2019.02.23", "title": "Менте алкохол уби най-малко 84 души в Индия "}
{"url": "https://www.dnes.bg/world/2019/02/23/kim-chen-un-potegli-kym-trymp-s-vlak-no-broniran.402931", "text": "Севернокорейският ръководител Ким Чен Ун замина днес от железопътната гара в Пхенян за Ханой, където е насрочена предстоящата му среща с президента на САЩ Доналд Тръмп. Това съобщи пред кореспондента на ТАСС в КНДР дипломатически източник, пожелал анонимност, предаде агенцията.\r\n\"Около 17.00 часа местно време (10:00 часа българско) Ким замина за Ханой с бронирания си влак. Очаква се лидерът на Северна Корея да пропътува по жп линията цялото разстояние до столицата на Виетнам, като мине транзитно през Китай\", посочи източникът.\r\nПо-рано днес Виетнам съобщи, че Ким ще направи официално посещение в страната през \"следващите дни\", без да посочи дати.\r\nСрещата на севернокорейския лидер и Тръмп ще се състои в Ханой на 27 и 28 февруари, припомня БТА. ", "date": "2019.02.23", "title": "Ким Чен Ун потегли към Тръмп с влак, но брониран"}
{"url": "https://www.dnes.bg/sport/2019/02/23/zrelishtni-bitki-na-boinata-gala-vecher-senshi-dnes.402932", "text": "Извънредни обстоятелства наложиха промени в последния момент в програмата на бойната професионална гала по кикбокс SENSHI, която ще се проведе днес от 19:30 часа в Двореца на културата и спорта във Варна. \n\r\nБолест спря Йордан Янков-Руснака по пътя му към Европейската титла на WAKО PRO, стана ясно снощи по време на пресконференцията и кантара преди гала вечерта.\n\r\nДвубоят обаче не отпада и за пояса срещу Бобан Илиоски от Македония ще се бие Любо Ялови от Сърбия, който буквално за часове се присъедини към галата. Срещите остават 11, като 10 от тях са по правилата на К-1. Осем по регламент 3 рунда по 3 минути, а за титлата с в пет рунда по 3 минути.\n\r\n\"Трябваше в последния момент да сваля малко повече килограми, но въпреки това съм убеден, че този пояс е мой и ще се прибера с него в Сърбия\", категоричен беше Ялови. Той е многократен национален шампион, златен и сребърен медалист от Световното първенство по кикбокс на WAKO PRO и бронзов медалист от Европейските първенства на WAKO. Като професионален състезател има общо 24 победи и 9 загуби. Съперникът му – македонецът, Бобан Илиоски е носител на множество отличия по кикбокс от международния календар. Бил е и шампион на Македония.\n                    \n                    \n                \r\nДругият голям двубой тази вечер ще бъде за Интерконтинентална титла на WAKO PRO между България и Сърбия. За нея на ринга ще се бият Християн Корунчев и Никола Тодорович. Това е вторият път, в който двамата се изправят един срещу друг. По време на пресконференцията сърбинът бе категоричен, че първият път, когато се е бил с Корунчев, е бил по-неопитен, но сега бил много по-подготвен и на SENSHI неговата ръка ще бъде вдигната след края на битката.\n\r\n\"Опонентът ми е добър, но съм уверен в себе си. Ще стане уникален мач\", коментира и Корунчев по време на пресконференцията. Тя се проведе заедно с претеглянията нa бойците. Всички от тях преминаха успешно кантара и ще покажат най-доброто от себе си на ринга днес. \n\r\nПървата среща, с която ще се открие SENSHI, ще бъде между европейския шампион по киокушин Кристиян Дойчев и носител на редица медали по киокушин и многократен шампион по бокс Стоян Илчев. Двамата ще се бият по правилника на KWU Intеrnational Profesional League – фул контакт киокушин, с удари в главата, в 3 рунда от по 2 минути. Срещата им допълва програмата на първото издание на SENSHI, след като миналата седмица стана ясно че единствената битка по муай тай между гръка Атанасиус Кукуфикис и българина Антон Петров пропадна заради тежка контузия на Петров.\n\r\nSENSHI ще изправи един срещу друг на ринга Димитър Пенчев и Сергей Заносиев от Румъния. Заносиев е част от академията на Стойка - най-реномираната школа в северната ни съседка. Двамата ще се изправят в категория до 68 килограма. Димитър Пенчев е един от най-обичаните кикбокс бойци в България заради своя атрактивен начин на игра. Многократен шампион на страната ни, медалист от редица международни състезания и треньор в СК „Скорпион“ Плевен.\n\r\nКапитанът на националния отбор по кикбокс на България Атанас Божилов ще се състезава срещу румънеца Алин Кимпан, а Богдан Шумаров - любимецът на варненската публика и един от най-изявените млади състезатели, ще се бие с Иван Тимков от Украйна. Носителят на десетки титли и медали от различни бойни спортове Николай Йоргов ще се бие с Митко Ашкилов от Македония в категория до 81 килограма.\n\r\nПри най-леките - 63,5 кг, на ринга един срещу друг ще се изправят Огнян Мирчев от България и Предраг Мияйловица от Сърбия. Огнян Мирчев е сред най-добрите млади бойци на България - сребърен медалист от Световното първенство за юноши, бронзов от Европейското първенство за юноши, двукратен балкански шампион, носител на 4 световни купи (3 за юноши и 1 за мъже), 9-кратен републикански шампион. Има две срещи на професионалния ринг.\n\r\nПо време на професионалната гала вечер битки помежду си ще имат и едни от най-добрите български кикбоксьори. Първата българска битка по кикбокс ще бъде между Радослав Костов и Едуард Алексанян. Двамата ще се състезават в категория до 77 килограма. Двубоят не просто ще противопостави двама българи един срещу друг, но в него се крие и голям залог, защото и двамата състезатели са от Варна и ще се борят за купата пред своята публика. Вторият български двубой ще бъде между Константин Михайлов и Севдалин Славов. Двамата ще излязат в среща в категория до 65 килограма. Първенец от държавни и републикански първенства по муай тай и златен медалист от Балканско по кикбокс, Константин Михайлов е състезател на спортен клуб \"PRIDE AND GLORY\" от Нова Загора. Неговият опонент от Стара Загора - Севдалин Славов от Martial animals, е неколкократен Европейски шампион по муай тай и шампион на България по К1.\n\r\nБалканският шампион по кикбокс Доброслав Радев и варненският състезател Теодор Христов са третата българска двойка, която ще се бие на 23 февруари на бойната гала вечер по кикбокс във Варна.\n\r\nБитките започват днес от 19:30 часа в Двореца на културата и спорта във Варна. Освен напрегнати двубои, организаторите са се погрижили да поднесат и зрелищно шоу на публиката. Билетите за бойния спектакъл струват 10 лв. и могат да се купят от Ticketportal или от касите на залата.\n\r\nРезултати от кантара на SENSHI:\n\r\nПредраг Мияйловица 62,3 кг – Огнян Мирчев 63,5 кг\r\nКостадин Михайлов 65 кг – Севдалин Славов – 64.8 кг\r\nНиколай Йоргов 80.5 кг – Митко Ашкилов 81.5 кг\r\nДоброслав Радев 72.3 кг – Теодор Христов 72.3 кг\r\nДимитър Пенчев 67.8 кг – Сергей Заносиев 67.9 кг\r\nАлин Кимпан 74.8 кг – Атанас Божилов 74.8 кг\r\nИван Тимков 74.6 кг – Богдан Шумаров 74.8 кг\r\nРадослав Костов 76.7 кг – Едуард Алексанян 77.0 кг\r\nЛюбо Ялови 81.4 кг – Бобан Миловски 81.00 кг\r\nХристиян Корунчев 77.7 кг – Никола Тодорович 77.8 кг", "date": "2019.02.23", "title": "Зрелищни битки на бойната гала вечер SЕNSHI днес"}
