{"url": "https://www.dnes.bg/politika/2019/01/24/glas-ot-gerb-evropa-i-evroizborite-sa-vajni-za-vsichki.400197", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"В своята предизборна кампания ГЕРБ ще обяснява и ще се опитва да стигне до гражданите с ясни и точни послания, които да доведат до това - хората да разберат, че Европа, евроибзорите и евродепутатите са важни за всяка къща, училище, болница. Всичко, което се случва в България, се случва с европари и това зависи от нашите евродепутати\", посочи в студиото на \"Денят ON AIR\" депутатът от ГЕРБ Маноил Манев относно предстоящите избори.\n\r\nПо думите му няма да има челен сблъсък между БСП и ГЕРБ, защото опозицията няма ясни послания.\n\r\nПреди дни се проведе спецакция срещу полицаи в столичното четвърто РПУ. Бяха задържани петима служители.\n                    \n                    \n                \r\n\"Новото ръководство на МВР, следвайки процедури, влиза в службата, арестува хората, които са там и са извършвали престъпления и ги предава на прокуратурата, тя проверява събраните доказателства и решава да повдигне или да не повдигне обвинение. Това е работата на държавата\", обясни Манев.\n\r\nСпоред него тези акции са знак за присъствието на държавата, борбата с корупцията и реално свършени неща.\n\r\nПред  депутатът от ГЕРБ коментира, че системата на МВР най-накрая е получила баланс в политическото и професионалното си ръководство и това ще доведе до добри резултати.", "date": "2019.01.24", "title": "Глас от ГЕРБ: Европа и евроизборите са важни за всички"}
{"url": "https://www.dnes.bg/notifikacii/2019/01/24/amazon-predstavi-dostavchika-na-bydeshteto-malyk-robot.400172", "text": "Amazon тества робот доставчик на име Scout за клиентите си на север от Сиатъл в окръг Снохомиш, Вашингтон, обяви търговският гигант.\r\nОколо половин дузина роботи ще бъдат използвани при първоначалното тестване през дневните часове от понеделник до петък. Всички първоначални доставки ще бъдат придружавани от служител на Amazon, предава VentureBeat.\r\n„Клиентите в Снохомиш ще поръчват както обикновено, а техните пакети от Amazon ще бъдат доставени или от един от нашите доверени партньори превозвачи или от Amazon Scout”, стана ясно от публикация в блога на Amazon.\r\nПонастоящем не е ясно дали придружаващият Scout служител трябва да попречи на робота да удря хора или дали ще е там, за да предпази робота от удари на хората.\r\n                \n                Изцяло електрическият робот с шест колела е с размерите на малък охладител и е създаден в изследователските центрове на Amazon в централата на компанията в Сиатъл.\r\nЛесно е да си представим как той прави доставки от асортимента на  Whole Foods – веригата магазини, която бе придобита от концерна от Сиатъл, или доставки от премиум услугата за доставки в рамките на деня Prime Now, или пък от Amazon Restaurants.\r\n\r\n ", "date": "2019.01.24", "title": "Amazon представи доставчика на бъдещето – малък  робот "}
{"url": "https://www.dnes.bg/stranata/2019/01/24/bum-na-smyrtnite-sluchai-v-pazardjik-uvelichenieto-e-s-1-3.400168", "text": "Броят на хората, които умират в областта расте лавинообразно от началото на годината до момента, съобщиха представители на няколко траурни агенции от Пазарджик и региона, пише порталът Pzdnes.\n\r\nВ сравнение с миналата година сега има много повече смъртни случаи, недоумяват те. При това става дума за хора в трудоспособна възраст, няма обяснение защо това е така, но тази тенденция се е появила от началото на януари.\r\nЕжедневно само в Пазарджик има поне по четири до шест погребения. Има случаи, в които хората са принудени да погребат близките си след няколко дни, защото часовете за погребален ритуал в Гробищния парк са заети.\r\n\"Да, погребения се извършват до пет часа следобед\", потвърди информацията г-жа Ганка Маркова от \"Обредни дейности\" към Община Пазарджик. Това се налага, защото денят е кратък и не е уместно да се извършва погребение в тъмната му част\", допълва още тя.\r\nКато статистика от ГРАО посочиха, че в периода от първи до осемнадесети януари този свят са напуснали 86 човека. Един от тях е на възраст до 18 г., четирима са от 19 до 40 години, 19 са били в границата от 41 до 60 години, а над тази възраст починалите са 62-ма души.\r\nЗа същия период на миналата година са починали 65 човека. Като не е имало починали деца, деветима са били във възраст от 41 до 60 години, а над шестдесет – 54 човека.\r\n ", "date": "2019.01.24", "title": "Бум на смъртните случаи в Пазарджик. Увеличението е с 1/3 "}
{"url": "https://www.dnes.bg/notifikacii/2019/01/24/glasuvaneto-na-prespanskoto-sporazumenie-otlojeno-za-petyk.400198", "text": "Гласуването в гръцкия парламент за Преспанското споразумение за новото име на Македония е отложено за петък, в 14:30 часа местно време (съвпада с българското време), съобщава електронното издание на водещия атински ежедневник Kathimerini, цитирано от \"Фокус\".\n\r\nРешението за отлагането на вота е взето след среща на председателя и заместник-председателите на парламента в Атина.\n\r\nВъпреки силните реакции, които предизвика, Преспанското споразумение почти сигурно ще бъде ратифицирано с подкрепата на най-малко 152-ма депутати от 300-местния законодателен орган.\n\r\nМеждувременно около 1500 полицаи са задействани в Атина преди демонстрациите срещу ратифицирането на споразумението.\n                \n                \r\nПо-рано стана ясно, че гръцки земеделци планират провеждане на символичен протест и блокиране на движението в района на ГКПП \"Кулата-Промахон\".\n\r\nОколо 16.40 часа 5-6 представители на гръцки земеделци от област Серес са осъществили символична блокада в района на ГКПП \"Кулата – Промахон\". Протестът е продължил около 10 минути - протестиращите са застанали на 100-200 метра от граничния пункт и са се изказали против Договора от Преспа. След това са освободили пътното платно. \n\r\nНа практика не се е стигнало до блокиране на движението. В момента обстановката е спокойна и няма проблеми при преминаването през пункта.", "date": "2019.01.24", "title": "Гласуването на Преспанското споразумение - отложено за петък"}
{"url": "https://www.dnes.bg/notifikacii/2019/01/24/idva-venecuelska-prolet-niama-da-e-skoro-kazva-armiiata.400163", "text": "Насърчавана от телегеничния нов шеф на парламента, венецуелската опозиция таи надежди, че дните на президента Николас Мадуро на поста са преброени. Но солидната база на непопулярния президент - въоръжените сили - не дава почти никакви признаци на ерозия, пише Ройтерс.\n\r\nСимпатизанти на опозицията, сплотени около опозиционния лидер Хуан Гуайдо, правят под открито небе срещи с хората, изпълнени с възбуда заради оспорената от парламента легитимност на Мадуро, който по-рано този месец започна нов мандат, масово критикуван като незаконен.\n\r\nПодкрепяно от Съединените щати и голям брой латиноамерикански съседи, които обещават да подпомогнат опозицията в стремежа й към преход във властта, оглавяваното от Гуайдо Национално събрание обяви миналата седмица Мадуро за \"узурпатор\" и поиска чуждестранните правителства да замразят банковите сметки под контрола на неговото правителство. Обаче парламентът бе лишен от правомощия от проправителствения Върховен съд, а и са налице слаби признаци, че висшето военно командване е готово да изостави Мадуро. Така че изблиците, последвали хода на опозицията и повишеното настроение на инвеститорите, може да се окажат преждевременни.\n\n\n\n\r\n                \n                \"Военното ръководство е вярно на Мадуро и ще продължи да бъде, докато той си отиде\", казва високопоставен военен на действителна служба, пожелал анонимност. \n\r\nЕдно нападение в понеделник сутринта срещу военен обект в Каракас, извършено от двайсетина редови бойци от Националната гвардия, породи надежди у опозицията за въстание. Но инцидентът бе потушен бързо.\n\r\nНационалното събрание обяви Мадуро за нелегитимен и обеща преход към ново управление и така придаде енергия на опозицията, която стоеше в сянка след протестите през 2017 г., отнели живота на 125 души, но не успели да разклатят Мадуро. Възбудата от улиците на Каракас се разпростря до борсите на Уолстрийт, където инвеститорите повишиха цените на държавните облигации на Венецуела с надежда за ново правителство, което с по-голяма вероятност ще възобнови плащанията по дълга. Гуайдо получи във вторник нов вот на доверие от САЩ, след като вицепрезидентът Майк Пенс публикува видеопослание в подкрепа на протестиращите срещу Мадуро.\n\r\n\n\r\nВойниците имат много причини да са недоволни. Военните обекти неотклонно затъват в разруха заедно с цялата страна, а заплатите бързо се стопяват при годишната инфлация от два милиона процента. Миналата година са дезертирали над 4000 военни с ниски чинове, сочат официални документи, видени от Ройтерс.\n\r\nОпозиционни депутати разработват предложение за амнистия, което цели да убеди недоволните военни да се обърнат срещу Мадуро. Депутати твърдят, че са разговаряли с военни на действителна служба, склонни към промяна.\n\r\nКливер Алкала, о.р. генерал от армията, който е бил близък до покойния лидер Уго Чавес, но през 2016 г. е излязъл от управляващата Социалистическа партия, каза, че спорното встъпване в длъжност на Мадуро е навредило на облика му сред войниците. \"Казармите не са напълно убедени, че Мадуро наистина е президент\", каза Алкала в телефонно интервю от Колумбия.\n\r\nОбаче Мадуро полага големи усилия да запази на своя страна военните, тъй като осъзнава много добре тяхната решаваща роля. Той постави офицери на ключови постове в правителството и в държавната петролна компания PDVSA, а освен това предостави на свързани с армията фирми изгодни договори за услуги в петролните полета. А властите преследват военните, заподозрени в заговор срещу правителството, което според правозащитни групи е довело до изтезания на заподозрени дисиденти и тормоз на техни роднини.\n\r\nВъоръжените сили не са забравили поуките от 20-и век. Обещанията на военните бързо да премахнат политическата нестабилност в редица държави от Латинска Америка, включително в Бразилия и Чили, дадоха възход на диктатури, продължили до 21 години. След това бяха разкривани потресаващи нарушения на правата на човека. Така че въоръжените сили пазят мълчание, докато икономическият колапс тласка милиони в мизерия. Военните лидери \"изобщо не ги е грижа за изпълняването на професионалните им задължения\", казва високопоставеният офицер. \"Те са загрижени да защитят себе си\", добавя той. \r\n \r\n(БТА)\r\n ", "date": "2019.01.24", "title": "Идва Венецуелска пролет? Няма да е скоро, казва армията"}
{"url": "https://www.dnes.bg/akoshtete-vqrvaite/2019/01/24/britanka-shte-se-omyji-za-puhenata-si-zavivka.400147", "text": "Паскал Селик - жителка на град Ексетър, Девъншър - ще се омъжи за своята пухена завивка, тъй като тя е сред \"най-съкровените и постоянни партньории, които някога е имала\" съобщи в. \"Мирър\". \n\n\r\nСелик е на 49 години и ще организира пищно сватбено тържество с помощта на професионална фирма. По нейните думи завивката-младоженец винаги й е помагала и много добре я обгръщала. Венчавката е насрочена за 10 февруари.\n\r\nМладоженката ще се яви на брачната церемония в пухени пантофки, по нощница и домашен халат. Гостите са посъветвани да се явят по пижами и халати. Препоръчително е да се вземат също бутилки с топла вода за сгряване и плюшени мечета за гущкане.\n                    \n                    \n                \r\nСватбата ще бъде съпроводена с много смях, музика и забавления, твърди младоженката. Засега тя пази в тайна какъв ще е сватбения тоалет на нейния избраник - пухената завивка. След венчавката в дома на Сесил в Ексетър купонът ще продзължи в клуба \"Глориъс арт хаус\". \n\r\n/БТА/", "date": "2019.01.24", "title": "Британка ще се омъжи за... пухената си завивка! "}
{"url": "https://www.dnes.bg/notifikacii/2019/01/24/meden-mesec-arest-strah-istoriiata-na-edin-futbolist-shiit.400140", "text": "Млада надежда на футбола може да изгние в затвора на Бахрейн заради политическите си възгледи. Историята на 25-годишния Хаким ал-Арайби започва още през 2012 година, когато протестира заедно с група активисти срещу кралското семейство по време на Арабската пролет. Хаким е арестуван и измъчван в затвора в продължение на 3 месеца.\n\r\nКогато е освободен под гаранция, решава да избяга от Бахрейн и да потърси политическо убежище. Заминава за Австралия  през 2014 г., а през 2017-а получава и статут на бежанец. Започва да играе за полупрофесионалния футболен клуб в Мелбърн Pascoe Vale, а в австралийското градче среща и сегашната си съпруга. \n\r\nПрез 2014 година получава обаждане по телефона, докато играе футболен мач в Катар. Разбира, че е осъден заедно с брат си и още един човек на 10 години затвор. Признат е за виновен за вандализъм. Властите твърдят, че футболистът е буйствал в полицейско управление, а след намесата на Амнести интернешънъл става ясно, че във времето, в което се предполага, че Хаким е извършил престъплението, мъжът всъщност е имал футболен мач на стадиона. \n                \n                \r\nОсвен това, футболната надежда отправя и широки критики към една от най-влиятелните фигури в Бахрейн и то пред международна медия. Хаким обвинява шейх Салман бин Ибрахим ал-Халифа, който е част от кралското семейство, а освен това е и президент на Азиатската футболна конфедерация, който по това време се кандидатира и за президент на ФИФА. Футболистът твърди че ал-Халифа дискриминирал шиитските мюсюлмани и използва политическата си сила за натиск върху по-демократично настроените спортисти, които са се включили в протестите по време на Арабската пролет. \n\r\nТака мерникът е вдигнат към Хаким, а нещата се оказват далеч по-сложни. \n\r\nМакар и да има статут на политически бежанец от Австралия, Хаким е задържан от властите  в Тайланд на 27 ноември 2018 година, когато отива в Банкок на меден месец заедно със съпругата си. \n\r\nПричината за ареста е искане от страна на властите в Бахрейн да бъде издадена международна заповед за издирване от страна на Интерпол. Според правилата на Интерпол, обаче, хората, получили политическо убежище, не могат да бъдат издирвани с международна заповед за арест. Въпреки това от Интерпол допускат грешка, за която в момента са широко критикувани, и пускат името на Хаким с червена бюлетина. \n\r\nПреди да замине за медения си месец футболистът се консултирал с австралийските власти, за да провери дали все пак ще има някакъв проблем, ако реши да пътува извън Австралия. Службите го уверили, че ако стои далеч от Бахрейн, проблем не би трябвало да има и така момчето заминава със съпругата си. \n\r\nПробойна в комуникацията между Интерпол и австралийските власти, обаче, изиграва лоша шега на Хаким и сега съдбата му стои на карта. Футболистът е задържан почти веднага след като пристига в Банкок, а от Бахрейн настояват за неговата екстрадиция. Към момента 25-годишният мъж все още лежи в затвора в тайландския град и  очаква съдбата си, макар и от Интерпол все пак да поправят грешката си и да премахват името му в списъка на международно издирваните лица. Вече е твърде късно, обаче. \n\r\nТайландските власти, водени от наистина драконовите си имиграционни политики, решават все пак да разгледат искането на Бахрейн за връщането на Хаким обратно в родната му страна. Решават да удължат задържането му с 60 дни, докато стане ясно каква ще е съдбата му. До 8 февруари футболистът трябва да представи абсолютно цялата необходима документация, за да може искането на Бахрейн да бъде отхвърлено. \n\r\nПред “Гардиън” Хаким споделя, че се страхува, защото ако все пак бъде върнат обратно в родината си, ще бъде тикнат в затвора, където го чака сигурно мъчение.\n\r\n“В Бахрейн няма никакви човешки права, няма сигурност за хора като мен. Не съм направил абсолютно нищо - нито в Бахрейн, нито в Тайланд, нито пък в Австралия. Защо ме държат тук?”, разказва спортистът. \n\r\nМинистърът на външните работи на Австралия Марис Пайн споделя пред ABC, че правителството е много притеснено и прави всичко възможно Хаким да бъде върнат обратно в Мелбърн. Имало е среща на високо равнище между нея, зам.министър-председателя на Тайланд и министърът на правосъдието. \n\r\nВ първата си официална позиция по въпроса пред “Гардиън” от правителството на Бахрейн уверяват, че животът на Хаким няма да бъде в опасност, ако мъжът бъде върнат обратно в родината си. \n\r\nВластите в Австралия все пак се надяват, че Хаким ще бъде върнат обратно в страната, където е получил политическото си убежище, а надеждите са все по-силни след нашумелия случай с 18-годишната саудитка Рахаф Мохамед, която се барикадира в хотелска стая в Банкок, след като беше заплашена с екстрадиция в Саудитска Арабия. Момичето стартира кампания за собственото си спасяване в социалните мрежи, а впоследствие получи и убежище в Канада, благодарение на съдействие от страна на ООН.", "date": "2019.01.24", "title": "Меден месец, арест, страх... Историята на един футболист-шиит"}
{"url": "https://www.dnes.bg/cars/2019/01/24/hyundai-pokaza-konkurent-na-bmw-m3-i-mercedes-amg-c63.400134", "text": "Премиум-подразделението на Hyundai – Genesis, което вече предсталява отделна автомобилна марка, подготвя спортна версия на седана G70. Това съобщи в интервю за Road & Track представителят на северноамериканското подразделение на компанията Майк О’Брайен.\n\r\nАвтомобилът вече е завършен и в момента се тества за устойчивост към високи температури. Седанът трябва да се превърне в пълноценен конкурент на BMW M3 и Mercedes-AMG C63, но от Hyundai засега не искат да разкриват техническите му характеристики.\n\r\nВ момента най-мощният двигател на G70 е 3,3-литровият бензинов V6 с мощност 370 к.с. и 509 Нм, който се поставя на Kia Stinger. За новата модификация обаче е предвиден по-мощен агрегат, тъй като двата германски конкурента развиват над 400 к.с.\n                    \n                    \n                \r\nПускането на пазара на подобен модел е поредната стъпка към пълното отделяне на Genesis като нова марка. Идеята на корейците е до 2020 г. луксозният бранд да предлага поне 6 модела, като към трите настоящи седана ще се присъединят два кросоувъра и спортно купе.\r\n", "date": "2019.01.24", "title": "Hyundai показа конкурент на BMW M3 и Mercedes-AMG C63"}
{"url": "https://www.dnes.bg/mish-mash/2019/01/24/liubimiiat-cviat-izdava-haraktera-2-chast.400190", "text": "Кой е любимият ви цвят? Обичате ли да си купувате дрехи с него? Може би не знаете, но нюансът, който предпочитате и носите най-често, говори доста за вашия характер или моментното ви настроение. \r\nСлед като ви представихме какво показват едни от най-популярните цветове за личността ви, ето и втората група. Изследването на връзката между двете е ма психолога Макс Люшер.\r\n \r\n\r\n \r\nТози цвят успокоява. Не случайно очните лекари препоръчват на всеки час да излезем навън и се загледаме в зеленината на растенията. Хората, които предпочитат зеленото, определено са загадъчни. Те имат желание да превъзхождат другите и да се налагат. Причината е, че все още не са се утвърдили в живота и искат да чуват по-често похвали. Влечението към въпросния цвят говори, че човекът не желае да го водят за носа.\r\n \r\n\r\n \r\nТоплият цвят е свързан с положителни емоции. Нарича се още цветът на щастието. Ако именно той е любимият ви, вие сте спокоен и сърдечен човек, който обича общуването с приятели. Той харесва връзките, които му доставят радост и хубави мигове, не иска да се натоварва с драми и скандали. \r\n \r\n\r\n\r\n\r\n\r\n\r\n\r\n", "date": "2019.01.24", "title": "Любимият цвят издава характера (2 част)"}
{"url": "https://www.dnes.bg/mish-mash/2019/01/24/serina-uiliams-sbydna-mechtata-si-napravi-svoia-modna-liniia.400193", "text": "След като събра очите на публиката на откритото първенство на Австралия с прилепналия си зелен екип на Nike, Серина Уилямс изненада своите фенове с новината, че ще създаде своя модна линия. Ето защо тенисистката все по-често се появява в нестандартни дрехи на корта. И не ѝ пука, защото целта ѝ е да лансира дрехи за по-едри дами като нея. \r\nВ средата на януари спортистката само загатна за нейната колекция като пусна бели тениски с буквата S.\r\n \r\n„Успехът на всяка жена трябва да бъде вдъхновение за друга. Ние сме най-силни, когато се радваме една на друга. Посвещавам тази колекция на всички, които са готови да представят своя S“, пише на официалния сайт на Уилямс.\r\n \r\nКолекцията на тенисистката е от 12 части, като мотото ѝ е #BeSeenBeHeard (БъдизабелязанБъдичут). В нея влизат едни от най-любимите ѝ дрехи – както за трениране, така и за ежедневието.\r\n \r\n„Аз съм Серина Уилямс и не искам да плащам 1000 или 3000 щатски долара за облекло. Мога, но не искам“, казва тя пред Glamour. Спортистката обяснява, че иска да предложи на хората качествени дрехи на нормална цена.\r\n \r\n„Колекцията на Серина е за жената, която вярва в себе си, която иска да бъде великолепна, която вече изглежда добре и обича себе си отвътре и сега показва и това отвън“, коментира още Уилямс.\r\n \r\nПо-голяма част от дрехите на сайта са с цени под 250 долара.\r\n \r\nСерина Уилямс е завършила моден дизайн и е правила колекции за Nike и HSN, както и едни от най-запомнящите се спортни екипи.„Правила съм толкова много за други хора, твърде дълго го отлагах, време е да инвестирам в себе си...“, споделя тя.\r\n \r\n", "date": "2019.01.24", "title": "Серина Уилямс сбъдна мечтата си, направи своя модна линия "}
{"url": "https://www.dnes.bg/notifikacii/2019/01/24/bojestven-meteor-udria-kolata-na-myj-tyrsi-si-parite-ot-cyrkvata.400160", "text": "През 1965 година хората в малкият английски град Баруел правят последните си приготовления за празничната коледна вечеря. Над главите им обаче се случва нещо, което те ще помнят за цял живот.\r\nМетеорит, който обикаля Слънчевата система повече от 4 милиарда години, преминава толкова близо край Земята, че е привлечен от нейната гравитация, навлиза в атмосферата й. Разпада се на малки парченца, които като дъжд заливат Баруел.\r\nПрез 60-те всичко, за което целият свят говорил, било Космос – състезанието за неговото построяване и скоростното строене на бойни глави и ракети. Когато камъните започнали да падат от небето обаче, хората били смаяни. Рядко ставаме свидетели на метеоритни дъждове, а още по-рядко на такива, които се сипят по Земята.\r\n                \n                Парчетата падали навсякъде. По-малките чупели прозорците на къщите, по-големите правели огромни дупки в покривите. Един къс дори преминал през няколко етажа на фабрика, преди да спре.\r\n\"Посегнах да взема един от камъните, разбил къщата ми, но той все още беше горещ -  разказва Артър Кроу, който е един от свидетелите на невероятната случка. - От едната страна беше почернял от изгаряне.“\r\nБлагодарение на него и другите свидетели, това и до днес остава най-добре документираният случай на метеор, удрящ Земята. А, също така, това е и най-големият метеоритен дъжд ударил някога Великобритания.\r\nПод падащите камъни се намира и Пърси Ингланд, който за празниците е решил да зарадва семейството си с чисто нова  Vauxhall Viva. Но на сутринта на Коледа, мъжът открива новото си возило с дупка в предния капак. Двигателят е унищожен.\r\nПървоначално хвърля вината върху група деца, които си играят наблизо. Той смята, че те са хвърлили камък по колата му. Оказва се, че не е така.\r\nОглеждайки се, Пърси Ингланд осъзнава, че скалите са нападали навсякъде около него. Той побеснява, хваща камъка и го хвърля далече. След това стремглаво се отправя към застрахователната фирма.\r\nТам обаче се оказало, че колата му е застрахована за вандализъм, но не и за удар от метеорит. Когато ги попитал какво да прави, те му отговорили, че удара от метеорит е \"дело на Бог“.\r\nОще по-вбесен, че няма да получи парите от застраховката си, Пърси се отправил към местната църква, за да потърси парите си. За никого не е изненада, че и от там получил отказ. За това мъжа се прибрал и започнал да пише писмо към застрахователната компания, което започвало със \"Скъпи Бог“.\r\nНо ако Пърси Ингланд беше една идея по-спокоен човек, можеше и да избие парите за ремонт на автомобила си.\r\nМузеи из цяла Англия дават солидни суми в замяна на ценните камъни. Събират близо 44 килограма от метеорита на 4 милиарда години. Тогава вярват, че той може и да е сформиран още при възникването на Вселената.  \r\nЗапочнало лов на злато в Баруел, всеки търсел парчета метеор. Съседите на Пърси се напълнили с пари. Но не и той – след като в гнева си хвърлил падналото в колата му парче камък, той дал шанс на някой друг да го намери.\r\nПоследното парче от космическия обект се изтъргувало за 11 хил. долара през 2009 г., но експертите са сигурни, че поне в няколко къщи има още остатъци от метеорита, които хората пазят като спомен. Но със сигурност няма нито прашинка от чудото, станало на Коледа в дома на семейство Ингланд,за които това далеч не е било най-щастливото време от годината.", "date": "2019.01.24", "title": "\"Божествен\" метеор удря колата на мъж – търси си парите от църквата"}
{"url": "https://www.dnes.bg/notifikacii/2019/01/24/vdiganeto-na-lihvite-shte-stane-bavno-i-poetapno.400196", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИкономически експерти очакват Европейската централна банка да повишава лихвите по кредитите на всяко шестмесечие с 0.25%.\n\r\nКъм момента от ЕЦБ са взели решение лихвените проценти в еврозоната да останат без промяна - те ще останат на сегашните си нива поне до лятото на тази година. Предстоящото повишение, обаче, ще се отрази на условията на банките, както и по ипотечните кредити.\n\r\nВ същото време данни от края на миналата година показват, че все повече българи вземат заеми, които после трудно успяват да върнат в срок. В момента цифрите сочат, че заемите за жилища са с лихви дори под 3 на 100. Макар и прогнозите на всички финансови анализатори и кредитни консултанти да са предпазливи, все пак опасенията за повишаване на лихвите остават.\n                \n                \r\nКакво ще се случи със заемите ни - коментар в предаването “Директно” по телевизия  на Преслав Райков и Венелин Маринов.\n\r\n\"Очаква се ЕЦБ да започне в средата на тази година да затяга мерките и по-усилено през 2020 г. Качването ще започне бавно и поетапно. Няма да има драстичен скок от месец за месец\", увери Преслав Райков.\n\r\nСпоред Венелин Маринов в последните години има устойчива тенденция по намаляване на лихвите и се очаква да дойде краят на това.\n\r\n\"Това наистина ще стане края на тази и началото на другата година, тъй като се движим с известно забавяне спрямо европейската икономика. Ще расте с малки измерения\", добави още Маринов.\n\r\nТрябва ли да започнем да мислим за рефинансиране на кредитите и промяна на вноските?", "date": "2019.01.24", "title": "Вдигането на лихвите ще стане бавно и поетапно"}
{"url": "https://www.dnes.bg/sofia/2019/01/24/podobriavat-gradskiia-transport-a-kolite-v-sofiia-vse-poveche-zashto.400123", "text": "Столична община прилага само пиар мерки за справяне с проблема с мръсния въздух, каза пред БНР Христо Илиев от групата \"За чист въздух\". Групата  внесе иск срещу Столичната община за бездействие в борбата с фините прахови частици.\n\r\n\"Прилагат пиар мерки от сорта на няколко домакинства от Нови Искър да преминат на по-екологично отопление, но са нужни първо спешни мерки, второ, доста повече размах и такива, които да не са с пиар насоченост, а наистина да работят\", обясни той. \n\n\n\n\n\r\n\"Един конкретен пример - ако се намалят интервалите на движение на автобусите, на трамваите и на тролеите, ако се направят нови маршрути, които са доста по-удобни за хората и ако се изградят повече бус ленти, повече трамвайни ограничители, така че превозните средства да се придвижват по-бързо, то доста повече хора ще забележат, че им е доста по-удобно да се придвижват с градски транспорт, а не с автомобили\", уточни Илиев. \n                    \n                    \n                \r\nПо думите му е любопитен факт, че въпреки подобренията на превозните средства на градския транспорт в последните години, общият брой пътници намалява. Дори въпреки новите метростанции, пътниците намаляват в градския транспорт, а автомобилите се увеличават.\n\r\nХристо Илиев смята , че става дума за целенасочена политика:\n\r\n\"Така например в новия бюджет за 2019 пробегът, който е заложен за градския транспорт, е абсолютно същият, колкото за миналата година. Вместо да се увеличават парите за градския транспорт, да се увеличават превозните средства и да се намаляват интервалите, не се прави абсолютно нищо по този въпрос\".\n\r\nСпоред него Столична община може да се поучи от другите страни:\n\r\n\"Ние постоянно предлагаме мерки за подобряване на градския транспорт, за подобряване на градската среда и общината постоянно и упорито или отказва да го при, положи, или ги прилага доста половинчато, при което постига обратния ефект, негативен ефект. Така че за нас общината просто няма капацитет, няма желанието дори или просто не разбира какви мерки трябва да се приложат, мерки, които се прилагат във всички западни столици, във все повече столици от Западните Балкани, например в Албания доста мерки се взимат за мръсния въздух\".\n\r\nИлиев смята също, че гражданските платформи, които показват какво е състоянието на въздуха, дават данни в реално време, за разлика от данните на институциите, които представляват осреднени стойности на 24 часа.  \n\r\n\"Доколкото знам официалните станции са на Министерството на околната среда и водите и Столична община ползва данните от тях, като една от станциите е на Копитото, като целта е да замерва фини прахови частици, които идват от други територии, а не от София, която не знам доколко е адекватно. Друга станция пък беше преместена от Орлов мост в двора на БАН, близо до Младост и съответно там показателите са се подобрили\", допълни той.", "date": "2019.01.24", "title": "Подобряват градския транспорт, а колите в София все повече. Защо?"}
{"url": "https://www.dnes.bg/stranata/2019/01/24/borisov-naredi-proverka-za-avariinoto-vik-v-haskovo.400176", "text": "По разпореждане на премиера Бойко Борисов започва проверка за изпълнението на допълнителното аварийно водоснабдяване на Хасково. \n\nПроектът предвижда строеж на дублиращи кладенци, които да решат проблема с питейната вода, в която беше открит уран. За целта през май 2017 г. Министерският съвет отпусна 1,93 милиона лева на община Хасково.\r\nПроверката ще обхване всички  аспекти на строителните дейности, цялата налична документация,  както и сроковете, заложени в сключеното между МРРБ и община Хасково  споразумение за финансиране на обекта.\r\nТя ще бъде извършена от екип на Агенцията за държавна финансова инспекция, Дирекцията за национален строителен контрол, Дирекция ВиК, както и \"Вътрешният одит\" на МРРБ, съобщиха от правителствената пресслужба.\r\n                    \n                    \n                Вчера Бойко Борисов коментира, че това, което е зависело от него - да се отпуснат парите, е направено и обеща да провери докъде е стигнал проектът.\r\nПо думите му \"синята лампичка\" на кмета Добри Беливанов отдавна трябвало да светне и той да си подаде оставката.", "date": "2019.01.24", "title": "Борисов нареди проверка за аварийното ВиК в Хасково"}
{"url": "https://www.dnes.bg/usa/2019/01/24/miliarder-plati-238-mln-za-apartament-v-niu-iork.400174", "text": "Хедж фонд мениджърът и милиардер Кен Грифин е финализирал сделка за придобиването на най-скъпото жилище, продавано някога в САЩ. Той е платил около 238 млн. долара за мезонет в Ню Йорк с изглед към Сентрал Парк, предава CNBC. \n\n\r\nСделката е най-голямата сред закупените от Грифин имоти в последно време на обща стойност 700 млн. долара, за които се смята, че са най-голямата инвестиция на американски милиардер в историята.\r\nПрез последните няколко години основателят и главен изпълнителен директор на Citadel е закупил най-скъпите домове в Чикаго, Маями и Ню Йорк. Той е дал над 200 млн. долара за придобиването на земя в Палм Бийч, щата Флорида, на която смята да построи имение. А тази седмица стана ясно, че е закупил и имот в Лондон на стойност 122 млн. долара, който е най-скъпата продажба в града от десет години насам.\r\n                    \n                    \n                Сделката за имота в Ню Йорк включва няколко етажа от новата жилищна кула на 79 етажа 220 Central Park South.\r\nАпартаментът покрива четири пълни етажа и е с площ от около 2230 кв. м с удивителни гледки към Сентрал Парк, съобщават имотни експерти. Грифин закупил жилището неремонтиране или обзаведено, което означава, че дори след като е платил 238 млн. долара, той вероятно ще трябва да вложи милиони за дизайн, дострояване и обзавеждане на дома.\r\nПредишният рекорд за най-скъпо жилище в САЩ беше за имение в Ийст Хемптън, щата Ню Йорк, за което хедж фонд мениджърът Бари Розенщайн плати 147 млн. долара през 2014 г.\r\nПри новите жилищни кули като 220 Central Park South купувачите подписват договор, докато сградата е в строеж и официално финализират сделката, когато сградата е завършена.\r\nИмотната компания Douglas Elliman е представлявала Грифин при продажбата, а компанията Corcoran Group, която построила сградата, е била представлявана от Vornado Realty Trust.\r\nОще новини от света четете в ", "date": "2019.01.24", "title": "Милиардер плати $238 млн. за апартамент в Ню Йорк"}
{"url": "https://www.dnes.bg/obshtestvo/2019/01/24/lekari-pisna-ni-da-bydem-biti-i-obijdani.400139", "text": "Всички лекари сме бесни, писна ни да бъдем бити, унижавани и обиждани във времето, в което изпълняваме своите задължения. Това заяви председателят на УС на Българския лекарски съюз д-р Иван Маджаров пред БНТ.\n\r\n\"Страшното в случая е, че срещу насилието не се прилагат адекватни мерки. Според мен основната причина това да продължава и да се случва с такава сила е, че не се прилага законът в цялата му сила\", уточни той. \n\n\n\n\n\r\nСпоред него всички наказания трябва да съдържат три основни характеристики: да се случват бързо, неумолимо и сурово. \n\r\n\"Всеки трябва да знае, че ще бъде застигнат от наказание бързо, неумолимо - без никакви омаловажаващи или облекчаващи обстоятелства от рода на \"бях, афектиран, бях притеснен... защото...\" и сурови, за да бъдат запомнящи се\", заяви Маджаров. \n                    \n                    \n                \r\nТой отбеляза, че законът не се прилага в цялата му сила, защото се взимат предвид смекчаващи вината обстоятелства като това, че лицето не е осъждано, че е афектирано, че е под стрес. Според председателят на УС на БЛС това руши държавността. \n\r\nПо думите му не може, когато лицето е под стрес, да атакува лекар, полицай, учител – всеки, който изпълнява своите задължения.\n\r\n\"Освен наказания са необходими както кампании за повишаване на здравната култура на населението, така и мероприятия, които показват ежедневието на лекаря отвътре и трудностите, с които той се сблъсква. Това ще бъде и направено от Лекарския съюз тази година\", обясни той.\n\r\nБългарският Червен кръст също осъжда недопустимите посегателства и агресията срещу медицинското съсловие, посветило се на най-хуманната професия. Организацията апелира към всички граждани и институции в България с призива \"Не на насилието\" над медици. \n\r\n ", "date": "2019.01.24", "title": "Лекари: Писна ни да бъдем бити и обиждани!"}
{"url": "https://www.dnes.bg/sofia/2019/01/24/shampion-po-fitnes-gine-v-katastrofa-na-bul-slivnica.400180", "text": "Шампионът по фитнес и инструктор Мартин Пашалиев е починал в тежка катастрофа на бул. \"Сливница\", малко преди кръстовището с бул. \"Константин Величков\".\r\nПътният инцидент е станал в платното в посока \"Люлин\" малко преди 17:00 ч. вчера.\r\nАвтомобилът БМВ се е ударил в стълб, като двамата пътници са били заклещени, предава Канал 3. Мястото е било отцепено от коли на пожарната, като се е наложило служителите й да режат ламарините.\r\nЗа смъртта на Мартин Пашалиев съобщиха негови приятели във Facebook. Младият мъж има две първи места на фитнес турнири от Стара Загора и Бургас, сребро от София и броз от Сърбия. От 2016 г. насам Пашалиев се отказал от турнирите и е станал инструктор, като е подготвял състезатели за тях.\r\nМартин планувал следващата седмица да си купи нова кола - БМВ М4. Пашалиев е бил зад волана по време на фаталния удар, спътникът му е оцелял, но е със счупен таз.", "date": "2019.01.24", "title": "Шампион по фитнес гине в катастрофа на бул. \"Сливница\""}
{"url": "https://www.dnes.bg/index/2019/01/24/prez-2019-g-jivotyt-ni-shte-se-upravliava-ot-tehnologii.400104", "text": "Облачни услуги (cloud), изкуствен интелект (AI) и блокчейн технологията ще са водещи в живота на потребителите през 2019 г. Промените, които технологиите ще предизвикат, ще обхванат редица сектори, сред които индустриалното производство, застраховане, както и автомобилопроизводство.\n\r\nЗа последните години темата за Индустрия 4.0 става все по-широкообсъждана и това не е случайно – технологиите ще променят начина ни на живот изоснови като това обхваща не само начина ни на функциониране, но и на мислене. \"Технологичните иновации ще са основен фактор в развитието на важни за икономиката индустрии\", пишат от японският технологичен гигант Fujitsu в прогнозите си за тази година.\n                \n                \r\nНа първо място ще бъде засегнат публичният сектор. Хората вече ще имат достъп до услугите на властта чрез телефона и ще очакват същата бърза реакция и качество, както при частния сектор.\n\r\nКлючов фактор, за да няма разлики между очаквания и реалност, ще бъде изкуственият интелект (AI).\n\r\nЕстония например вече работи в насока, за да направи AI част от правния мир. Друг плюс на технологията е намаляването на здравните разходи, което ще доведе и до развитие на дистанционно здравеопазване и създаване на дигитализирани болнични услуги. \n\r\nЗа подобряване на тази сфера ще спомогнат и облакът и блокчейн системата. Въпреки сериозното навлизане на облачните технологии, подходът значително ще зависи от големината на публичния сектор в различните страни - Естония, Финландия и Малта ще могат да въвеждат публичен облак, докато големите държави като Франция, Германия и Италия ще използват хибрид от множество облачни решения, пише в. \"Монитор\".\n\r\nЗаплахите от киберпрестъпност обаче ще останат.\n\r\n\"Масовите заплахи от киберпрестъпност и новите регулации в ЕС в областта ще донесат нови предизвикателства по отношения на сигурността в публичния сектор\", пишат още в доклада. Очакванията са и тук AI да се притече на помощ, за да се идентифицират заплахите по-рано и да се неутрализират техните резултати.\n\r\nСекторът за финанси и застраховане също няма да изостане – близо 30% от директорите възнамеряват да намалят инвестициите си в технологична инфраструктура и центрове за данни, сочат последни проучвания. \n\r\nТова ще доведе до по-масовото използване на облачните технологии, от които ще се възползват и банките и така ще може да се въведе модулно банкиране. Това обаче ще доведе до глад за специалисти особено в области като изкуствен интелект, облак и блокчейн.\n\r\nАвтоматизираните магазините пък ще бъдат все по-търсени, с което няма да се налага клиентите да чакат на опашка. Ще бъдат създадени и нови магазинни концепции като някои ритейлъри ще преобразуват магазините си в по-привлекателни и ангажиращи формати.", "date": "2019.01.24", "title": "През 2019 г. животът ни ще се управлява от... технологии"}
{"url": "https://www.dnes.bg/obrazovanie/2019/01/24/za-nasilieto-v-uchilishte-niama-mejduchasie.400175", "text": "\r\nЗа насилието в училище няма междучасие! Всяка година стотици ученици в България стават жертва на агресия и тормоз. \n\n\n\n\r\nНасилието има различни форми – физическо, психическо, сексуално, кибернасилие, тормоз. Всяка от тях оставя своите белези върху детето – вреди на физическото и психичното му здраве и развитие, на способността му да учи и да изгражда отношения с други хора, да бъде пълноценен възрастен и родител.\n                    \n                    \n                \r\nВ рамките на кампанията \"Заедно срещу насилието в училище\", УНИЦЕФ разработи специално анимирано видео, което цели да повиши чувствителността към проблема и да покаже различните видове насилие, които могат да се случат в училище.\n\r\n\n\r\nНасилието може да бъде от възрастен към дете, между деца и от дете към възрастен. Някои от формите на насилие са видими, други – по-трудно уловими, но и в двата случая последиците могат да бъдат много тежки за децата. \n\r\n е всяко физическо посегателство, което причинява болка или предизвиква страх у детето. \n\r\n са всички действия, които могат да имат вредно въздействие върху психичното здраве и развитие на детето – подигравателно отношение, заплахи, подценяване, дискриминация, отхвърляне и др. \n\r\n е въвличането на дете в сексуални действия, които то не разбира напълно и за които няма капацитет да даде съгласието си да участва поради когнитивната си незрялост и млада възраст.\n\r\n е специфичен вид насилие сред децата и е сред най-неуловимите форми на агресивно поведение и насилие. Но не всеки акт на насилие е тормоз. Тормозът между връстници e групов феномен, извършва се в присъствието на други връстници и в отсъствието на възрастни. \n\r\nПрофесор д-р Дан Олвеус определя тормоза като \"повтарящи се във времето негативни действия от страна на един или повече ученици, когато някой умишлено причинява или опитва да причини травма или дискомфорт на друго дете чрез физически контакт, чрез думи или по друг начин.\"\n\r\n се осъществяват в дигитална среда. Включват създаване и разпространение на обидни, заплашителни и подигравателни снимки и текстови съобщения, които уронват достойнството на детето или го унижават. Може да става дума за снимането на дете с мобилен телефон и разпространяването на снимки или видеозапис без негово съгласие, кражба на самоличност/профили, обиди, разпространение на слухове в социалните мрежи и др. Тези действия са изключително травматизиращи, защото запечатват и популяризират акта на насилие. \n\r\n нараства значително през последните години, а част от случаите се зараждат именно между съученици в училище. Случаите на тормоз в интернет през 2016 г. са 38% от общия брой на случаите на насилие, което е огромен скок от 25% в сравнение с 2010 г.\n\r\nУНИЦЕФ вярва, че всяка една форма на насилие над дете може да бъде предотвратена. Затова през следващите 3 години организацията, съвместно с МОН, ще създаде и приложи цялостна програма за превенция на насилието и създаване на сигурна учебна среда. \n\r\nАко имате съмнение, че дете е жертва на насилие, носите моралната и гражданската  отговорност да подадете сигнал до отдел \"Закрила на детето\", Държавната агенция за закрила на детето или МВР. \n\r\nСигнали за деца в риск или жертви на насилие може да се подават електронно или на Националната телефонна линия за деца: тел. 116 111 и на тел. 112\n\r\n ", "date": "2019.01.24", "title": "За насилието в училище няма междучасие!  "}
{"url": "https://www.dnes.bg/eu/2019/01/24/dannite-66-ot-turistite-u-nas-chujdenci.400138", "text": "66 на сто от нощувките в българските хотели през 2018 г. са били платени от чужденци, съобщава Евростат.\n\r\nТехният брой е нараснал с почти 4 на сто в сравнение с предходната година, докато ръстът на български туристи се е увеличил наполовина.\n\r\nКато включва както командировките, така и ваканционните почивки, статистическата агенция на ЕС подрежда на 19-о място България според запълването на хотелската база, след запазващите лидерските си позиции Испания, Франция и Италия.\n\r\n26,9 милиона нощувки в хотели и хостели в България се отчитат от Евростат през миналата година. 17, 8 млн. от тях са осъществени от чужди граждани, а 9,1 млн от българи.\n\r\nЗа сравнение нощувките в Испания са 467 милиона, във Франция - 443,5 млн. и в Италия - 428,7 млн., като последните две догонват лидера, който отчита спад от 0,9% през 2018 г.\n                    \n                    \n                \r\nВ съседна Гърция са реализирани 111,9 млн. хотелски нощувки, а в Румъния - 28,4 млн.\n\r\nОстаналите балкански държави са далече след Гърция и България, като в най-добре представящата се от тях - Сърбия, са регистрирани 9,3 млн. нощувки, като чужденците в тях са по-малко от сърбите.\n\r\nСтатистическата агенция отбелязва, че в хотелите във Великобритания, Швеция, Финландия, Словакия, Румъния, Полша, Холандия, Унгария, Литва, Франция, Германия, Дания, Чехия отсядат значително повече местни жители отколкото чужденци.\n\r\nПрез годината Латвия, Литва и Малта са успели да привлекат най-много туристи спрямо предходната. Те са следвани от Полша, Румъния и Белгия, докато Люксембург, Ирландия и Испания са на минус, посочва Евростат.\r\nРумъния води в ЕС и по брой на румънци, отсядали в хотелите в страната - 81% от всички нощувки, следвана от Полша (80%) и Германия (79%).\n\r\nВ Малта, Кипър и Хърватия пък чужденците почти изцяло запълват хотелската база. Те са платили съответно 96, 95 и 93 на сто от нощувките в трите туристически държави.\r\n ", "date": "2019.01.24", "title": "Данните: 66% от туристите у нас – чужденци"}
{"url": "https://www.dnes.bg/akoshtete-vqrvaite/2019/01/24/top-7-liubopitni-fakta-za-igra-na-tronove.400132", "text": "С наближаването на последния сезон на \"Game of Thrones\" интересът към сериала и героите расте все повече. Ето и някои факти за актьорите и сагата, които вероятно не знаете.\r\n1. Софи Търнър, която влиза в ролята на Санса Старк, е осиновила кучето, което играеше нейния вълк в сериала.\r\n \r\n2. Над 150 бебета са били кръстени \"Халееси\" през 2012 г.\r\n \r\n3. В ролята на жената на Роб Старк - Талиса Старк, влиза актрисата Уна Чаплин - внучка на Чарли Чаплин.\r\n \r\n4. Актьорът, който играе Визерис Таргериен, е пра-правнук на великия английски писател Чарлз Дикенс.\r\n \r\n5. Езикът на дотраките е измислен специално за сериала и съдържа над 3 000 думи.\r\n \r\n", "date": "2019.01.24", "title": "Топ 7 любопитни факта за \"Игра на тронове\""}
{"url": "https://www.dnes.bg/eu/2019/01/24/ot-briuksel-oshte-9-nakazatelni-proceduri-sreshtu-bylgariia.400171", "text": "Европейската комисия реши да започне шест нови и да премине към следващ етап по други три наказателни процедури срещу България за неспазване на европейското законодателство.\n\r\nПроцедурите са по широк кръг въпроси от правосъдието и прането на пари до енергетиката, земеделието, екологията и обществените поръчки.\n\r\nЕврокомисията настоява за уточнения от българските власти по техни твърдения, че са въвели в националното право последните директиви за прането на пари, по които проверките на Брюксел изкарват несъответствия. Директивите са част от ангажимента на правителството за допускането ни в чакалнята на еврото.\n\r\n“Навременното и правилно транспониране на правилата е от решаващо значение за ефективната борба с изпирането на пари и финансирането на тероризма, като показаха няколко неотдавнашни скандали за изпиране на пари в ЕС. Пропуските в една държава членка могат да се отразят върху всички останали“, се казва в писмото, което вече е изпратено в София.\n                    \n                    \n                \r\nБългария е сред група страни, които неправилно са приложили в националното си законодателство европейските правила за обществените поръчки и концесиите. Тя получава 2 месеца да се обясни с Комисията за пропуснати текстове по 3 директиви от 2014 г., които трябваше да заработят на национално ниво преди почти 3 г.\n\r\nПравителството е предупредено и за прилагането на европейското решение за взаимно признаване на съдебни решения по наказателни дела, с които се налагат присъди за лишаване на свобода. Те трябваше да бъдат въведени в националното законодателство до 2011 г., а по информация на Комисията “в България законодателният процес е на ранен етап и страната все още не е уведомила Съвета и Комисията за транспонирането”. \n\r\nЕврокомисията губи търпение и по наказателната процедура по прилагането на евродирективата за защитата на данните, която беше отворена миналото лято. Все още предстои тя да бъде въплътена в български закон, за да защити личните данни на жертвите, свидетелите и на заподозрените в процеси по наказателни дела.\n\r\nБрюксел настоятелно приканва България да преразгледа реда за събиране на вземания от търговците по потребителски договори, включително за заеми. Съдебната практика на Съда на Европейския съюз задължава националните съдилища да преценят неравноправния характер на договорните условия ex officio, тоест дори ако потребителят не повдигне въпроса. До момента в България заповедите за изпълнение и заповедите за незабавно изпълнение обаче се издават без съществени проверки от съдилищата, твърди Еврокомисията. Потребителите могат да ги оспорват само при много строги условия. \n\r\n“По-конкретно, някои кредитори, като например банки, могат да получат заповеди за незабавно изпълнение почти автоматично, като потребителите разполагат с много ограничени възможности, за да предотвратят или да оспорят изпълнението, базиращо се на несправедливи договорни условия”, пише в писмото от Брюксел.\n\r\n“Честитка” получава правителството и за това, че българското законодателство не прилага правилата за признаване на професионалните квалификации, придобити в други държави от Съюза, което се тълкува като нарушаване на работата на общия пазар.\n\r\nЕнергийното министерство получава 2 месеца отсрочка да прокара в парламента промени в закона за енергетиката, които да вкарват в българското право изискванията на директивата за енергийната ефективност от 2012 г., с която се установява обща рамка от мерки за насърчаване на енергийната ефективност в ЕС на всички етапи от енергийната верига - от производството до крайния потребител.\n\r\nЗабелязано е и забавянето на екологичното министерство, което трябваше да определи границите на защитените територии по “Натура 2000”. България е очертала само 9 от 230 територии от значение за Общността за специални защитени зони в рамките на изисквания срок и не е определила цели и мерки за опазване на биоразнообразието за всяка от тях, се казва в мотивите на Комисията за отваряне на наказателна процедура за неприлагане на европейското право.\n\r\nЕврокомисията е недоволна и от обясненията на земеделското министерство защо продължава да прилага собствена схема за оценка на качеството на селскостопанските продукти и храни, след като България се е съгласила да прилага европейските стандарти от влизането си в ЕС на 1 януари 2007 г.\r\nПо всички започнати и продължени днес процедури Брюксел дава 2 месеца на правителството за действие под заплаха, че ще премине към следващи санкции, някои от които са свързани с предявяване на искове пред Съда на ЕС в Люксембург.\n\r\nЕдинствената добра вест е на сметката на икономическото министерство, което е успяло да затвори наказателната процедура за прилагането на евродирективата за исковете за обезщетение за вреди при нарушаване на антитръстовите правила. Българското право вече съответства на европейското при исковете за компенсации за вреди от действието на картели или злоупотреби с господстващо положение на пазара. Пострадалите вече би трябвало да получават по-лесен достъп до доказателствата за установяване на щети и повече време, за да предявят претенции.\n\r\n ", "date": "2019.01.24", "title": "От Брюксел: Още 9 наказателни процедури срещу България"}
{"url": "https://www.dnes.bg/sofia/2019/01/24/zaradi-mrysniia-vyzduh-grajdani-iskat-poveche-izmervatelni-uredi.400182", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Заради замърсяване на въздуха с фини прахови частици /ФПЧ/ годишно в България умират над 8000 души и това би следвало да е сигналната лампа, която да накара всички институции да активизарт своите действия за решаването на този проблем. Това отбеляза омбудсмънът Мая Манолова при откриването на кръгла маса, посветена на замърсеността на въздуха в столицата.\n\n\n\n\r\nТя посочи, че повод за днешната дискусия са множеството жалби, които постъпват в институцията през годините и които стават все повече през последните месеци. За мен това е показателно за разрастването на проблема с чистотата на атмосферния въздух, каза Манолова, цитирана от БТА.\n                    \n                    \n                \r\nОмбудсманът представи основните очаквания на гражданите, изложени в жалбите, които е получила от \"Овча купел\", \"Западен парк\" и \"Красна поляна\". \n\r\nПо думите й хората настояват за конкретни действия и конкретни резултати сега. Сред очакванията им са мерките, които не изискват финансов ресурс или изискват малък финансов ресурс, да бъдат предприети незабавно. Гражданите настояват за повече измервателни уреди на невралгичните точки и за повече информация от системата за ранно предупреждение.\n\r\nСред участниците на дискусията са представители на Столична община, МОСВ, МЗХГ, ИАГ, МТСП, АСП, ГДПБЗН от МВР, МЗ, НИМХ, ДАМТИ, от висши учебни заведения, неправителствени организации и граждани.\n\r\nЗаместник кметът на Столичната община Йоана Христова коментира, че тази година миенето на улиците в столицата ще бъде два пъти повече. С 24 процента повече ще е е механизираното метене за сметка на ръчното, каза още тя. \n\r\nХристова представи всички мерки, които Столичната община е предприела за справяне с проблема като сред тя са проектите за увеличаване на зеленината в столицата, изграждане на буферни паркинги при метростанциите, мерките за реагиране в дни със замърсяване като зеления билет за пътуване в градския транспорт, проверките срещу извършители на нерегламентирано изгаряне на отпадъци, проектите за подмяна на отоплителни инсталации, доставяне на пречиствателни филтри за комини на битови сгради и др.", "date": "2019.01.24", "title": "Заради мръсния въздух: Граждани искат повече измервателни уреди"}
{"url": "https://www.dnes.bg/football/2019/01/24/real-i-barsa-izprevariha-iunaited-po-prihodi.400170", "text": "Хегемонът в Шампионска лига Реал Мадрид и Барселона са клубовете с най-много приходи в европейския футбол през миналия шампионат, след като изпревариха Манчестър Юнайтед, се съобщава в проучване на Делойт. \r\nКласацията е направена сред 20-те най-богати клуба на Стария континент за сезон 2017/18.\r\n \r\nРеал Мадрид се завърна на първото място след регистрирани постъпления от 750.9 милиона евро. \"Белите\" бележат покачване със 75 милиона евро спрямо предходната кампания.\r\n \r\nТова се дължи на по-скъпи спонсорски договори, както и на повече приходи от продажба на клубни артикули.\r\n \r\nНа втора позиция е Барса с 690.4 милиона евро, а досегашният лидер Манчестър Юнайтед пада на трето място с 666 милиона евро. \r\n \r\nБайерн Мюнхен е на четвърто място с 629.2 милиона евро. Следват Манчестър Сити (568.4 милиона евро), Пари Сен Жермен (541.7 милиона евро) и Ливърпул (513.2 милиона евро).\r\n \r\nВ челната десетка в класацията на Делойт, допълвана от лондонските Челси, Арсенал и Тотнъм, няма нито един клуб от Италия. \r\n \r\n", "date": "2019.01.24", "title": "Реал и Барса изпревариха Юнайтед по приходи"}
{"url": "https://www.dnes.bg/stranata/2019/01/24/magistrala-vidin-montana-4-lenti-mejdu-mezdra-i-botevgrad.400161", "text": "Магистрала ще свърже Видин и Монтана, а между Мездра и Ботевград ще бъде изграден скоростен четирилентов път. Това съобщи министърът на регионалното развитие Петя Аврамова на среща във Видин за развитието на проекта за модернизация на пътя до Ботевград. \n\r\nПроектът за участък от пътя Е79 между Видин и Монтана е променен от първоначалните планове в автомагистрала. Участъка между Мездра и Ботевград пък се предвижда да се превърне в скоростен четирилентов път заради релефа и трудните условия за неговото изграждане.\n\n\n\r\nВ срещата участваха инж. Дончо Атанасов - член на Управителния съвет на Агенция \"Пътна инфраструктура\", народният представител Владимир Тошев, областният управител Албена Георгиева и кметът на Видин Огнян Ценков, предаде БТА.\n                    \n                    \n                \r\nТази година трябва да приключат процедурите за избор на изпълнител на пътя между Видин и Ружинци, като успоредно с това ще бъдат процедирани парцералните планове, ще бъдат извършени отчуждителни процедури и в края на годината да започне реалното строителство, каза Дончо Атанасов. \n\r\nПроектът за строителство на пътя между Видин и Ботевград е приоритетен за правителството, като лично ще следя изпълнението на заложените графици, каза Аврамова. Тя посочи, че първият участък, който ще започне да се строи е от Мездра до Ботевград, тъй като е най-напреднал в процедурите, след него започва строителството на пътя от Видин до Ружинци.\n\r\nМинистър Аврамова определи като правен казуса между община Видин и АПИ за забавянето на процедурите по изработването на общия и подробния устойствен план на пътя и посочи, че с промените в ЗУТ се дава възможност тези процедури да бъдат ускорени. По-рано днес министър Аврамова се срещна с кметове на общини и председатели на общински съвети от областта за напредъка на проекта за модернизация на пътя Видин - Ботевград.", "date": "2019.01.24", "title": "Магистрала Видин - Монтана, 4 ленти между Мездра и Ботевград"}
{"url": "https://www.dnes.bg/stranata/2019/01/24/zaradi-nov-stroej-izsichat-gora-krai-kymping-arapia.400195", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Изсича се боровата гора край къмпинг \"Арапя\" до Царево. На мястото на дърветата са поставени основите на масивни постройки.\n\r\nСтроителството в една от най- красивите местности по южното Черноморие -\"Дядо-Ильова бахча” е в разгара си. Изгражда се канално-помпена станция, леят се основи. Строи се поредният ваканционен комплекс.\n\r\nВилното селище се намира на самия бряг на морето, тук ще бъдат изградени 30 къщи. Стотиците изсечени дървета на терена се разчистват с багери, съобщава .\n\r\nОт общината в Царево са категорични, че имотът не попада в горски фонд. Разрешението за обекта е издадено на 15 август миналата година, но разрешението за частен строеж е още от 2007 г. Възложител е бургаска фирма. Въпреки това е наложена глоба за липса на ограда и информационна табела какво се строи на скалите.\n                    \n                    \n                \r\nСпоред природозащитници е крайно време да има промени в законодателството.\n\r\n\"Преди няколко години се заговори за един Национален парк \"Черно море“ , който потъна така в небитието, но идеята беше точно всички тези зони, които са останали съхранени, незастроени да влязат в такава защитена територия\", коментира пред Bulgaria ON AIR Владимир Димитров от Сдружение \"Зелена Странджа“.\n\r\nОт екоинспекцията в Бургас съобщиха, че обектът не попада в защитена зона.", "date": "2019.01.24", "title": "Заради нов строеж: Изсичат гора край къмпинг \"Арапя\""}
{"url": "https://www.dnes.bg/akoshtete-vqrvaite/2019/01/24/vnimanie-zahar-6-lyjici-za-jenite-9-za-myjete.400133", "text": "В последните години захарта беше заклеймена като едно от най-ужасните вещества, към което хората могат да се пристрястят като към кокаин и което причинява сърдечни проблеми и диабет. Дори това да е леко преувеличено, ясно е, че захарта, особено добавената, която се съдържа в пакетираните храни, не е никак полезна.\r\nНо някои от хората не могат да си представят да спрат сладкото. \r\n \r\nОт \"Pop Sugar\" съобщават, че от Американската сърдечна асоциация посочват, че е добре поне то да бъде ограничено. На ден жените трябва да поемат максимум 6 чаени лъжици захар, което е 25 грама, а мъжете - 9 чаени лъжици или 36 грама.\r\n \r\n", "date": "2019.01.24", "title": "Внимание, захар! 6 лъжици за жените, 9 за мъжете"}
{"url": "https://www.dnes.bg/stranata/2019/01/24/trima-v-tejko-systoianie-vyv-varna-sled-uslojneniia-ot-grip.400192", "text": "Трима души в тежко състояние, с усложнения от грип и остри респираторни заболявания, са настанени в Реанимацията на МБАЛ \"Св. Анна\" във Варна, съобщиха от лечебното заведение за \"Фокус\". \n\n\n\r\nСтава въпрос за възрастни хора, като водещи при тях са хронични заболявания, които са се обострили вследствие на грипа. \r\nВ момента всички легла във Вътрешното отделение в лечебницата са запълнени с пациенти. Основният процент от болните са на възраст между 70 и 90 години.\r\nПациентите са с обострени състояния вследствие на хронични заболявания като сърдечно-съдови и белодробни болести, както и диабет.", "date": "2019.01.24", "title": "Трима в тежко състояние във Варна след усложнения от грип"}
{"url": "https://www.dnes.bg/zvezdi/2019/01/24/britanec-izkara-pari-ot-smazanata-kola-na-princ-filip.400185", "text": "Британец съхрани и продаде отломки от разбития при катастрофа джип, управляван от принц Филип.\r\nМъжът решил да се възползва от инцидента със съпруга на кралица Елизабет втора и събрал част от счупените стъкла и пластмасови части от съсипаното возило, преобърнало се близо до Сандрингам. След което ги пуснал на търг.\r\nНай-голямата оферта от общо 119, които човекът получил, е за 65 000 паунда.\r\nНяколко часа след публикуване на обявата, тя е свалена заради нарушаване на общите условия за продажби. От екипа на еBay обясняват, че никой не може да продава неща, свързани с човешки трагедии. Въпреки това, британски медии твърдят, че човекът е успял да продаде нестандартния си артикул.\r\n                    \n                    \n                Продавачът, пуснал обявата, ползва въпросния сайт от ноември 2001 г. и има 100% положителна обратна връзка. Заради отломките обаче неговият статус ще бъде променен.\r\nПрипомняме, че принц Филип катастрофира миналата седмица, след като караше автомобила си без предпазен колан. При катастрофата пострадаха жена и две деца, пътували в колата, в която той се е ударил.\r\n", "date": "2019.01.24", "title": "Британец изкара пари от смазаната кола на принц Филип"}
{"url": "https://www.dnes.bg/eu/2019/01/24/ek-razmaha-pryst-na-avstriia-za-nadbavkite-za-deca-na-chujdenci.400186", "text": "Европейската комисия осъди решението на Австрия да ограничи детските надбавки на чужденците европейци, работещи в страната.\n\r\nОт 1 януари влезе в сила нов закон, който предвижда, че размерът на детските и на данъчните облекчения ще се изчислява въз основа на стандарта на живот в страната, където се намират децата, а не където работят родителите им.\n\r\nТова ще ощети европейците, които се трудят в Австрия, но семействата им са у дома, особено в страните в Източна Европа, където животът е по-евтин.\n\n\n\r\nДосега всяко дете на работещ законно родител получаваше между 114 и 165 евро месечно от раждането до навършване на 19 г.\n                    \n                    \n                \r\nЕвропейската комисия започна днес наказателна процедура срещу Австрия заради закона като несправедлив по отношение на чуждестранните работници.\n\r\n“В ЕС няма втора класа работници, нито втора класа деца”, заяви социалният еврокомисар Мариане Тисен, давайки на Виена два месеца за обяснение.\n\r\nТя подчерта, че чуждестранните работници допринасят с данъците и социалноосигурителните си вноски към австрийския бюджет наравно с местните и ще е несправедливо да бъдат ощетявани при придобивките.\n\r\n“С индексацията не правите нищо срещу социалния дъмпинг или социални туризъм, а удряте по тези, които стават сутрин рано, отиват на работа и допринасят за австрийската икономика”, заяви Тисен.\n\r\nКомисарката добави, че Австрия е сред държавите, които е получила най-много пари от еврофондовете, благодарение, на които е повишавала с 0,5-1% БВП всяка година, откакто е член на ЕС.\n\r\nОснованията за започването на наказателната процедура са неравно третиране на работниците и несправедливост. Тя обаче няма да спре действието на закона, който остава в сила.\n\r\nПрез пролетта Комисията може да премине към втория етап на процедурата, а през лятото или наесен да даде Австрия на съд. Едва решение на Съда на ЕС може да принуди Виена да се откаже от индексацията на детските и данъчните облекчения.\n\r\nПрез 2016 г. Австрия е превела в ЕС и в страните от Европейското икономическо пространство надбавки за 132 000 деца на стойност 273 млн. евро. Според властите индексацията на детските за чуждестранните работници ще спестява на бюджета по €100 млн. годишно.\n\r\nЧуждестранните работници са 16,8% от заетите в Австрия. Повече от половината от тях са европейски граждани - най-вече германци, поляци, чехи, словаци, унгарци, словенци и румънци. По данни на румънското външно министерство над 14 хил. румънски деца получават добавки чрез работещите си в Австрия родители.\n\r\nПланове за индексиране на детските според стандарта на живот в страните по произход на родителите, имаше и Германия, но след критики от Брюксел, тя ги изостави.\n\r\nНяколко държави, обект на трудова миграция от ЕС, обявиха, че ще орежат детските на имигрантите, след като Брюксел се договори с Великобритания за същото, опитвайки да предотврати провеждането на референдума за излизането на Лондон от ЕС през 2016 г. След като британците решиха все пак да напуснат, договорките бяха изоставени. Брюксел настоя, че това са уговорки, направени по изключителен случай и са валидни само за него. Австрия е първата страна в ЕС, която въведе индексация на детските надбавки.", "date": "2019.01.24", "title": "ЕК размаха пръст на Австрия за надбавките за деца на чужденци "}
{"url": "https://www.dnes.bg/stranata/2019/01/24/s-liubov-ot-bdj-oshte-mesta-za-surva-v-pernik.400158", "text": "На 26-и и 27-и януари БДЖ ще осигури допълнителни места във влаковете, които преминават през гара Перник. Увеличаването на броя на вагоните и мотрисите за влаковете се прави за удобство на всички, които желаят да посетят Международния фестивал на маскарадните игри „Сурва”, който ще се проведе в гр. Перник през периода 25 - 27 януари 2019 г., съобщиха от дружеството. \n\n\n\r\nС допълнителни вагони към съставите си ще пътуват двадесет и шест влака, които се движат по направленията Кюстендил, Благоевград и Дупница и преминават през гара Перник в часовете между 08:00 ч. и 16:00 ч. \n\r\nС цел гарантиране на удобното придвижване на своите клиенти националния железопътен превозвач осигурява и допълнителна възможност за пътуване с влак между София и Перник. \n                    \n                    \n                \r\nЦената на билет за пътуване от София до Перник е 2.30 лв. Притежателите на железопътни карти ползват намаление от крайната цена, като за тези клиенти билетът е на стойност 1.35 лв. „БДЖ - Пътнически превози” ЕООД предлага и еднодневни карти за неограничено пътуване между София и Перник в рамките на един ден. Цената на картата е 4 лв.\n\r\nКлиентите на националния железопътен превозвач могат да получат подробна информация за разписанията на влаковете от служителите на гишетата \"Информация\" и билетните каси в железопътните гари и бюра в страната или на националния информационен телефон 0700 10 200.", "date": "2019.01.24", "title": "С любов от БДЖ: Още места за \"Сурва\" в Перник"}
{"url": "https://www.dnes.bg/science/2019/01/24/kitaiski-ucheni-kloniraha-pet-maimuni-i.400124", "text": "Учени от Китай са клонирали пет маймуни от макак с редактирани гени с цел да подпомогнат изследването на смущения в биологичния часовник, свързани с проблеми в съня, съобщават Ройтерс и ДПА, позовавайки се на агенция Синхуа и публикация в местното англоезично издание \"Нешънъл сайънс ривю\".\n\r\nТова е първото клониране на няколко маймуни за биомедицински изследвания, като за целта е използван индивид с редактирани гени. Клонингите са родени в шанхайския Институт по неврология към Китайската академия на науките.\n\r\nЗа донор е избран млад мъжки индивид, чиито гени са редактирани, за да се предизвика разстройство на съня. Неговите фибробласти са използвани, за да бъдат клонирани пет маймуни.\n                    \n                    \n                \r\nПостижението на китайските учени открива нови пътища в изследването и търсенето на лечение за подобни смущения при хората, свързани с проблеми като депресия и невродегенеративни заболявания, отбелязва \"Чайна дейли\".\n\r\nКлонираните маймуни вече проявяват признаци на негативно поведение, в това число разстройства на съня, повишени нива на тревожност и шизофренно поведение.\n\r\nОт Синхуа отбелязват, че програмата под надзора на комисията по етика на института е в съгласие с международните етични стандарти за животински изследвания.\n\r\nМиналата година китайски учени оповестиха раждането на първите клонирани маймуни Чжун Чжун и Хуа Хуа след прилагането на същата техника, довела до появата на бял свят на овцата Доли преди около 20 години, припомня ДПА.\n\r\nПри петте клонирани маймуни в Шанхай е използван същият метод, известен като ядрен трансфер на соматични клетки. За разлика от Чжун Чжун и Хуа Хуа, за създаването на които са използвани клетки от абортиран зародиш, петте животни са клонирани от индивид, чийто ген BMAL1 е нокаутиран, за да се предизвика разстройство в биологичния часовник. \n\r\n/ БТА /", "date": "2019.01.24", "title": "Китайски учени клонираха пет маймуни. И?"}
{"url": "https://www.dnes.bg/obshtestvo/2019/01/24/debat-za-i-protiv-finansiraneto-na-chastnite-bolnici-ot-nzok.400114", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Управителят на Здравната каса Дечо Дечев си навлече гнева на частните болници, след като лансира тезата, че те не трябва да се финансират с обществен ресурс, защото са създадени да печелят, а не да решават медицински проблеми.\n\r\nТова предизвика възмущение сред частните заведения, чието национално сдружение излезе с декларация, с която попита дали д-р Дечев изразява мнението на министър-председателя, на министъра на здравеопазването и на депутатите от управляващите партии, които го избраха на поста.\n\r\nМетоди Янков от Сдружението на частните болници е на мнение, че те именно те са тези, които правят така, че да може здравеопазването да приеме всички пациенти, искащи да се лекуват.\n                    \n                    \n                \r\n\"Въпросът е не кой харчи парите на НЗОК, а как ги харчи. Частните болници се строят на места, където има хора. В София на ден се регистрират 80 души допълнително. Частните болници покриват тези хора. Коя нова държавна болница е построена в столицата, за да покрие всички тези граждани\", попита Янков в \"България сутрин\".\n\r\nТой допълни, че голяма част от частните заведения биват притежавани от лекари и даде за приме, че в Холандия няма държавна болница, а страната е сред водещите в здравеопазването.\r\nБившият министър на здравеопазването Мими Виткова е категорична, че в момента българското здравеопазване се намира в катастрофална ситуация.\n\r\n\"Само в по-големите градове болниците са добре, в по-малките населени места няма къде да направиш профилактичен преглед. Не трябва да се противопоставят частните и държавни болници. Реално все още българинът плаща доста за своето лечение\", смята Виткова. Според нея това е най-силно деформираният пазар и държавата е тази, която трябва да реши проблема.\n\r\nТя е на мнение, че държавата дава малко пари за здравеопазване и затова трябва да се разпределят правилно. \n\r\n\"Този, който иска да ползва обществен ресурс, трябва да работи без печалба. Онзи, който взима обществен ресурс, не трябва да взима пари от пациента - неправилно е\", завърши бившият министър на здравеопазването пред ", "date": "2019.01.24", "title": "Дебат: За и против финансирането на частните болници от НЗОК"}
{"url": "https://www.dnes.bg/sofia/2019/01/24/bnb-alarmira-za-osyshtestveni-fishing-ataki-ot-neino-ime.400145", "text": "Българската народна банка предупреди за фишинг атаки, извършвани от нейно име.\n \r\nЦентралната банка не поддържа сметки на физически лица, така че не предлага онлайн банкиране, уточняват от институцията. \r\nЗа случая са информирани компетентните органи, допълват от БНБ.", "date": "2019.01.24", "title": "БНБ алармира за осъществени фишинг атаки от нейно име "}
{"url": "https://www.dnes.bg/politika/2019/01/24/horata-s-uvrejdaniia-veche-shte-smeniat-knijki-na-10-godini.400144", "text": "На хората с увреждания вече няма да им се налага да подменят шофьорските си книжки на всеки пет години. \r\nПо предложение на БСП депутатите решиха, че срокът на валидност на техните ще е до 10 години. Поправката е записана в Закона за българските лични документи.\r\n \r\nВ България има около 170 000 шофьори с различна степен на увреждане. Поради спецификата на тяхното увреждане, те са длъжни да се явят за заключение за физическа годност пред специализирана транспортна лекарска комисия (ТОЛЕК), каквато има само на три места у нас - в София, Пловдив и Горна Оряховица. Това принуждаваше хората с увреждания да пътуват стотици километри, за да получат такова удостоверение.\r\n \r\nВъзможността транспортните лекарски комисии да издават удостоверения за период до 10 години, вместо както до сега - за срок до 5 години, би било облекчение за голяма част от хората с увреждания и ще защити правото им на равностойно третиране, мотивираха предложенията си от левицата. \r\n ", "date": "2019.01.24", "title": "Хората с увреждания вече ще сменят книжки на 10 години"}
{"url": "https://www.dnes.bg/obshtestvo/2019/01/24/valejite-prodyljavat-i-v-petyk-uikendyt-po-spokoen.400148", "text": "Валежите ще продължат и в петък, въпреки че тази нощ на много места ще спрат, сочи  на НИМХ. Заради тях и утре остава оранжев код за опасност в 6 области в Южна България – Благоевград, Пазарджик, Пловдив, Смолян, Кърджали и Хасково. \n\r\nВ още 18 области има жълт код, а без предупреждение ще е времето единствено в областите Плевен, Добрич, Варна и Бургас.\n\r\nВ Североизточна България през нощта и сутринта валежите ще са от дъжд, но с понижението на температурите валежите ще преминават в сняг и там ще има условия за поледици и заледявания. Преобладаващите минимални температури ще са от минус 1 до 4 градуса.\n                    \n                    \n                \r\nОще в ранните сутрешни часове от югозапад отново ще завали, най-късно - вечерта, в Източна България. В по-голямата част от Северна България и в планинските райони ще вали сняг, а в Южна България и по Черноморието - дъжд. Вятърът ще бъде от изток-североизток, слаб до умерен. \n\r\nДневните температури ще са в широки граници: от около 0 градуса в Северозападна България до около 10 градуса - в югоизточните райони.\n\r\nНад Черноморието ще е облачно. В сутрешните часове валежи от дъжд ще има главно по Северното Черноморие. По-късно през деня валежите временно ще спрат, но вечерта и през нощта срещу петък отново ще завали, предимно слаб дъжд. Ще духа умерен североизточен вятър. Максималните температури ще са 7-10 градуса. Температурата на морската вода е около 6 градуса. Вълнението на морето ще бъде 3 бала.\n\r\nНад планините, след временното спиране на валежите и разкъсване на облачността, още сутринта от югозапад ще завали сняг, под около 1000 метра - дъжд и сняг. Отново интензивни ще са валежите в много райони, на отделни места в Рило-Родопската област, надхвърлящи 50 л/кв.м. Ще духа силен вятър от юг. Максималната температура на височина 1200 метра ще е около 2 градуса, на 2000 метра - около минус 2 градуса.\n\r\nВ събота от северозапад валежите ще отслабват и до вечерта в по-голямата част от страната ще спрат, но ще останат по-съществени в Югозападна България. Вятърът ще се ориентира от северозапад и с него температурите слабо ще се понижат.\n\r\nВ неделя в по-голямата част от страната вече ще е без валежи. Преди обяд на места все още ще превалява - в Североизточна България - сняг, в югоизточните райони - дъжд. Облачността от северозапад ще се разкъса. П\n\r\nПрез нощта срещу неделя и в неделя ще духа предимно умерен запад-северозападен вятър. Минималните температури ще се понижат, дневните - почти без промяна.", "date": "2019.01.24", "title": "Валежите продължават и в петък, уикендът – по-спокоен"}
{"url": "https://www.dnes.bg/obrazovanie/2019/01/24/zaradi-gripa-v-1015-uchilishta-v-stranata-ne-se-uchi.400143", "text": "В 1015 училища в страната не се провеждат учебни занятия, съобщиха от Министерството на образованието и науката.\r\nОт днес в грипна ваканция са учениците от 72 училища в област Кърджали и от 32 училища в област Видин. Продължават да не учат учениците от 71 училища в Сливенска област и от 80 училища в област Хасково.\r\nВ 194 училища в област Пловдив, в 122 училища в област Варна, и в 69 училища в област Добрич не се провежда учебен процес, както и в 97 училища в София-област.\r\nУдължена е грипната ваканция за учениците от 122 училища в област Пазарджик до 25 януари и в 43 училища в област Ямбол до 28 януари, включително.\r\nВ 60 училища в област Смолян и в 40 училища в област Перник учениците са в грипна ваканция и днес. Три училища в област Кюстендил също не провеждат занятия по предписание на РИОКОЗ. Това са СУ „Кл. Охридски\", Професионалната гимназия по облекло и стопанско управление и ОУ „Хр. Павлович\" в гр. Дупница.\r\n                    \n                    \n                В област Бургас в 5 училища продължава да не се провежда учебен процес, а в област Враца няма занятия в ОУ „Христо Ботев\" в с. Крушовица по предписание на РИОКОЗ.\r\nВ област Силистра в Професионалната гимназия по селско стопанство в гр. Ситово, и в три училища в област Разград - ОУ „Христо Ботев\" в с. Острово, ОУ „Христо Ботев\" в с. Веслец и в ОУ „Васил Левски“ в с. Сушево, община Завет, няма учебни занятия поради висока заболеваемост.", "date": "2019.01.24", "title": "Заради грипа: В 1015 училища в страната не се учи"}
{"url": "https://www.dnes.bg/notifikacii/2019/01/24/rusiia-da-dade-ubejishte-na-maduro-ta-toi-e-prezident.400150", "text": "Кремъл определи като неуместен въпроса дали е възможно да бъде дадено убежище на президента на Венецуела Николас Мадуро, ако самият той поиска това. \n\r\n„Господин Мадуро е легитимният държавен глава на държавата Венецуела, затова смятаме подобен въпрос за неуместен“, каза Дмитрий Песков, прессекретар на руския президент в отговор на журналистически въпрос. \n\r\nТой обясни, че от Венецуела не е получавана никаква молба към Русия за оказване на каквато и да е помощ във връзка с изострянето на политическата ситуация в страната. \n\r\nКремъл смята за противоречащ на международното право опитът за узурпиране на властта във Венецуела, а намеса на трети страни в ситуацията в страната е недопустима и може да има много негативни последици. \n                \n                \r\n„Смятаме опита за узурпиране на върховната власт във Венецуела за противоречащ и нарушаващ основите и принципите на международното право. Това е основата на нашата позиция. Много внимателно следим развитието на събитията във Венецуела, ние сме много разтревожени, включително сме обезпокоени от изявления, които не изключват някаква намеса отвън, от трети страни в развитието на събитията, във вътрешните работи на Венецуела“, каза Песков.\n\n\n\n\r\nПо думите му Кремъл смята за вътрешна работа на Венецуела въпроса за диалога между Мадуро и опозицията и не вижда възможност да дава оценки в това отношение.\r\nЧуждестранната намеса във Венецуела може да доведе до кръвопролитие, заяви от своя страна руското външно министерство, предаде Франс прес. \"Чуждестранна намеса, особено в сегашната изключително напрегната ситуация, е недопустима. Това е директен път към хаоса и кръвопролитието\", се посочва в изявлението.\n\r\nНа 21 януари в Каракас беше извършен опит за метеж, организиран от група военнослужещи от националната гвардия в една от казармите в столицата на Венецуела. След този инцидент Върховният съд на страната отстрани от поста му председателя на Националното събрание и лидер на опозицията Хуан Гуайдо. В отговор той призова жителите на Каракас и на другите градове в страната да излязат на протест. \n\r\nСлед това в страната се състояха масови антиправителствени протести. На 23 януари Гуайдо се обяви за и.д. президент на Венецуела. \n\r\nПрактически веднага след това той беше признат като такъв от САЩ, Канада, повечето страни от Латинска Америка, както и редица други държави. Американският президент Доналд Тръмп заяви, че народът на Венецуела се е обявил смело срещу режима на Мадуро, искайки свобода и върховенство на закона. \n\r\nВ отговор Мадуро обяви, че къса дипломатическите отношения със САЩ. От своя страна Гуайдо призова чуждите дипломати да останат във Венецуела. \n\r\nСред страните, които подкрепиха Мадуро, са Мексико, Куба, Боливия и Турция. \n\r\nРуските политици реагираха рязко на случващото се във Венецуела и около нея, оценявайки изявленията на Тръмп като намеса във вътрешните работи на една независима държава, а събитията от сряда като опит за държавен преврат, пише Интерфакс. \r\n ", "date": "2019.01.24", "title": "Русия да даде убежище на Мадуро? Та той е президент!"}
{"url": "https://www.dnes.bg/eu/2019/01/24/na-dynoto-sme-v-es-po-polzvane-na-net-bankirane-imeili-i-igri-ne-ni-vlekat.400128", "text": "България изпадна до последното 28 място в ЕС по използване на интернет, съобщи европейската статистическа агенция Евростат днес.\n\r\nПрез последните 3 месеца едва 65 на сто от българите са влизали в световната мрежа срещу 85% средно за ЕС.\n\r\nЕвростат съобщава, че употребата на интернет сред активното население на Съюза на възраст между 16 и 74 г., нараства стремително през последните години, като през 2007 г. от него са се ползвали 57% от европейците, през 2012 г. - всеки трети, а сега само 15 на сто са изключени от мрежата.\n\r\nБългарите се отличават от европейския модел и по начина, по който използват възможностите на интернет. За разлика от средния европеец, който намира предимства в мрежата, за да води кореспонденция, българинът предпочита други методи за комуникация. При 73% от европейците, използващи електронната поща, за да получават и изпращат имейли, само 40 на сто от българите го правят. В Дания 94% от писмата се разменят чрез електронна поща.\n                    \n                    \n                \r\nСлушането на музика онлайн е също сред интернет услугите, които не са популярни сред българите. Само един от трима потребители на интернет в България слуша музика, докато в ЕС това е навик на половината потребители.\r\nТърсенето на здравна информация е най-слабо развито в България. То се практикува от един от четирима българи, докато в ЕС такива справки правят половината европейци, а в Холандия - две трети от населението.\n\r\nИзненадващо малко българи играят електронни игри - само 14 на сто от потребителите на интернет, докато средното за ЕС е 30%, а в Холандия - 44 на сто.\n\r\nНай-слабо обаче у нас е разпространено интернет банкирането. Докато 54% от европейците се възползват от електронните услуги на банките, у нас те се практикуват едва от 7 на сто от потребителите на интернет. В другия край на класацията са Холандия, Дания и Финландия, където 89 на сто от банковите операции с клиенти се осъществяват електронно.\n\r\nСтатистическата агенция на ЕС отчита, че най-популярните дейности, за които европейските граждани използват интернет, са електронната поща (73%), информиране за стоки и услуги (70%), видео стрийминг (57%), социални мрежи (56%), банкиране (54%), търсене на здравна информация (52%), слушане на музика (48%).\n\r\nГледането на телевизия онлайн в ЕС вече е достигнало до 36% от населението, а във Финландия - две трети от хората получават телевизионния сигнал през интернет. Почти един от петима европейци си записва час за лекар или зъболекар през уеб страниците им.\r\n ", "date": "2019.01.24", "title": "На дъното сме в ЕС по ползване на нет – банкиране, имейли и игри не ни влекат"}
{"url": "https://www.dnes.bg/eu/2019/01/24/djordj-ozborn-mei-izgubi-svoia-politicheski-avtoritet.400130", "text": "\"Мислех си, че обещанието, че можем да напуснем ЕС и да запазим всички облаги, които имат държавите в съюзя, ще ни доведе до задънена улица. Но се надявах, че двете страни ще са по-отстъпчиви в подхода си“, обяснява Джордж Озбърн, бивш финансов министър на Великобритания пред телевизия Bloomberg в Давос. \n\r\n\"Можехме да постигнем модел, подобен на норвежкия, но тази сделка вече е в миналото. Сега сме изправени само пред два избора – да напуснем без споразумение ЕС или да забавим или спрем излизането от съюза“, допълва той.\r\nОзбърн е на мнение, че излизане на Великобритания без сделка от ЕС ще има тежки последици както за блока, така и за Обединеното кралство.\r\n                    \n                    \n                Той смята, че въпреки упоритостта си, Мей е изгубила своя политически авторитет и че трябва да премахне опасността от напускане на съюза без сделка.\r\nДостатъчно добре ли обясниха тогавашните членове на парламента на британците какво точно означава Brexit и какви ще бъдат последиците от него? \r\n \r\n", "date": "2019.01.24", "title": "Джордж Озборн: Мей изгуби своя политически авторитет"}
{"url": "https://www.dnes.bg/index/2019/01/24/rykavici-za-studenata-voina-za-vremeto-predi-1989-g.400131", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Писателката Румяна Захариева ни връща в детството с книгата \"Ръкавици за студената война\". На страниците ѝ тя разкрива болезнено истинска история за семейството и безграничното детско любопитство.\n\r\nПрез 1970 година Захариева заминава за Германия без нито дума на немски език. В годините обаче не спира да запознава германците с българския бит. Там издава редица стихосбирки и романи.\n\r\nС книгата \"Ръкавици за студената война\", която първо е написана на немски, Захариева се връща към българските си корени.\n\r\n\"Завърших английска гимназия. Английският спаси следването ми. Следвах английска и славянска филология. Незнанието на немски доведе до това, че ми пишеха средни оценки\", разказа тя в \"България сутрин\".\n                \n                \r\nРумяна Захариева призна пред , че с раждането на нейните дъщери изчезва носталгията по България. Но само временно. От 2-3 месеца е у нас, а вече има носталгия по Германия. А след няколко месеца там пък започва да ѝ липсва България.\n\r\nВ момента Румяна Захариева работи върху антология на най-младата българска поезия и пише роман на немски език.\r\n ", "date": "2019.01.24", "title": "\"Ръкавици за студената война\" за времето преди 1989 г."}
{"url": "https://www.dnes.bg/zvezdi/2019/01/24/mihaela-marinova-glezena-ot-gadjeto-si-futbolist.400136", "text": "Футболистът Александър Дюлгеров явно обича да прави романтични изненади на половинката си - певицата Михаела Маринова. Преди дни красавицата публикува снимки в Instagram, на които се вижда как той ѝ е донесъл закуска в леглото и красиво цвете. Михаела е написала, че за нея това е най-добрият мъж. \r\nТова не е първият романтичен жест, който футболистът е правил за приятелката си. През ноември двамата отпразнуваха 1 година откакто са заедно и се видя, че Александър е зарадвал талантливата певица с огромен букет.\r\n \r\n", "date": "2019.01.24", "title": "Михаела Маринова глезена от гаджето си футболист"}
{"url": "https://www.dnes.bg/notifikacii/2019/01/24/arestuvaha-bivshiia-shotlandski-premier-aleks-salmynd.400153", "text": "Бившият първи министър на Шотландия Алекс Салмънд е арестуван и са му повдигнати обвинения, чието естество не се съобщава, предадоха Ройтерс и Асошиейтед прес, позовавайки се на шотландската полиция.\r\n\"Потвърждаваме, че 64-годишен мъж е арестуван и са му повдигнати обвинения\", съобщи полицията, без да разкрие името на задържания или други подробности преди явяването му пред съда, което се очаква по-късно днес.\r\nСпоред Франс прес, която също се позовава на шотландската полиция, Салмънд е арестуван и подведен под отговорност за сексуален тормоз.\r\nАлекс Салмънд беше първи министър от 2007 до 2014 г., припомня БТА. През август миналата година той се оттегли от лидерския пост на управляващата Шотландската национална партия (ШНП) заради разследване по обвинения в сексуален тормоз, които той категорично отрича.", "date": "2019.01.24", "title": "Арестуваха бившия шотландски премиер Алекс Салмънд "}
{"url": "https://www.dnes.bg/stranata/2019/01/24/shofiorite-da-vnimavat-v-iujna-bylgariia-vali-dyjd-i-sniag.400169", "text": "Шофьорите, на които им предстои пътуване в област Смолян, да тръгват на път с автомобили, подготвени за зимни условия, да карат внимателно и със съобразена скорост, предупреждават от Агенция \"Пътна инфраструктура\". \n\r\nПадналият сняг от нощта до момента на места е до 40 см. \n За повишаване безопасността на движение всички превозни средства, пътуващи по пътя Момчиловци - Виево - Лъки - Рожен задължително трябва да бъдат с вериги. \n\r\nПрез прохода \"Превала\" и пътя Батак-Доспат е ограничено движението за коли над 12 тона и на ремаркета и полуремаркета. \n\r\nЗа утре Националният институт по хидрология и метеорология е определил оранжев код за дъжд и снеговалежи в областите - Благоевград, Пазарджик, Пловдив, Смолян, Кърджали и Хасково.\n                    \n                    \n                \r\nАгенция \"Пътна инфраструктура\" апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. \n\r\nБлокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори. \n\r\nОбластните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа.", "date": "2019.01.24", "title": "Шофьорите да внимават в Южна България, вали дъжд и сняг"}
{"url": "https://www.dnes.bg/mish-mash/2019/01/24/kuche-spasi-piianiia-si-stopanin-nasochi-lineika-kym-stradashtiia.400152", "text": "Златист ретривър, чиито стопанин припаднал след злоупотреба с алкохол, изчакал линейката и отвел екипа на нужното място, давайки знак да бъде последван, съобщава Дейли мейл.\n\n\r\nКлипчето, заснето от камерата на Бърза помощ, попадна в социалните мрежи и домашният любимец беше обявен за герой от потребителите. Сцената се разиграла в окръг Юнджън в северната провинция Шанси. Господарят на кучето изгубил съзнание и се свлякъл на една от малките улички в града. Хората повикали спешната помощ, предава БТА.\n\r\nКучето през това време излязло на главната улица, за да дочака медицинския екип. Щом се показала линейката, то дало знак с тялото си на шофьора да го последва. След това животното на бегом отвело линейката в една от преките улички. Екипът стигнал до припадналия мъж и го качил в линейката. Китайците бяха трогнати от действията на умния домашен любимец и го нарекоха \"ангел-спасител\".\r\n                    \n                    \n                ", "date": "2019.01.24", "title": "Куче спаси пияния си стопанин: Насочи линейка към страдащия"}
{"url": "https://www.dnes.bg/football/2019/01/24/v-italiia-milan-sledi-kiril-despodov.400173", "text": "Звездата на ЦСКА Кирил Десподов е предложен за трансфер на италианския гранд Милан, съобщава  tuttomercatoweb.\r\n \r\nФутболист №1 на България за 2018 година е влязъл в полезрението на \"росонерите\" и скаути на клуба следят изявите му.\r\n \r\nМилан се раздели с Гонсало Игуаин, който отиде в Челси и взе на негово място голмайстора на Дженоа Кжищоф Пьонтек.\r\n \r\nТреньорът на \"червено-черните\" Дженаро Гатузо търси още офанзивни футболисти, с които да подсили нападателната мощ и Десподов може да бъде една от опциите.\r\n \r\nДруг вариант е белгийският национал Яник Ферейра Караско. От година той играе в китайския Далиан Аербин  и е значително по-скъп от родния национал.\r\n \r\nИнтерес към Десподов проявяват редица клубове, но на този етап няма нищо конкретно. Сред спряганите имена са тези на Кардиф, Астън Вила, Олимпиакос и др.  \r\n \r\n", "date": "2019.01.24", "title": "В Италия: Милан следи Кирил Десподов"}
{"url": "https://www.dnes.bg/notifikacii/2019/01/24/edin-v-bolnica-s-probodni-rani-sled-sbivane-v-drianovo.400157", "text": "Мъж от Габрово е в болница с две прободни рани в корема от нож, получени след сбиване. Сигнал за екшъна е бил подаден в полицейското управление в Дряново, пише \"Труд\".\r\nСбиването възникнало между пострадалия и трима дряновци, като единият нанесъл ударите с нож.\r\nРаненият е откаран в хирургичното отделение на габровската болница, без опасност за живота. \r\nВ полицията в Дряново е образувана преписка, която ще бъде изпратена в прокуратурата с мнение за образуване на досъдебно производство за извършено престъпление по чл. 115 от наказателния кодекс.", "date": "2019.01.24", "title": "Един в болница с прободни рани след сбиване в Дряново "}
{"url": "https://www.dnes.bg/obshtestvo/2019/01/24/prouchvane-bylgarite-podkrepiat-vtori-lift-na-bansko.400164", "text": "Повечето българи подкрепят изграждането на втори лифт на Банско, според резултатите от ново проучване на Агенция \"Сова Харис\" за развитието на ски-туризма и планинските общини.\n50.3% смятат, че валидните към момента мерки са прекалени и трябва да се променят. Одобряват ги 31.8%, а 17.9% не могат да преценят.\r\nПроучването е проведено между 21-23 януари сред 704 души в страната чрез телефонно интервю.\r\nКазусът с построяването на втори кабинков лифт в Банско стана емблематичен за този спор и получава подкрепа от 60%. Против нов лифт и допълнителни спортни съоръжения в Банско са 29.7%, а 10.2% не могат да преценят. \n\r\nВ анализа се посочва, че през последните три десетилетия у нас бяха извършени редица безобразия по отношение на природните ни дадености, което подхранва аргументите на единия полюс. От друга страна е налице естествено развитие на взаимоотношенията между човека и природата, което има опити да бъде възпрепятствано с крайни мерки.\r\n                    \n                    \n                Засега баланс между развитието на планинския туризъм и опазването на природата в България все още не е намерен. Застъпниците и на двете тези не са доволни. Еколозите, макар и значително по-малко на брой, проявяват пълно недоверие към опонентите си и застъпват позиции на тотален бойкот срещу всяка тяхна инициатива. От друга страна групата на защитниците на интересите на хората, които живеят или работят в планинските общини, е по-голяма и става все по-мотивирана. Очевидно е, че е належащо институциите у нас да намерят решение на болезнения проблем, посочват от \"Сова Харис\".\r\nВчера правителството отмени свое решение за строеж на втори лифт, след  като ВАС се произнесе срещу промените в Плана за управление на НП \"Пирин\".\r\nПоследното съдебно решение за Банско показва, че законодателството ни позволява законите да се тълкуват по различен начин от спорещите страни. Очевидно е, че трябва да се направят промени в правилата, които да доведат до трайно решение на случая, се допълва в изследването.\r\nСпоред социолозите симпатизантите на градската десница се вдъхновяват от тезите на еколозите и темата е обединителна в техните среди. Сред привържениците на двете най-големи партии у нас - ГЕРБ и БСП, пък преобладава мнението, че развитието на ски-туризма и планинските общини е важно за България и трябва да намери своето разрешение.\r\n ", "date": "2019.01.24", "title": "Проучване: Българите подкрепят втори лифт на Банско"}
{"url": "https://www.dnes.bg/sofia/2019/01/24/vodata-vremenno-shte-spre-v-niakoi-chasti-na-sofiia.400109", "text": "\"Софийска вода” временно ще прекъсне водоснабдяването в някои части на столицата\n\r\nНа 25 януари 2019 г. (петък), във връзка с изпълнение на инвестиционен проект за подмяна на уличен водопровод във вилна зона \"Американски колеж\", се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: кв. \"Малинова долина\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: бул. \"Климент Охридски\" ъгъла с ул. 2-ра.\n\r\nСлед възстановяване на водоснабдяването е възможно временно повишаване  мътността на водата във кварталите: \"Малинова долина\", \"Дървеница\", \"Мусагеница\".\n                    \n                    \n                \r\nСлед реализацията на този инвестиционен проект клиентите на \"Софийска вода” живеещи в района ще почувстват значително подобреното качество на предоставяните услуги.\n\r\nНа 25 януари 2019 г. (петък), във връзка с монтаж на спирателен кран на ул. \"Дяволска река\" вилна зона \"Бункера\", се налага спиране на водоподаването от 09:00 до 19:00 часа на клиентите на \"Софийска вода”, живеещи в района на: вилна зона \"Бункера\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Юрушка църква\" ъгъла с ул. \"Копринка\".\n\r\nНа 25 януари 2019 г. (петък), във връзка с подмяна на сградно водопроводно отклонение на ул. \"Стойно Кръстев\" кв. \"Челопечене\", се налага спиране на водоподаването от 10:00 до 16:00 часа на клиентите на \"Софийска вода”, живеещи в района на: ул. \"Ангел Маджаров\", ул. \"Войнишка чешма\", ул. \"Стари Искър\", ул. \"Челопешко шосе\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: на площад.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.01.24", "title": "Водата временно ще спре в някои части на София"}
{"url": "https://www.dnes.bg/usa/2019/01/24/zalojnicheska-drama-v-shtatska-banka-vze-pet-jertvi.400105", "text": "Поне петима души са загинали след заложническа драма в банка във Флорида, съобщава CNN. \r\n21-годишен мъж се е барикадирал в клона на американската банка а след това е започнал да стреля. Загинали са най-малко петима души, но не е ясно дали са служители на банката или са били клиенти. \r\nСпоред информация на властите сигнал по телефона е бил подаден от самия извършител, който съобщил на полицията, че е застрелял петима души. На място веднага са пристигнали екипи и са започнали преговори с похитителя, но преговорите завършили без успех. Това наложило намесата на американските спецчасти. \r\n21-годишният Зефен Ксавиер е бил задържан и в момента се намира в ареста. Не е ясно какви са били мотивите за престъплението.Според информация на властите извършителят е напуснал работата си преди две седмици\r\nРазследването по случая продължава, а на място работят екипи на ФБР, както и служители от полицейското управление във Флорида. \r\n ", "date": "2019.01.24", "title": "Заложническа драма в щатска банка взе пет жертви"}
{"url": "https://www.dnes.bg/notifikacii/2019/01/24/krai-na-sagata-popeto-podpisa-s-rostov-za-2-5-godini.400096", "text": "Родният национал Ивелин Попов официално подписа за 2,5 години с руския Ростов и така ще остане в местната Премиер лига.\r\nТой разтрогна договора си със Спартак (Москва) преди броени дни и в крайна сметка преминава в редиците на новия си отбор като свободен агент. Трансферът му бе обявен на клубния сайт и той ще започне от днес да тренира с новите си съотборници.\r\nПред Попето имаше като варианти Саудитска Арабия, Динамо Москва и Рубин, но в крайна сметка той избра офертата на Ростов.\r\nНовият тим на Попов е 7-и в руския елит и е един от най-стабилните тимове в местното първенство.", "date": "2019.01.24", "title": "Край на сагата: Попето подписа с Ростов за 2,5 години"}
{"url": "https://www.dnes.bg/obshtestvo/2019/01/24/pri-prebroiavaneto-prez-2021-gps-koordinati-na-vseki-dom.400100", "text": "Преброяването на населението в България през 2021 г. ще се проведе от 22 януари до 15 февриари 2021 г. За втори път то ще бъде на два етапа – от 22 до 31 януари 2021 г. ще има възможност за попълване на електронна преброителна карта, а от 1 до 15 февруари 2021 г. ще се извършват посещения на домакинствата, сградите и жилищата от преброители. \n\r\nТова ще бъде 18-тото поред преброяване на населението в демографската история на България.\n\r\nРезултатите от преброяването ще се използват и за нуждите на европейската статистика. През 2021 г. се планира провеждане на преброяване на населението и жилищния фонд във всички държави членки на Европейския съюз. \n\r\n\"За първи път при преброяването на населението и жилищния фонд през 2021 г. ще се събират данни за GPS координатите на всяка къща и блок в страната, които ще се използват от институциите у нас\", обяви председателят на НСИ Сергей Цветарски. Законопроектът за преброяването бе приет на първо четене от икономическата комисия към парламента. В анкетните карти доброволно ще ни питат за етноса, вероизповеданието и здравното ни състояние, пише в. \"Монитор\".\n                    \n                    \n                \r\nОчаква се около 60% от хората да се преброят онлайн. По домовете анкетьори ще минават от 8 до 20 ч. в периода от 1 до 15 февруари и ще бъдат глобявани до 6000 лв. за кражба на лични данни. Сградите ще бъдат подробно описани с година на построяване, тип на конструкцията, брой на етажите и наличие на асансьор. Ще се събират данни и за материалното оборудване на жилището.", "date": "2019.01.24", "title": "При преброяването през 2021 - GPS координати на всеки дом!"}
{"url": "https://www.dnes.bg/stranata/2019/01/24/incident-na-gara-novi-iskyr-vlak-blysna-13-godishna.400107", "text": "Влак е блъснал момиче на 13 години до гара Кумарица в Нови Искър, съобщи Nova TV. \n\r\nДетето е в \"Пирогов\" без опасност за живота. Не е ясна причината за инцидента.", "date": "2019.01.24", "title": "Инцидент на гара Нови Искър, влак блъсна 13-годишна"}
{"url": "https://www.dnes.bg/notifikacii/2019/01/24/pri-stroeja-na-hemus-pechalbata-za-izpylnitelia-do-10.400102", "text": "Максимална печалба от 10 на сто за всяка една от отделните дейности и от стойността на изграждането на магистрала \"Хемус\" ще получи за работата си държавното дружество \"Автомагистрали\" ЕАД. \n\n\n\n\r\nЦялата сума, която е внесена в БНБ по специална сметка за строежа на аутобана е 1,35 млрд. лв., което означава, че максималната печалба на \"Автомагистрали“ ЕАД от изграждането на близо 135-те километра ще е 135 млн. лв. или по 1 млн. лева на километър. Това е записано в договора между възложителя в лицето на Агенция \"Пътна инфраструктура\" и държавната фирма. \n\r\nКонтрактът бе публикуван на сайта на ведомството и е предоставен и на народните представители, въпреки че за това няма изискване по закон, съобщиха от пътната агенция.\n                \n                \r\nСпоред договора възложителят има право да проверя качеството на изграждане на магистралата по всяко време и да дава предписания, пише в. \"Труд\". В контракта са посочени и сроковете за изпълнение на всяка от отсечките. \n\r\nЧетири от отсечките ще трябва да бъдат завършени в срок от 36 месеца, една за 42 месеца и една за 48 месеца. \n\r\nПреди да стартират три от трасетата обаче ще са нужни и 6 месеца за изготвяне на проектите. Гаранцията на асфалта по новата магистрала ще е 5 години, а на съоръженията по нея – 10 години.", "date": "2019.01.24", "title": "При строежа на \"Хемус\": Печалбата за изпълнителя - до 10%"}
{"url": "https://www.dnes.bg/notifikacii/2019/01/24/nadprevara-s-imaniarite-pak-tyrsiat-svityci-krai-myrtvo-more.400112", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Възобновиха издирването на безценните свитъци от Мъртво море. Първите ръкописи са намерени преди повече от 50 години. Много от тях са на повече от 2000 години, датиращи от времето преди раждането на Исус Христос. Това е и едно от най-значимите археологически открития на 20 век. \n\r\nИсторията на свитъците от Мъртво море започва също толкова необичайно, колкото се оказва и тяхното съдържание. През 1947 г. бедуин от племето таамира обикаля долината Кумра на западния бряг на Мъртво море, търсейки загубена коза от стадото си, разказва \n\r\nЗа да провери дали животното не се е скрило в пещера, той хвърля камък вътре. А звукът, който идва от вътрешността ще се окаже повратен за човешката история. Парчето скала чупи глинена делва, от която се показват десетки древни свитъци. \n                \n                \r\nДесетилетия по-късно археолозите впрягат отново всичките си сили, надявайки се да открият още от ръкописите на тайнствената долина. Стотици пещери все още не са проучвани, а експертите се надпреварват с времето и иманярите. \n\r\nНови открития биха помогнали за решаването на дебата за това кой всъщност е автор на свитъците от Мъртво море. Смята се, че те са написани от есеите - малка секта в юдаизма от II век преди Христа. Ръкописите съдържат почти всички Старозаветни книги, както и много небиблейски текстове.\r\n ", "date": "2019.01.24", "title": "Надпревара с иманярите: Пак търсят свитъци край Мъртво море"}
{"url": "https://www.dnes.bg/obshtestvo/2019/01/24/evrovotyt-osporvan-kakto-nikoga-gerb-li-vodi-ili-bsp.400122", "text": "ГЕРБ и БСП са рамо до рамо броени месеци преди изборите за европарламент, категорични са социолозите. Повечето проучвания показват минимална разлика в полза на управляващата партия, но вчера бе публикувано и изследване на АФИС, което дава предимство на социалистите. \n\n\n\nСпоред последното изследване на агенция \"Тренд\", направено по поръчка на \"\" в периода 10-17 януари, ГЕРБ все пак задържа първото място на евровота. За партията на Бойко Борисов биха гласували 18,3% от българите, а за БСП – 17,1%. Следват ДПС с 6,9% подкрепа, Обединените патриоти с 3,5%, Демократична България с 2% и Воля с 1,6%. Цели 45% от анкетираните пък са категорични, че няма да отидат до урните.\r\n                    \n                    \n                Социолозите отчитат, че партийните предпочитания на българите спрямо изборите за Европейски парламент нямат структурни различия с тези на изборите за местен парламент. Разликата между първите две партии остава минимална (1,2%) в полза на ГЕРБ, но за сметка на това се увеличава дистанцията между ДПС и Обединени патриоти, която през януари вече е почти двойна в полза на движението. От \"Тренд\" обаче уточняват, че в предварително зададените опции е заложено на общо явяване на Обединени патриоти (ВМРО, „Атака“, НФСБ) на изборите през май. При евентуална друга конфигурация, това неминуемо би оказало влияние върху изборния им потенциал, категорични са социолозите.\r\n\r\n39% от всички анкетирани заявяват, че твърдо са решили за коя партия или коалиция ще гласуват на изборите за Европейски парламент, докато 30% все още не са решили кого да подкрепят. Така в оставащите пет месеца до евровота има потенциал за динамика в електоралните нагласи. В разбивките по партийни предпочитания привържениците на ГЕРБ и БСП изгледат сходно мобилизирани.\n\r\nОт проучването става ясно още, че не се наблюдават сериозни промени в оценката на хората за работата на основните институции. \n\r\nЦели 66% от анкетираните са категорични, че не одобряват работата на парламента, срещу едва 21% с положително мнение. Одобрението към работата на правителството е малко по-голяма от това на Народното събрание, но и то остава ниско – 27%. Неодобрение към работата на кабинета изразяват 60% от анкетираните. На фона на това най-голямо остава доверието към президентската институция. Цели 54% оценяват положително работата на държавния глава Румен Радев срещу 28% неодобрение.", "date": "2019.01.24", "title": "Евровотът оспорван както никога: ГЕРБ ли води, или БСП?"}
{"url": "https://www.dnes.bg/notifikacii/2019/01/24/emiliano-sala-kanarcheto-koeto-otletia-bez-da-stigne-svoia-idol.400108", "text": "\n\r\nОт 3 дни футболният свят тръпне в очакване на развитието на една самолетна драма. Рекордната покупка на Кардиф Сити Емилиано Сала бе на борда на малък частен самолет, който изчезна по време на полет от френския град Нант към уелската столица. За съжаление спасителите вече са категорични – надеждите футболистът и пилотът на самолета да бъдат намерени живи са илюзорни. \n\nАржентинският нападател подписа със \"сините птици\" в края на миналата седмица, а бившият му клуб Нант получи 15.5 милиона паунда за сделката. Сумата е рекордна за Кардиф Сити, който този сезон се бори за оцеляването си във Висшата лига. А именно чрез южноамериканския голаджия уелсците се надяваха да постигнат целта си. \n                \n                \r\nУви, любимото \"канарче\" на феновете от Нант (бел.ред. това е прозвището на Нант във Франция – канарчетата) така и не заигра в най-голямото клубно първенство в света. И така и не достигна до своя голям футболен идол – Габриел Батистута.\n\r\nКой обаче всъщност бе Емилиано Сала? 187-сантиметровият централен нападател е изключително известен във Франция, като в момента е на пето място сред голмайсторите на Лига 1. Той има 12 гола за Нант, като пред него са единствено тримата от атомното нападение на ПСЖ – Мбапе, Кавани и Неймар, като и  Никола Пепе от Лил. В началото на сезона той дори изпреварваше по голове в Европа далеч по-именитите си сънародници Лео Меси, Серхио Агуеро, Мауро Икарди и Гонсало Игуаин.  \n\r\nФутболното начало на Сала обаче не е лесно. Емилиано е роден в малко градче в аржентинската провинция Санта Фе, като прави първите си стъпки в местния клуб Сан Мартин. Заради високия му ръст треньорът му го слага да играе централен нападател, а младежът е доволен от това – на този пост играе идолът му Габриел Батистута. След известно лутане сред аржентинските отбори, скаут от Европа го забелязва и в крайна сметка още като юноша Емилиано става част от школата на Бордо. \n\r\nЗа жирондинците изиграва само 11 мача и отбелязва 1 гол за 2 седона и между 2012 и 2014 е преотстъпван в Орлеан и Ниор, където става водещ голмайстор на отборите си. В крайна сметка през 2015 година преминава в Нант, където става водещ голмайстор на тима. В своята визитка за \"канарчетата\" Емилиано има 117 мача и 42 гола и бързо се превръща в любимец на феновете. Още повече, че той често можеше да бъде забелязан да разхожда спокойно своето куче из града и да разговаря свободно с феновете на отбора. \n\r\nТака се стига и до трансфера в Кардиф Сити на 19 януари. Сала подписва за три години и половина, като по повод преминаването му във Висшата лига BBC го сравни със звездата на Лестър Джейми Варди. Съдбата обаче реши друго – любимото \"канарче\" отлетя, без да достигне успехите на своя идол.", "date": "2019.01.24", "title": "Емилиано Сала - \"канарчето\", което отлетя без да стигне своя идол"}
{"url": "https://www.dnes.bg/politika/2019/01/24/bolnica-lozenec-veche-niama-da-e-samo-za-visshiia-eshalon.400121", "text": "Правителствена болница вече няма да е само за политически елит и висшия ешалон чиновници на държавната администрация. Това решиха депутатите като приеха на първо четене промени в Закона за лечебните заведения, с които отмениха регламента, според който болница \"Лозенец\" е лечебно заведение към Министерския съвет и е второстепенен разпоредител с бюджет по бюджета на МС. \n\r\nЗдравният министър Кирил Ананиев увери, че болницата ще бъде предоставена на СУ \"Св. Климент Охридски\" и ще приема пациенти от цялата страна.\n\n\n\n\r\nСпоред него така ще се запази академичния състав, ще се успокоят и студентите, и техните преподавателите. Освен това щяло да сe качи и нивото на обучение, защото там бъдещите медици ще имат възможност да работят по всякакви случаи на заболявания.\n                    \n                    \n                \r\n\"Не е редно да има една болница само за политическата класа, държавата е инвестирала стотици милиони лева в апаратура, техника и материална база и това лечебно заведение трябва да бъде ползвано от всички\", отсече той. \n\r\nПървоначалното намерение на властите беше болница \"Лозенец\" да стане педиатрична, но след това тази идея беше замразена и се стигна до решението тя да стане университетска, а за детска да бъде използван недовършения 13-етажен корпус на клиниката по педиатрия в карето около Александровска болница, което е в състояние на груб строеж от около 30 години.\n\r\nСтроителството на националната детска болница ще започне още тази година, увери Ананиев. \n\r\nПравителството ще осигури 20 млн. лева за изграждането й.", "date": "2019.01.24", "title": "Болница \"Лозенец\" вече няма да е само за висшия ешалон "}
{"url": "https://www.dnes.bg/obshtestvo/2019/01/24/ne-bakterii-a-gybichki-prichiniavat-10-ot-pnevmoniite.400110", "text": "Гъбички, а не бактерии причиняват 10% от всички пневмонии на континента тази година, прекарани в резултат на грипа, разкри Европейският център по грип и ОРЗ. Това съобщи за в. \"Монитор\" националният консултант по миктробиология и директор на Националния център по заразни и паразитни болести проф. Тодор Кантарджиев.\n\r\nПо думите му, това е изключително ценна информация предвид хода на терапията на заболяването. Той уточни, че въпросната гъбичка се нарича аспергилиус и е от вида на тази, която се появява като сиво петънце, ако се навлажни хляб. \n\n\n\n\n\r\n\"Страните от Европейския съюз вече изпращат проби за потвърждаване в Националния център по заразни и паразитни болести в България, тъй като само ние имаме лаборатория, в която те могат да бъдат установени\", каза още проф. Кантарджиев.\n                    \n                    \n                \r\nВирусната вълна, която ни покосява в момента, води до тежки усложнения, като бронхит и пневмония, предупредиха джипита.\n\r\nВирусът на грипа може да удари сърцето, като докарва миокардит и перикардит, провокира и куп други увреждания. Това може да се случи дори, когато заболелият е лекуван навреме и адекватно, заявиха епидемиолози. \n\r\nДали той ще удари други органи и системи зависи от това, дали човек е здрав като цяло, или страда от хронично заболяване. Обикновено инфекцията създава усложнения там, където е \"слабото място\" в организма. \n\r\nЕдни от най-честите и трудно различими заболявани, провокирани от заразата, са вирусните миокардити и перикардити. Те са твърде непредсказуеми. Появяват се в резултат на грипните вируси особено тези, които са от по-резистентните щамове. Атакуват по-силно имунната система и довеждат до много бързо развиване на бактериални инфекции. \n\r\nОт своя страна, самите вируси понякога пък атакуват миокарда на сърцето. Така в него се развиват лимфоцитни инфилтрации, довеждащи до възпаляването му. Получава се т. нар. миокардит, който представлява възпаление на сърдечения мускул. Ако това състояние не се улови навреме, се стига до тежки перикардни изливи – състояния, в които се събира течност в перикардната кухина, предупреждават кардиолози. \n\r\nВирусните перикардити са най-често срещаните, особено през зимния сезон в периода на грипни епидемии. Здравната статистика недвусмислено показва, че в България те стават все повече в последните години, откакто се бележи увеличаване на заболеваемостта и на туберкулозата. \n\r\nПерикардитът представлява възпаление на обвивката на сърцето. Когато вирусът атакува миокардната тъкан, помпената сила на сърцето намалява. Артериалното налягане може да падне драматично дори при хора, които страдат отдавна от тежка хипертония. В резултат човек може да изпадне в шок. Типичният симптом за развиващ се миокардит е недостигът на въздух в определи моменти до прерастването му в по-продължителни пристъпи на задух. \n\r\nЗатова, когато човек неотдавна е боледувал от грип и почувства затруднения в дишането, придружени с лесна уморяемост, трябва да си направи кардиологичен преглед.", "date": "2019.01.24", "title": "Не бактерии, а гъбички причиняват 10% от пневмониите"}
{"url": "https://www.dnes.bg/stranata/2019/01/24/obilni-dyjdove-dylboki-snegove-jylt-i-oranjev-kod.400106", "text": "Предупредителни кодове са обявени в няколко области в страната заради очаквани валежи от дъжд и сняг, сочи справка на сайта на НИМХ.\n\r\nОранжев код за опасно време е обявен за областите Благоевград, Пазарджик, Пловдив, Смолян и Кърджали. В тези райони ще има валежи от дъжд, над около 800-1000 м - от сняг, като очакваните количества са до 35-40 л/кв. м за денонощието.\r\n \r\nЖълт код заради обилни валежи от сняг е в сила за областите Видин, Монтана, Враца, Плевен, Русе и Силистра. В тези райони ще има валежи от дъжд, ще застудява. Около и след обяд дъждът ще преминава в сняг и ще има условия за поледици.\r\nЗаради прогнозите за валежи от дъжд и мокър сняг, в количества до 15-20 л/кв.м за денонощието, жълт код е в сила и за областите София-град, София-област, Перник, Кюстендил и Хасково.\r\n \r\nЗначителни валежи от дъжд ще има също в областите Ловеч, Габрово, Велико Търново, Стара Загора, Сливен и Ямбол. В тези райони също е в сила жълт код. Очаква се количествата валежи за денонощието да достигнат до 15-20 л/кв.м. \n                    \n                    \n                \r\nВъв връзка с очакването за усложняване на ситуацията министърът на вътрешните работи Младен Маринов свикав работно съвещание. На заседанието ще присъстват представители на всички ангажирани инститицуу. Ще се направи преглед на готовността за реакция при усложняване на метеорологичната обстановка в страната, съобщава пресцентъра на МВР. \n\r\nОще вчера от дирекция \"Пожарна безопасност и защита на населението\" изпратиха предупреждения и указания до областните управители и кметовете на общини. \n\r\n ", "date": "2019.01.24", "title": "Обилни дъждове, дълбоки снегове: Жълт и оранжев код"}
{"url": "https://www.dnes.bg/usa/2019/01/24/trymp-i-pelosi-gusha-za-gusha-toi-otloji-godishnata-si-rech.400098", "text": "Президентът на САЩ Доналд Тръмп заяви, че ще отложи изнасянето на годишната си реч \"За състоянието на съюза\" докато не приключи продължаващата вече повече от месец частична парализа на държавната администрация, предадоха Асошиейтед прес и ТАСС.\n\r\nТръмп заяви това в Тwitter, след като председателката на Камарата на представителите Нанси Пелоси му отказа достъп до залата на Камарата за произнасянето на речта, докато администрацията не възобнови изцяло работата си.\n\r\nТръмп заяви в два туита, че не търси друго място за речта си, защото \"никое друго място не може да се сравни с историята, традицията и значението на залата на Камарата\" на представителите.\n\n\r\n                    \n                    \n                Тръмп туитна, че очаква с нетърпение да изнесе \"страхотна реч в близко бъдеще\".\n\r\nМалко преди това Тръмп беше заявил в разговор с журналисти, че ще намери \"алтернативно място\" за изнасяне на речта \"За състоянието на съюза\", в която президентът излага вижданията си за положението в страната и обявява насоките на действие на администрацията си, отбелязва ТАСС.\n\r\nПелоси по-рано помоли Тръмп да отложи речта си, докато не приключи парализата на администрацията, но Белият дом се опита да пренебрегне молбата й като обяви, че Тръмп ще произнесе речта си на 29 януари, както е планирано, пише БТА.\n\r\nСлед това обаче Пелоси уведоми Тръмп, че контролираната от демократите Камара на представителите няма да приеме необходимата резолюция, която позволява на президента да вземе думата на съвместно заседание на двете камари на Конгреса.", "date": "2019.01.24", "title": "Тръмп и Пелоси \"гуша за гуша\": Той отложи годишната си реч"}
{"url": "https://www.dnes.bg/obshtestvo/2019/01/24/borisov-kym-maiki-ot-sistemata-ni-ubiva-obeshtanoto-e-fakt.400129", "text": "Премиерът Бойко Борисов разговаря с представители на майките на деца с увреждания от Националната гражданска инициатива \"Системата ни убива\" за реформата в ТЕЛК.\n\r\n\"Ние спазихме обещанията си за осигуряването на допълнителен ресурс за по-добър живот на българите с увреждания. Продължаваме диалога по темата, а сега се фокусираме върху реформата в ТЕЛК\", посочи министър-председателят, цитиран от правителствената пресслужба.\r\nТой подчерта, че компетентните органи ще прилагат цялата строгост на закона при нарушаването му, защото това означава още повече финансови средства за реално нуждаещите се.\n\r\nМайките на деца с увреждания връчиха на премиера Борисов писмо, в което му благодарят за спазения ангажимент да инициира проверки за документни престъпления, отнасящи се за инвалидни пенсии.\r\n                    \n                    \n                \"Оставаме в готовност за съвместна работа по разрешаване на проблемите, касаещи правата на хората с увреждания и в частност неефективната и морално остаряла методика за ТЕЛК\", отбелязват в писмото си майките.\r\nТема на разговора е било и приемането  на законодателство за хората с увреждания, което да гарантира по-добра подкрепа, съобразена с индивидуалните  потребности на българи в неравностойно положение.\r\nВ срещата са участвали министрите на труда Бисер  Петков, на здравеопазването Кирил Ананиев и на  вътрешните работи Младен Маринов.", "date": "2019.01.24", "title": "Борисов към майки от \"Системата ни убива\": Обещаното е факт!"}
{"url": "https://www.dnes.bg/notifikacii/2019/01/24/bil-geits-ot-davos-zashto-firmite-ne-prilagat-inovaciite.400125", "text": "Иновациите могат да помогнат много на хората в неравностойно положение. Например, новите лекарства, които се произвеждат – да са в полза на бедните. Но как се убеждават инвеститорите да вложат средства в тях и да печелят, без да губят пари?\r\nСпоред Бил Гейтс, в повечето от тези начинания, става дума за траншове и няма пряка възвращаемост на средствата.\r\n\"Икономическата полза е от това, че децата оцеляват и в бъдеще помагат на бизнеса. По този начин възвращаемостта е огромна“, обяснява съоснователят на Microsoft в интервю от Давос за Франсин Лакуа от Bloomberg.\r\n\"По този начин помагаш държавите, където децата умират на около пет години, да се стабилизират. Като Индия, Индонезия и Виетнам, които от бенефициенти на помощ се превръщат в част от световната икономика. Там няма нужда да се харчат пари за борба с пандемии, защото здравните им системи вече са се активирали“, обяснява още Бил Гейтс.\r\n                \n                \"Но ръководителите на компании все още не прилагат иновациите в компаниите си и това е изнанадващо“, коментира той..\r\nГейтс е категоричен, че иновациите променят правилата.\r\nСофтуер, здравни технологии и иновации и енергетика са темите, които следи и по които работи.\r\n\"Няма да избегнем големите проблеми с промените в климата без масови иновации в много части на реалната икономика. Така че иновациите са това, което променя правилата на играта и много директори се изненадват, че не ги вкарват в компаниите си\".\r\n \r\n ", "date": "2019.01.24", "title": "Бил Гейтс от Давос: Защо фирмите не прилагат иновациите?"}
{"url": "https://www.dnes.bg/politika/2019/01/24/otnovo-razriv-v-op-tozi-pyt-gi-razcepiha-evroizborite.400119", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Разрив в редиците на \"Обединените патриоти\". Партията на Валери Симеонов официално обяви, че прекратява преговорите с ВМРО на Красимир Каракачанов за общо явяване на изборите за Европейски парламент. Това става ясно от позиция на НФСБ, изпратена до медиите. Тресе ли се иначе стабилната коалиция на Патриотите? \n\r\n\"Трусът беше очакван. Всеки е срещу всеки в \"Обединените патриоти\". Те ще продължат да са заедно, само и само да останат във властта. Но тепърва да уточняват принципите и идеите си? Конфликтът им е заложен изначално, тъй като делят един мегдан с избиратели. Не мога да си представя как на тези хора евроизборите не са им важни. След тях Корнелия Нинова ще каже, че ГЕРБ и \"Обединени патриоти\" заедно правят по-малко от останалите партии, които са в опозиция. Така ще тръгне да бута правителството. Евроизборите са вот на доверие за правителството\", коментира журналистът Кристина Кръстева. \n\n\n\n                    \n                    \n                \r\nСпоред журналиста Юлий Москов европейските избори на територията на България играят ролята на \"преброяване на дивите зайци\".\n\r\n\"Тази малка коалиция има един и същи порок – по-лесно им е да се мразят, отколкото да се обичат. Картината протича на две нива – ниво правителство, където тези партньори работят добре. Но проблемът идва в парламента, където всеки развява различно знаме. Ясно се видя петата колона на Москва в България покрай обсъждането на изтребителите. Ние нямаме самолети вече 15 години. Тази \"колона на Москва\" иска да плащаме на Русия по 280 милиона в продължение на 10 години\", посочи той в \"България сутрин\". \n\r\n\"Никой няма да иска да отговори на въпроса: Вашата партия какво направи? Някой сеща ли се \"Атака\" какво направи за тези 2 години? Ядец! Каракачанов може да каже, че въоръжава българската армия – това е огромно нещо. Той ще го довърши. Валери Симеонов имаше много инициативи, но нищо не можа да довърши\", допълни Москов.\n\r\nВ ефира на чрез живо включване от Брюксел взе участие и евродепутатът Ангел Джамбазки. По негови думи разговорите с НФСБ са замразени, но няма окончателна ситуация. \n\r\n\"Тези проблеми ще се решат с нормални разговори. Хубавото на евроизборите е, че те са с ниска преференция – и един глас може да промени листата\", обясни той. Според него все още стои въпросът за общото явяване.\r\nПо думите му, ако има разум в коалицията, ще има коалиционен съвет по-рано и ще има яснота за листите, защото \"тези избори са референдум както за ОП, така и за управлението на държавата\". \"Трябва да се постъпи отговорно. Национализъм, родолюбие, патриотизъм е имало и преди. Ако има патриотизъм, ще има и съвместна работа\", обобщи той.", "date": "2019.01.24", "title": "Отново разрив в ОП? Този път ги разцепиха евроизборите"}
{"url": "https://www.dnes.bg/obshtestvo/2019/01/24/732-zlatni-pasporta-izdadeni-v-bylgariia-koi-li-gi-poluchi.400075", "text": "България е издала 732 “златни” разрешителни за престой на богати чужденци срещу инвестиции между 2012 и 2017 г., се съобщава в доклад на Европейската комисия, публикуван днес. Най-много разрешителни срещу пари са издадени през 2017 г. - 164, а най малко през 2013 г. - 98, твърди Брюксел като се позовава на данни от българските власти.\n\r\nСпоред първия по рода си доклад за инвестиционните схеми за получаване на право на престой или гражданство, най-много руски граждани са притежатели на “златни” български паспорти.\n\r\nЧрез схемите чужденци от държави, които не са член на ЕС, могат да получат право на законен престой или гражданство, ако направят инвестиция в икономиката или на пазара на недвижими имоти в държава, член на Съюза.\n                    \n                    \n                \r\nЕврокомисията съобщи днес, че 20 от 28-те европейски членки имат различни схеми, чрез които богати чужденци могат да получат право на легален престой. Само три обаче - България, Кипър и Малта, дават и гражданство срещу инвестици. И в трите руските граждани се възползват най-често от подобен инструмент, за да получат европейски паспорти.\n\n\n\r\nСпоред Комисията този факт предизвиква загриженост, тъй като създава рискове за сигурността и служи като вратичка за прането на пари, корупцията и избягване плащането на данъци.\r\nЕто защо Брюксел иска да се затегне режима на печатане на златни визи и паспорти, като на кандидатите се вмени доказването на връзка със страната, която ги приема временно или ги признава за свои граждани и се засилят проверките за съответствието им на изискванията.\n\r\n“Държавите, които продават гражданство, продават и европейско гражданство - нещо, което не притежават”, коментира комисарят за правосъдието Вера Йоурова, като подчерта, че европейските паспорти и визи дават право на притежателите им не само да живеят легално в съответните държави, които са им предоставили това право, но и да пътуват свободно из ЕС, включително в Шенгенската зона.\n\r\nКомисарката описа схемите “пари срещу паспорти” като “златна врата към Европа за някои привилигировани хора, които имат пари да си платят европейското гражданство или пребиваване”.\n\r\n“Ние нямаме право да забраним тези схеми, но не можем и да си затворим очите”, добави Йоурова.\n\r\nБрюксел ще назначи експертна група, която до края на годината да предложи общи правила, регулиращи инвестиционните схеми за получаване на престой и гражданство.\n\r\nИзследването на Европейската комисия установява 20 държави, в които инвестирането на пари в местната икономика или недвижимост е фактор за легализиране на престоя. Само в три обаче - България, Кипър и Малта, парите са водещ и определящ критерий, се сочи в документ на Комисията.\n\r\nВ него се посочва, че в България няма таван на броя на паспортите, издавани срещу инвестиции, нито се упражнява контрол върху спазването на условията след подписването на президентския указ за даване на гражданство. Информацията за лицата, които се възползват от схемата също не е публично.\n\r\nДвете схеми, прилагани у нас - бърза и нормална, не изискват от кандидатите да имат друга връзка с България, освен финансова и не поставят като условие пред тях да живеят в страната. Кандидатите трябва да дойдат само веднъж в страната, за да се явят на интервю за получаване на разрешително за престой, което е предусловие за издаване на паспорт.\n\r\nЗлатните паспорти се издават срещу инвестиция от между 250 000 и 1 млн евро, като тя може да бъде, както директно в икономиката, така и в приоритетни проекти, концесии, дялове в предприятия, в държавни ценни книжа, инвестиционни и доверителни фондове. Сумата варира според вида финансов инструмент, се казва в документа на Комисията.\n\r\nВ него се уточнява, че отнемането на гражданство е възможно, но не свързано с изтеглянето на инвестицията.\n\r\nСред изискванията за получаване на паспорт е МВР и ДАНС да проверят дали кандидатите не представляват риск за националната сигурност. Комисията посочва, че процедурата за това е засекретена и не е ясно в кои регистри се проверява дали кандидатите имат криминални участия и дали фигурират в антитерористичните бази данни, тези за контраразузнаване, организирана престъпност и корупция. Не е ясно и дали се гледат регистрациите в Шенгенската система, до която България получи пасивен достъп миналата година.\n\r\nУдостоверяването на законния произход на парите на инвеститора-кандидат става чрез негова декларация пред Агенцията за инвестициите, към икономическото министерство.\n\r\nЕвропейската комисия смята, че схемите като българската, кипърската и малтийската, оставят “слаби звена” в сигурността на Европа, както и че представляват “кратък път” за получаване на европейско гражданство.\n\r\nИзследването на Брюксел не е успяло да установи колко златни визи и паспорти са издадени в ЕС, тъй като не е получило достъп до данните в половината от държавите, в които те се издават. Затова Брюксел препоръчва кандидатите да се проверяват по-обстойно в европейските бази данни, да се правят комплексни проверки, че правилата за борба с изпирането на пари не се заобикалят, да се наблюдава и гарантира, че инвеститорите със златни паспорти не използват схемите, за да плащат по-малко данъци. В доклада се настоява за повече прозрачност за одобрените и отхвърлените кандидати и за техния произход, както и за по-тясно сътрудничество между страните членки, прилагащи инвеститорски схеми.\n\r\nВчера Министерството на правосъдието съобщи, че е подготвило проект за промяна на реда за предоставяне на гражданство чрез инвестиции в България, който ще бъде обсъден на 30 януари.", "date": "2019.01.24", "title": "732 \"златни\" паспорта, издадени в България. Кой ли ги получи? "}
{"url": "https://www.dnes.bg/stranata/2019/01/24/vseki-den-pone-trima-pensioneri-stavat-jertva-na-grabej.400081", "text": "Възрастните хора в България, освен с ниски пенсии, трябва да се справят ежедневно и с грабежи. Оказва се, че трима пенсионери на ден стават жертва на грабеж. Най-безащитнитната част от обществото ни са пребивани, сплашвани и ограбвани в собствените им домове, като този процес вече не е инцидент, а всекидневие.\n\n\n\r\nСамо през последния месец от годината жертви на подобни престъпления са станали около 90 души. Общият брой на потърпевшите за декември е близо 150, съобщава \"Монитор\".\n\r\nОстаналите 60 души обаче са причакани хора на улицата, които са били нападани и обрани. Общо регистрираните грабежи за последната отчетна година на вътрешното ведомство пък са 1525.\r\n                    \n                    \n                От там отчитат, че те са намалели спрямо 2016 година с около 9 процента. Или иначе казано за 2017 година са били обрани с близо 120 души по-малко, които са били ощетени с едва около 12 хил. лева.\n\r\nВ повечето случаи крадците си тръгвали с дребни суми от порядъка на 30-40 лева. Най-много били нападенията в първите дни на месеца, когато пенсионерите взимали пенсиите си.\r\nПреди да се приберат в домовете си обаче, те плащали сметките и купували лекарствата си и така им оставали незначителни суми.", "date": "2019.01.24", "title": "Всеки ден: Поне трима пенсионери стават жертва на грабеж!"}
{"url": "https://www.dnes.bg/politika/2019/01/24/ako-bsp-zastane-nachelo-bez-dps-i-gerb.400087", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСпоред социолозите от агенция АФИС, ако европейските избори са днес, БСП е на първа позиция с подкрепа 24,2%, а ГЕРБ е на втора позиция с 23%.\n\r\n\"Очаквам тази преднина да бъде доста по-сериозна именно на датата на изборите, защото тази политика и всички действия, които управляващите представят към гражданите, неминуемо ще ги водят към дъното\", коментира депутатът от БСП Иван Иванов в студиото на \n\n\r\nПо неговите думи преднината, която проучването дава на БСП, е реална и въпросът е тя да бъде удържана.\n                    \n                    \n                \r\n\"Ние сме опозиция и имаме последователни действия и политика за представяне на нашата алтернатива, която считаме за правилна. На първо място направихме представяне на нашия проект \"Визия за България\", който трябва да бъде официализиран в събота\", заяви народният представител.\n\r\nИванов уточни, че ако БСП застане начело на държавата, няма как да се създаде коалиция с ДПС и ГЕРБ.\n\r\n\"При нас в момента свети единствено една лампа - това е зелената, която ни дава път към победата и свалянето на ГЕРБ от власт\", категоричен беше Иванов.\n\r\nТой отбеляза, че кандидатите на партията за евроизборите вероятно ще бъдат ясни през месец март, а за имена ще се говори в началото на февруари.\n\r\nДепутатът коментира и управлението на президента Румен Радев.\n\r\n\"Радев е един от най-активните президенти, които сме имали в нашата нова история. С изключително коректна и точка гражданска позиция и актуален по всички въпроси, които обществото поставя на дневен ред. Той изпълнява всички свои ангажименти и задължения, които има по конституция\", подчерта Иванов.", "date": "2019.01.24", "title": "Ако БСП застане начело – без ДПС и ГЕРБ "}
{"url": "https://www.dnes.bg/snimka-na-denia/2019/01/24/valejite-shte-se-usiliat-na-mesta-dyjd-na-drugi-ot-sniag.400084", "text": "От днес, под влияние на средиземноморски циклон, метеорологичната обстановка ще се усложни. Валежите ще се усилят. В Северозападна България и по високите полета на Западна ще превалява мокър сняг, а в останалата част от страната - дъжд, сочи  на синоптиците от НИМХ.\r\nВалежите ще са значителни на места в югозападната половина от страната. Ще духа умерен вятър от изток-югоизток, който след обяд ще се ориентира от североизток и в североизточните райони ще проникне студен въздух. Там дъждът ще премине в сняг и са възможни поледици. Преобладаващите минимални температури ще бъдат между 0 и 5 градуса, по Черноморието и югоизточните райони - до 7-8 градуса, а максималните - от 0-3 градуса в западните райони до 10-11 градуса - на места в Източна България. Привечер в Югозападна България валежите временно ще спрат и облачността за кратко ще се разкъса.\r\n                \n                Атмосферното налягане е и ще се задържи значително по-ниско от средното за януари. Над Черноморието ще е облачно с валежи от дъжд. Ще духа умерен и временно силен вятър от изток-югоизток, който привечер ще се ориентира от североизток. Максимални температури на въздуха: 8-10 градуса. Температурата на морската вода е 6 градуса. Вълнението на морето ще бъде 3 бала.\r\nНад планините ще е облачно с валежи, предимно от сняг. Ще духа силен вятър от южната четвърт и по планинските проходи ще има виелици и ще се образуват навявания. Максимална температура на височина 1200 метра - около 2 градуса, на 2000 метра - около минус 1 градус.\r\nСлед временно спиране на валежите през нощта срещу петък, още сутринта от югозапад отново ще завали: в по-голямата част от Западна - сняг, в Централна и Източна България, както и в крайните югозападни райони - дъжд.\r\nЗначителни по количество ще са валежите в Рило-Родопската област, в отделни райони - надхвърлящи 50 л/кв.м. Вятърът ще бъде от изток-североизток. Температурите ще са в широки граници: минималните - от около минус 5 градуса - в котловините на Западна България, до 3-4 градуса - на места в Източна; а дневните в по-голямата част от Северна България ще остават по-ниски - между минус 1 и 4 градуса, в Южна и по Черноморието - предимно между 7 и 12 градуса.\r\nВ събота от запад валежите ще отслабват и до вечерта ще спрат, най-късно - в югоизточните райони. Вятърът временно ще се обърне от северозапад и с него ще се понижат температурите в цялата страна.", "date": "2019.01.24", "title": "Валежите ще се усилят. На места дъжд, на други от сняг"}
{"url": "https://www.dnes.bg/sofia/2019/01/24/sofiia-sys-zelen-koridor-sreshtu-1-2-mln-do-2023-g.400058", "text": "Столичният район \"Надежда\" е определен за \"Зелен коридор\" като част от европейски проект, в който е включена София.\n\r\nКварталът ще е представителят на Столична община в проекта URBiNAT, финансиран по програма Хоризонт 2020 на Европейския съюз.\r\nПроектът ще се реализира в кварталите \"Надежда\" - 2, \"Свобода\" и \"Толстой\", в зоната обособена между пътен възел \"Надежда\" и Северния парк.\r\nЦелта на \"зеления коридор\" е свързването на Северния парк с минералната вода на територията на район \"Надежда\" и подобряване на пешеходните връзки и велосипедното придвижване, обясни по време на представянето на проекта главният архитект на София Здравко Здравков.\r\n                    \n                    \n                \"Избраният район дава най-добри възможности за изграждането на зелен коридор, поради няколко основни предимства. В \"Надежда\" са разположени няколко прекрасни градски парка, \"Надежда\" има потенциала на минералната вода, която извира от четири находища на територията на района, \"Надежда\" има изградена велосипедна мрежа, която би могла да бъде обвързана с малките липсващи звена, така че да се даде една добра връзка и за териториите, които се намират на север от Северната скоростна тангента\", каза той.\r\n\"Зелен коридор\" ще се реализира паралелно и в европейските градове Порто, Нант, Брюксел, Сиена, Нова Горица и Хое Тоструп. Бюджетът на Столичната община по проекта е 1,2 млн. евро и е 100% грант. Срокът за изпълнение на дейностите е до месец май 2023 г.", "date": "2019.01.24", "title": "София със \"Зелен коридор\" срещу €1,2 млн. до 2023 г. "}
{"url": "https://www.dnes.bg/akoshtete-vqrvaite/2019/01/24/bilkite-ne-sa-shega-rabota-koi-chaiove-da-ne-piem.400073", "text": "От Древността чайовете и отварите присъстват в традициите и културата на много народи по света, включително и у нас. Смята се, че чаят сам по себе си е полезен и на него трябва да се набляга.\r\nРастенията обаче имат своите активни вещества, които не са подходящи за всеки организъм, а дори и за всекидневна употреба. Ето защо някои видове чай не са препоръчителни за всеки, тъй като алкалоидите в тях биха могли да навредят много повече, отколкото да помогнат.\r\nИ тъй като билките не са шега работа, вижте кои от тях да не слагате на трапезата си под формата на чай.\r\n\r\nДетоксът се превърна в мода през последните години, което може да навреди в някои случаи повече, отколкото да помогне. Когато се опитвате да прочистите организма си от токсините, внимавайте как го правите.\r\n                    \n                    \n                Много от готовите детоксикиращи чайове съдържат билката сена. Тя е много агресивна и не е за всеки организъм. Обикновено до нея прибягват хората, страдащи от тежка констипация. Пък и черният ви дроб отговаря за елиминирането на токсините от тялото. В повечето случаи той се справя сам с тази задача, освен ако не страда от някакво заболяване или нарушение във функцията му.\r\nНенужната консумация на детоксикиращи чайове може да нанесе щети именно на черния дроб. Избягвайте ги.\r\n\r\nПо щандовете в магазините можете да видите какви ли не билкови смеси за чай. Освен ако не съдържат джинджифил, хибискус (каркаде) или мента, които имат клинично доказани ползи за здравето, консумацията на останалите билкови смеси има по-скоро плацебо ефект. \r\n", "date": "2019.01.24", "title": "Билките не са шега работа! Кои чайове да не пием? "}
{"url": "https://www.dnes.bg/usa/2019/01/24/venecuela-kysa-diplomaticheski-otnosheniia-sys-sasht.400091", "text": "Президентът на Венецуела Николас Мадуро обяви, че страната му скъсва  дипломатическите си отношения със САЩ, след като Доналд Тръмп призна  опозиционния лидер Хуан Гуайдо за временен държавен глава, предаде Франс  прес.\r\n\"Реших да скъсам дипломатическите и политическите отношения с  империалистичното правителство на САЩ. Вън! Да си ходят от Венецуела,  тук имаме достойнство\", заяви Мадуро, който даде срок от 72 часа на  дипломатическите представители на САЩ да напуснат Венецуела.\n\n\r\nВ реч пред хиляди привърженици от балкон на президентския дворец в  Каракас Мадуро обвини САЩ и опозицията, че се опитват \"да извършат  държавен преврат и да докарат на власт марионетно правителство\".\r\n                    \n                    \n                По-рано днес председателят на венецуелския парламент Хуан Гуайдо се  самопровъзгласи за временен президент на Венецуела пред десетки хиляди  свои поддръжници, които протестираха в Каракас срещу втория мандат на  Мадуро, който е оспорван от опозицията и не е признат от САЩ, ЕС и  голяма част от международната общност, предаде БТА.\r\nНиколас Мадуро поиска от държавните институции \"да затегнат редиците  в подкрепа на демокрацията\" и отново призова армията, смятана за негов  основен поддръжник, да му гарантира лоялността си.\r\n\"Призовавам армията, военните на нашата родина, националните  въоръжени сили, към най-голяма вярност, единство и дисциплина. Ще  спечелим и тази битка. Лоялни винаги, предатели никога!\", заяви Мадуро.\r\nХуан Гуайдо пък заяви в Туитър, че Венецуела ще поддържа  дипломатически отношения с всички държави по света и изрази решимост да  възстанови конституционния ред в страната, отбелязва ТАСС.\r\nВ писмо до посолствата на всички държави, които имат дипломатически  представителства във Венецуела, Гуайдо ги призова да запазят  дипломатическото си присъствие в страната.\r\nДо момента подкрепа на Гуайдо като временен президент на Венецуела  освен САЩ са изразили Канада, Аржентина, Бразилия, Чили, Колумбия,  Парагвай, Перу, Коста Рика и Организацията на американските държави.  Мадуро е подкрепян на президентския пост от Мексико и Боливия.\r\n ", "date": "2019.01.24", "title": "Венецуела къса дипломатически отношения със САЩ"}
{"url": "https://www.dnes.bg/travel/2019/01/24/ski-karta-izvyn-bg-shte-ni-izleze-soleno-250.400090", "text": "250 евро ще дадем за ски карта, ако се пързаляме из Европа. Цената за седмица варира в различните страни и хотели като може да падне и на 180 евро, пишат от голяма туристическа агенция.\n\r\nПри организирането на почивка, било то лятото или зимата, много от потребителите не знаят къде да започнат – с багаж ли да се захванат, да следят за цени на хотели или цени на самолетни билети.\n\r\nНай-важно е да разберем с каква цел заминаваме – тоест дали отиваме за отдих, или искаме да прекараме уикенд в екстремни спортове и активен нощен живот, предава \"Монитор\".\r\n\"Ако сте любител на природата и бюджетът ви е по-малък, помислете за пътуване до Словакия, където ще намерите добра инфраструктура и приятелска атмосфера на приемливи цени\", препоръчват от туристическата агенция. Ако пък предпочитате да карате ски, то дестинации като Франция, Австрия и Италия са перфектни, тъй като разполагат с най-много писти.\n                    \n                    \n                \r\nСки карта за седмица обаче може да ни излезе по-скъпо от самите билети. Във Франция, която е рай с многобройните си писти, сумата, която ще дадем, за да се пързаляме, е между 200-250 евро. Причина за високата цена е, че има в едно от най-популярните места има над 600 км свързани ски писти. В Австрия и Италия цените са с една идея по-ниски – 180-200 евро и забавлението е гарантирано – в Австрия се намира ски пистата с най-висока надморска височина в страната, а пътеките са дълги над 140 км. Цените в Словакия са по-ниски, но броят на пистите също е по-малък. Предимство обаче е, че климатът е добър и гарантира снежна зима до края на април.\n\r\nАко направим резервация в края на сезона, можем безплатно да караме ски. Това се дължи на масовата практика за \"безплатна ски услуга\", с която стига да се настаним в определен период, то няма да плащаме за ски пропуск.\n\r\nПлюс е и това, че дните през март и април са по-дълги и така по-дългото забавление в планините е гарантирано.\n\r\nПо отношение на ски екипировката пък от турагенцията препоръчват да следим правилата на авиокомпаниите. \"Най-често превозвачите разрешават да се транспортира спортно оборудване в багажното, но това е свързано с ограниченията за теглото и размера, и се заплаща допълнително\", пишат от още специалистите.\r\nДруго нещо, за което предупреждават, е да си правим застраховка при всяко заминаване, за да бъде то безпроблемно.", "date": "2019.01.24", "title": "Ски карта, извън BG, ще ни излезе солено – €250"}
{"url": "https://www.dnes.bg/obrazovanie/2019/01/24/siraci-i-polusiraci-s-poveche-tochki-pri-priem-v-1-vi-klas.400083", "text": "Сираци и полусираци ще получават повече точки при допълнителните критерии за приема в първи клас. Това става ясно от публикуваните за обществено обсъждане промени в Наредба за Система за прием на ученици в първи клас в общинските училища на територията на Столична община, предаде \"Монитор\".\n\r\nМиналата година дете с двама починали родители получаваше 5 точки, а полусираците – 3. В предстоящия прием те ще носят еднаква тежест – 6 точки. Допълнителните критерии се вземат под внимание само когато децата от една група по водещия критерий уседналост са повече от обявените в план-приема места. В първа група попадат тези, на които настоящият или постоянен адрес не е сменян в последните 3 години и той попада в прилежащия на училището район. Във втората са тези, които са с местили преди между 1 и 3 години, а в трета, които са с нов дом по-малко от година. Последната четвърта група е за децата, които кандидатстват с адрес, който е извън прилежащия район на училището.\n                    \n                    \n                \r\nДруга промяна в наредбата е свързана с бонуса, който носят братчета и сестриче в желаното от родителите школо. С промените в Наредба № 10 за организация на дейностите в училищното образование каки или батковци до 12-годишна възраст са ученици в същото училище, класират автоматично бъдещия първокласник в първа група без значение от постоянния/настоящия им адрес. В допълнителните критерии е заложено други деца в същото училище, които са над 12 години, пък да носят 11 точки, а не както досега 22.\n\r\nОстаналите точки в допълнителните критерии остават същите. Децата с трайни увреждания над 50% получават 6 точки. Хлапета, които са изкарали подготвителна група в училището, в което кандидатстват, имат 4 точки допълнително. По пет точки получават малчуганите от многодетни семейства, както и тези, които са с постоянен или настоящ адрес, който граничен на прилежащия район на школото. Три точки са предвидени и за деца, които са настанени за отглеждане в приемно семейство или на роднини и близки, както и хлапе с един неизвестен родител или осиновено. Запазена е и възможността за жребий със случайни номера, когато броят на кандидатстващите деца, които отговарят на еднакви условия е по-голям.", "date": "2019.01.24", "title": "Сираци и полусираци с повече точки при прием в 1-ви клас"}
{"url": "https://www.dnes.bg/index/2019/01/24/receptata-dnes-salata-s-marulia-nar-i-bademi.399992", "text": ":\r\n \r\n:\r\n \r\nСмесете всички съставки в купа за салата. Овкусете с подправките. Поръсете с пармезана и сервирайте.\r\n\r\n", "date": "2019.01.24", "title": "Рецептата Dnes: Салата с маруля, нар и бадеми "}
{"url": "https://www.dnes.bg/stranata/2019/01/24/tir-se-vriaza-v-kyshta-za-shtastie-bez-jertvi.400092", "text": "ТИР се вряза в къща в търновското село Самоводене. Инцидентът е станал около полунощ, съобщи Нова тв.\r\nШофьорът на тежкотоварния автомобил губи управление и  самокатастрофира на пътя Русе – Велико Търново, който минава през  селото.\r\nНе се съобщава за жертви и пострадали, но дълго време пътя  остана затворен.\r\nИ все още останки от камиона са по трасето. Полицията разследва тежкото ПТП.", "date": "2019.01.24", "title": "ТИР се вряза в къща, за щастие – без жертви"}
{"url": "https://www.dnes.bg/akoshtete-vqrvaite/2019/01/24/kak-socialnite-mreji-zasiagat-choveshkiia-mozyk.400074", "text": "Социалните мрежи оказват голямо влияние върху нагласите, мисленето на хората, които ги използват, но и на тяхното настроение и самочувствие. Някои се чувстват тревожни и потиснати след разлистване на профила си, други се зареждат с позитивна енергия. В повечето случаи хората изпитват стрес заради сравнението на своя живот с този на приятелите си. Възприятието в повечето случаи е лъжливо, тъй като обикновено хората споделят най-щастливите моменти от живота си, а това кара останалите да се чувстват зле, показват редица изследвания.\r\nПозитивно или не, социалните медии оказват влияние върху мозъка на потребителите. Те изменят част от неговите функции. Хората се вълнуват от това колко човека ще споделят или реагират на техните публикации, което активизира определени центрове в мозъка, отговарящи за усещането за възнаграденост, за задоволство. По този начин социалните мрежи оказват много по-голямо влияние върху мозъка, отколкото просто да променят настроението ви.\r\n                    \n                    \n                \r\n\r\nИзследване на учени от Американската национална академия на науките констатира, че социалните мрежи едновременно дават възможността на човек да се фокусира върху това, което вижда, но и тъкмо обратното.\r\nПристрастените потребители на социалните мрежи изпитват трудност в превключването от една задача на друга. Мозъкът им губи способността да филтрира маловажното от същественото и му е нужно повече време, за да се съсредоточи върху новата дейност, която му се възлага.\r\n\r\nСпоред изследване на калифорнийски учени, честата употреба на социалните медии може да ви накара да мислите по-малко от свое име, също и да мислите по-малко за вашето удобство, за вашите цели и желания. Започвате подсъзнателно да приравнявате мнението си по дадени въпроси с това на другите.\r\n", "date": "2019.01.24", "title": "Как социалните мрежи засягат човешкия мозък? "}
{"url": "https://www.dnes.bg/notifikacii/2019/01/24/kod-grip-i-vyv-vidin-epidemiiata-zavladia-16-oblasti.400093", "text": "От днес Регионалната здравна инспекция във Видин обявява грипна епидемия на територията на областта. Това съобщиха от пресслужбата на Министерството на здравеопазавнето.\r\nУчебните занятия в училищата в област Видин се преустановяват за периода 24-28 януари, включително. До второ нареждане се преустановяват детските и женските консултации, свижданията в болниците, плановите операции и профилактичните имунизации, предаде БТА.\n\n\r\nРЗИ – Кърджали също обявява грипна епидемия на територията на областа от 24 януари. Учебните занятия в училищата на територията на областта се преустановяват до 30 януари включително, съобщиха от здравното министерство.\n                \n                \r\nДо второ нареждане се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.\n\r\nТака вече 16 области в страната са в грипна епидемия, а затворените училища са 902.\r\nВсе още не е обявена грипна епидемия в София град, а само в София област. Усложненията от грипа продължават да взимат жертви. Дете на годинка почина в Плевен. Жертва има и в Пазарджик.", "date": "2019.01.24", "title": "Код \"Грип\" и във Видин, епидемията завладя 16 области"}
{"url": "https://www.dnes.bg/obshtestvo/2019/01/24/sled-momicheshkite-boeve-vyzpitavame-li-nasilnicheski-pokoleniia.400099", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПоредна агресия между тийнейджърки завърши с комоцио за 17-годишно момиче. Драмата се разиграва в центъра на Сандански пред погледите на десетки минувачи, които не реагират на грозната случка. \n\"Това е проблем на обществото. Безучастието в насилие също е насилие. Нямаме никаква форма на обществено порицание. Възпитаваме насилнически поколения, не се следи какво се случва в обществото ни и си прехвърляме топката между семейство и институции. Всички сме виновни. Не е никак естествена реакция да се правим, че нещо не съществува\", обясни психологът Ина Антонова в \"България сутрин\".\n                    \n                    \n                \r\nТя уточни, че става въпрос за световно течение, което се нарича индивидуализъм. Антонова посочи, че даваме на децата си пример за агресия с поведението си вкъщи - оплакваме се от работодател, от роднини, говорим злостно за съседите си.\n\r\n\"Тези деца имат ниско ниво на удовлетвореност в средата, в която живеят. Взимайки опиат те стават свръхагресивни. Насилието е предшественик към посягането към упойващи вещества. Разрушават се нервни връзки. Има изключително повишена тревожност\", .\n\r\nИна Антонова е категорична, че вербалното насилие вече почти няма граници и ескалира във физическо такова.\n\r\n\"Случващото се в семейството трябва да бъде творящо и любящо. Идеята не е да контролираме децата ни, идеята е да ги възпитаваме\", заключи психологът.", "date": "2019.01.24", "title": "След момичешките боеве: Възпитаваме ли насилнически поколения?"}
{"url": "https://www.dnes.bg/stranata/2019/01/24/bebe-na-godinka-pochina-sled-uslojneniia-ot-virus.400094", "text": "Момче на една година е починало от усложнение от тежка вирусна инфекция в Университетската болница \"Д-р Георги Странски\" в Плевен, съобщава БТА. \nДетето е докарано в болницата на 22 януари около 1,30 ч. в изключително тежко състояние с дихателна недостатъчност - състояние, почти несъвместимо с живота, посочи говорителят на лечебното заведение Момчил Цветков.\r\nЕкипът на проф. Ваня Недкова се е борил за живота му около 15 часа, но не е успял да го спаси. \r\nСпоред лекарите инфекцията се е развила мълниеносно. На този етап обаче не е доказано, че детето е било болно от грип.", "date": "2019.01.24", "title": "Бебе на годинка почина след усложнения от вирус"}
{"url": "https://www.dnes.bg/sofia/2019/01/24/kuchkari-vs-kisiov-razgovor-s-nego-nevyzmojen-vadi-pistolet.400101", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНов сблъсък между собствениците на кучета и Димитър Кисьов, чиято нетрадиционна инициатива цели да се спре с разхождането на кучета в Борисовата градина в София. \n\r\nПред  Кисьов обясни, че настоява на конкретно място в парка да не се разхождат кучета, защото нападали трениращите деца. Той организира състезание за деца от школата му, които носеха тениски с надписи, разтълкувани като \"насаждащи омраза\".\n\n\r\n\"Имаме непрекъснат досег до Димитър Кисьов, за съжаление. Той е обсебил една част от парка, който е за всички. Има разпоредба на кмета на район \"Изгрев\", че парк \"Борисова градина\" е свободен за разхождане на кучета. Кисьов използва градска база за организиране на спортните си мероприятия, но не плаща за нея. Тази база е на всички, а той иска да ограничава достъпа до нея. Има толкова много други тичащи в този парк, които не са спортисти\", сподели Деян Дянков.\n                    \n                    \n                \r\nТой поясни, че има случаи, в които някои недобросъвестни граждани си заравят кучетата в парка. \n\r\n\"Но ние кучкарите се грижим тези животни да бъдат изравяни и предавани на правилните служби. Ние се грижим за чистотата на целия парк\", категоричен бе Дянков.\n\r\n\"Разговорите с Кисьов не са възможни, защото той вади сигнален пистолет, който много прилича на истински. Той е заплашвал с убийство. Някои хора от неговото обкръжение също са несговорчиви. Дори полиция е викана\", продължи гостът.\n\r\nАфродита Пеева е друг любител на разходките с кучета. Тя отбеляза, че положението с Димитър Кисьов е вече от година и половина. \n\r\n\"Кисьов е обсебил част от парка – разлепва икони, кръстове, тениски по дърветата, знаменца. \"Украсата\" в парка става все повече. Дърветата са съсипани. \"Материалите\" по тях се закачат с габърчета, а когато някое от тях падне – може да бъде настъпено от всеки. Не искаме да пречим на Кисьов да тича, но нека той не пречи и на нас\", посочи тя.", "date": "2019.01.24", "title": "Кучкари vs. Кисьов: Разговор с него невъзможен, вади пистолет  "}
{"url": "https://www.dnes.bg/science/2019/01/24/za-pryv-pyt-meteor-udria-kyrvavata-luna.400085", "text": "Докато светът гледаше Кървавата Луна, нещо малко успя да си поправи път до нейната повърхност.\r\nОт много обсерватории по света се появиха видеа, които показват бяла светлина, която се \"разбива\" в повърхността на земния спътник.\r\nМножество снимки и видеа на хора, които са искали да се насладят на момента, също потвърждават, че може би метеор се е разбил в Луната.\n\r\nСветлината проблясва едва за секунда и засега на учените е трудно да кажат, дали наистина нещо се е ударило в Кървавата Луна, но ако е така, това ще е първият път, в който подобен сблъсък е заснет по време на затъмнение, въпреки че, метеори падат въхру спътника ни доста често.\r\n                    \n                    \n                Събирайки кадри от целия свят, експертите ще проучат, а и ако това е метеорит искат да разберат къде точно е паднал.\r\nНай-вероятно тъмнината от затъмнението е позволила дори и на обикновените хора да го видят с просто око.\r\n", "date": "2019.01.24", "title": "За пръв път – метеор удря Кървавата Луна "}
{"url": "https://www.dnes.bg/notifikacii/2019/01/24/venecuela-se-raztrese-koi-kogo-podkrepia-tam.400095", "text": "Николас Мадуро няма правомощията да скъсва дипломатическите отношения на Венецуела със САЩ, се казва в изявление на държавния секретар на САЩ Майк Помпейо, след като Мадуро даде на американските дипломатически представители 72 часа да напуснат страната му, цитирано от Франс прес.\n\r\n\"САЩ не признават режима на Мадуро. Следователно САЩ не смятат, че бившият президент Николас Мадуро има законните правомощия да скъсва дипломатическите отношения със САЩ или да обявява дипломатите ни за персона нон грата\", се казва в изявлението.\n\r\nМадуро обяви скъсване на дипломатическите отношения, след като президентът на САЩ Доналд Тръмп призна опозиционния лидер и председател на парламента Хуан Гуайдо за и.д. президент на Венецуела. Мадуро определи ставащото като организиран от Вашингтон опит за държавен преврат. Министърът на отбраната заяви, че армията подкрепя Мадуро. В много градове на Венецуела протичат протести на опозицията, които прераснаха в сблъсъци с полицията и Националната гвардия. По данни на венецуелска НПО за два дни протести са убити 13 души, повечето от огнестрелни оръжия.\n\n\n\n\r\n                \n                САЩ ще водят отношенията си с Венецуела \"чрез правителството на и.д. президент Хуан Гуайдо, който покани дипломатическата ни мисия да остане във Венецуела\", заяви Помпейо.\n\r\n\"Призоваваме армията и силите за сигурност на Венецуела да продължат да защитават благосъстоянието на всички венецуелски граждани и на намиращите се във Венецуела американски и други чуждестранни граждани. САЩ ще предприемат необходимите мерки да потърсят отговорност от всеки, който бе поставил в опасност сигурността на нашата дипломатическа мисия и служителите й\", заяви Помпейо.\n\r\nСъбитията във Венецуела показват как в действителност се отнася Западът към международното право, написа в страницата си във Facebook говорителката на руското външно министерство Мария Захарова, предаде ТАСС, цитирана от БТА.\n\r\n\"Събитията във Венецуела добре показват как прогресивното западно общество в действителност се отнася към международното право, суверенитета и ненамесата във вътрешните дела на държавите, като сменят властта там\", заяви Захарова.\n\r\nПредседателят на Европейския съвет Доналд Туск изрази надежда, че \"цяла Европа ще е единна в подкрепата си за демократичните сили във Венецуела\", предаде Франс прес. \"За разлика от Мадуро, парламентът, включително (председателят му) Хуан Гуайдо, имат демократичен мандат от венецуелските граждани\", написа Туск в Тwitter. Шефката на дипломацията на ЕС Федерика Могерини призова в изявление за \"незабавното започване на политически процес във Венецуела, който да доведе до свободни и надеждни избори в съответствие с конституционния ред\". \"Насилието и несъразмерната употреба на сила от силите за сигурност са напълно недопустими и няма да решат кризата. Венецуелският народ има правото да демонстрира мирно, да избира свободно ръководителите си и да определя съдбата си\", добави Могерини.\n\r\nТурският президент Реджеп Тайип Ердоган се е обадил по телефона на венецуелския си колега Николас Мадуро и му е предложил подкрепата си. \"Нашият президент се обади и изрази подкрепата на Турция на венецуелския президент Николас Мадуро и заяви: \"Братко Мадуро! Дръж се, ние сме с теб!\", написа говорителят на турския президент в Тwitter.\r\n ", "date": "2019.01.24", "title": "Венецуела се разтресе! Кой кого подкрепя там?"}
{"url": "https://www.dnes.bg/stranata/2019/01/24/cheshka-tigrica-pristigna-v-haskovskiia-zoopark.400103", "text": "Тигрица, която идва от Чехия, е най-новият обитател на зоопарка в парка \"Кенана \" край Хасково, съобщиха от общинското предприятие \"Екопрогрес\", което стопанисва обекта. \n\r\nЖивотното е на 7 години и се предоставя безвъзмездно на къта.\r\nКотката още няма име. Засега тя е настанена в свободна самостоятелна клетка близо до \"жилището\" на 2,5-годишния тигър Хебър, пише БТА. \r\nПредстои й дълъг период на адаптация преди да бъде пусната при мъжкия екземпляр. Най-вероятно двойката ще стане факт напролет, прогнозираха специалисти.", "date": "2019.01.24", "title": "Чешка тигрица пристигна в хасковския зоопарк "}
{"url": "https://www.dnes.bg/stranata/2019/01/24/zaradi-dyjdovete-svlachishte-povleche-kola-v-rekata-v-madan.400117", "text": "Кола падна в река в Мадан заради свличане на земна маса, съобщи Областната администрация в Смолян. \n\r\nПри инцидента няма пострадали хора. Автомобилът е бил на куриерска фирма и е бил паркиран на площадка на автосревиз по пътя Мадан - Батанци. \n\r\nСвлачище обаче е запратило колата в речното корито. \n\r\nОбилният дъжд е активирал и две свлачища в градската част на Неделино. Засегнатите терени се следят и има готовност за включване на аварийни екипи, ако ситуацията се усложни.\n\r\nПродължителният дъжд, преминал в снеговалеж в отделни части на област Смолян, повишава нивата на реки и язовири в областта, но засега са пълноводието е под критичните стойности. Състоянието на язовирите се следи и има готовност да се премине към контролирано изпускане при по-сериозно повишение.\n                    \n                    \n                \r\nВ следствие на обилните валежи е прекъснато електричеството в няколко села в община Смолян, екипи на електроразпределителното дружество работят за отстраняване на проблемите, уточняват от Областната администрация.", "date": "2019.01.24", "title": "Заради дъждовете: Свлачище повлече кола в реката в Мадан"}
{"url": "https://www.dnes.bg/stranata/2019/01/24/rabotnik-zagina-udaren-ot-dyrvo-v-blagoevgradsko.400120", "text": "47-годишен мъж загина при рязане на дърва край благоевградското село Теплен.\r\nТежката трудова злополука е станала в участък, даден за добив на дървен материал на фирма от Гоце Делчев.\r\nНа обекта работил и братът на загиналия, който в момента на инцидента товарел добития материал заедно с друг работник, съобщи \"Дарик\".\r\nТой се учудил, че повече от половин час не чува резачката на брат си. След като отишъл на мястото, го открил мъртъв, ударен в главата от паднало дърво. Загиналият живее със семейството си в с. Мосомище.\r\nИнспекцията по труда е започнала проверка по случая.\r\nОще един случай със загинал работник има от вчера.\r\nЗагинал е отново 47-годишен мъж, който е от село Драганово. Инцидентът е станал около 14.30 часа в пункт за изкупуване на вторични суровини в град Лясковец. По случая е образувано следствено дело.", "date": "2019.01.24", "title": "Работник загина, ударен от дърво в Благоевградско"}
{"url": "https://www.dnes.bg/televizia/2019/01/24/gergana-venkova-i-zlatimir-iochev-sa-novata-ekranna-dvoika-v-sutreshniia-blok-na-bulgaria-on-air.400127", "text": "Към харизматичния водещ на \"България сутрин\" Златимир Йочев се присъединява един от най-подготвените политически репортери в страната - Гергана Венкова. Всяка сутрин от 06:30 до 09:30 часа телевизионният тандем ще информира зрителите на  по всички актуални теми – с коментари от различни събеседници и експерти, с репортажи и включвания на живо от ключови места. \n\r\n\"Гергана Венкова е топ репортер с дългогодишен опит и вярвам, че ще допринесе изключително много за развитието на сутрешния блок на Bulgaria ON AIR. Уважаваме интелигентността и добрия вкус на нашата аудитория и вярваме безрезервно в  честния подход. Затова сме изключително щастливи, че Гергана и Златимир са новият тандем в \"България сутрин\". Те не са просто водещи, а доказани журналисти с ярко екранно присъствие. Във времена, когато зрелището често измества смисъла, а качествената публицистика понякога остава на заден план, това се оказва от изключително значение\", казва Катерина Илиева, директор на отдел \"Новини\". \n                    \n                    \n                \r\nПреди да стане част от екипа на Bulgaria ON AIR през 2016 година, Гергана Венкова трупа опит в редица новинарски медии у нас, а през 2013 година преминава стаж и в световния новинарски гигант CNN в Атланта, САЩ. По време на CNN Journalism Workshop тя придобива опит в отразяването на извънредни събития и подготовката на важните за хората новини.\n\r\n\"Радвам се, че съм част от екипа на \"България сутрин\" - блокът, с който е наистина приятно да отвориш очи, да изпиеш кафето си и да започнеш позитивно новия ден. Разбира се, предизвикателството е голямо, но удовлетворението, че правим нещо полезно в името на зрителите надделява и ме мотивира да давам най-доброто от себе си\", споделя Гергана.\r\nЗлатимир Йочев е част от екипа на Bulgaria ON AIR от октомври 2017 година, когато започва да води \"България сутрин\". През декември 2018 г. Златимир излиза в отпуск по бащинство и тогава в неговия стол временно сяда Гергана Венкова. Сега двамата се събират в тандем, като ще продължат да поднасят на зрителите най-актуалната информация и любопитни анализи на темите на деня.\n\r\nОще една новост в сутрешния блок е и стартът на новата рубрика \"Зад маската\". В нея всяка сряда друг доказан политически репортер – Мария Папазова, представя артисти, политици, лекари и обществени дейци отвъд публичния им образ. Пред микрофона й вече застанаха Стилиян Киров – директор на Илинойската филхармония, и архитектът, режисьор и основател на фондация “Нашият дом е България” Пламен Мирянов. \n\r\nРазнообразното съдържание в сутрешния блок на Bulgaria ON AIR се допълва и от личните истории на българите, които след години живот в чужбина, решават да се завърнат в България. Всеки четвъртък в рамките на „България сутрин“ рубриката „Завърналите се с Петя Кертикова“ показва какъв е животът на емигранта и може ли успехът зад граница да надделее над любовта към родината и семейството.", "date": "2019.01.24", "title": "Гергана Венкова и Златимир Йочев са новата екранна двойка в сутрешния блок на Bulgaria ON AIR "}
{"url": "https://www.dnes.bg/zvezdi/2019/01/24/groteska-ili-biznes-niuh-gyrdi-na-kredit-tozi-pyt-ot-mama.400135", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКристин Каменова нашумя в шоу средите, но не с някакво постижение или талант, а заради факта, че изтегли кредит от 20 000 лева, за да си сложи импланти в бюста и да отиде в мечтания Дубай.\n\r\nЯвно концепцията трансформация в гръдната област с помощ от банките е претърпяла развитие. Блондинката е решила отново да увеличи сантиметрите, като този път ще смени имплантите си с почти двойно по-големи. \n\r\n\"Няма да има нов кредит за силикона ми, вече е подсигурена сумата за операцията. Майка ми ми помогна\", заяви Каменова пред Bulgaria ON AIR и допълни, че чака новите си гърди с голямо нетърпение и брои всеки оставащ ден.\n                    \n                    \n                \r\n\"Аз ги имам в изобилие, но съм жена, която е супер критична към себе си. Поръчахме импланти от чужбина - най-висок клас. Когато сложиш 1000 кубика силикон, те ще тежат по-малко, ще са по-леки\", допълни гостът на \"България сутрин\"\n\r\nКаменова обясни, че е завършила интериорен дизайн в Париж по искане на своята майка, но не това работи в момента. Сега моделката се занимава със снимки на онлайн предаване.\n\r\n\"Темата на предаването е предизвикателна - градски принцеси, които показват как живеят на село\", завърши тя. Каменова е убедена, че гърдите й помагат да рекламира и дейността си. Но самата Кристин не можа да обясни колко печели на месец и добави, че й помагат майка й и нейният приятел.\r\n ", "date": "2019.01.24", "title": "Гротеска или бизнес нюх: Гърди на кредит, този път от мама"}
{"url": "https://www.dnes.bg/politika/2019/01/24/mareshki-s-npsd-i-spas-panchev-na-evrovota.400141", "text": "\n\r\nЛидерът на ПП \"Воля\" Веселин Марешки намери съмишленици, с които ще се яви заедно на евровота на 26 май. Освен това той ще бъде водач на листата с кандидатите за представители в ЕП на коалицията \"Воля – българските родолюбци\".\n\r\nВ коалицията участват още Земеделски съюз \"Александър Стамболийски\", НПСД и \"Обединена социалдемокрация\".\n\r\nТези формации имат различни политически виждания и платформи, но този път били обединени от общи цели за развитието на страната. \n\n\n\n\r\n\"Образование, здравеопазване, сигурност, европейски доходи, ликвидиране на монополите, на битовата престъпност, защита на предприемачите и земеделците, етническа и религиозна толерантност са базовите политики, които смятаме за особено важни за предстоящите избори\", обобщи от името на партньорите си си Марешки.\n                    \n                    \n                \r\nЛидерът на Земеделски съюз \"Ал. Стамболийски\" Спас Панчев, който стана депутат като коалиционен партньор на БСП, но след това се отцепи от левицата и стана независим, сега смята, че има много общи виждания за перспективите за бъдещето на страната с партньорите от новото обединение, с което се ще се яви на евровота.\n\r\nТой съобщи, че му предстои среща с представители на останалите земеделски формации, като целта е да се стигне до обща кандидатура на земеделците за кандидат за евродепутат.\n\r\nЙордан Йорданов лидер на \"Обединена социалдемокрация\" пък е убеден, че новата коалиция със сигурност ще има поне един представител в ЕП, въпреки че изборният праг на евровота е 5,8%.\n\r\n\"Днес знаем, че имаме един евродепутат от нашата коалиция, от утре започваме да работим за втори\", настоя той.\r\n ", "date": "2019.01.24", "title": "Марешки с НПСД и Спас Панчев на евровота"}
{"url": "https://www.dnes.bg/balkani/2019/01/24/gyrci-blokirat-gkpp-pri-kulata-protest-zaradi-makedoniia.400111", "text": "Гръцки селскостопански производители от област Серес планират провеждане на символичен протест и блокиране на движението в района на ГКПП „Кулата-Промахон“. Шествието се очаква да започне в 14 ч. в района на гр. Сидeрокастро, след което протестиращите ще се отправят към граничния пункт.\n\r\nПротестът е обвързан с гласуването на Споразумението от Преспа от гръцкия парламент и производителите приканват всички свои колеги от цяла Гърция да организират протести по места, за да се изпрати ясно съобщение към правителството.\n\r\nМинистерството на външните работи на България предупреждава, че е възможно образуване на колони от чакащи автомобили в района на ГКПП „Кулата-Промахон“.\n\n\n\r\n                    \n                    \n                Българските гранични власти  са информирани за подготвяния протест и не изключват  границата да бъде блокирана с жива верига. Най-вероятно протестиращите ще дойдат на място с леки автомобили, тъй като  в граничната зона е забранено разполагане на земеделска техника. \n\r\nДежурните екипи на „Гранична полиция“ информират пътуващите към южната ни съседка за очакваните проблеми с придвижването в района около граничния пункт. След обяд трафикът става много интензивен на вход към България, като преобладаващо от Гърция към страната ни се движат камиони и автобуси. \n\r\nКъм момента няма информация за готвени протести на другия граничен  пункт в района - „ Илинден-Екзохи“, към който при интензивен трафик и задръствания на Кулата се пренасочват автомобилите, предаде кореспондентът на БНР в Благоевград.\n\r\nВ цяла Гърция днес ще има протестни демонстрации и символични блокади на граничните пунктове с Република Македония и България заради дебатите и гласуването в парламента по ратификация на Преспанското споразумение за новото име на Македония. Опозиционните партии определиха споразумението като вредно. \n\r\nПочти всички депутати от опозицията са заявили желание да се изкажат по договора от Преспа, което по всяка вероятност ще удължи времето за обсъждане до петък.\n\r\nСекретарят на опозиционната партия „Нова демокрация“ призова всеки депутат да поеме политическа и лична отговорност при гласуване.\n\r\nПо неофициална информация опозицията подготвя вот на недоверие към правителството, което ако се внесе съгласно закона, се прекратява обсъждането за договора от Преспа и се преминава към дебати за вота на недоверие.\n\r\nСоциалистите поискаха да се разгледат в парламента промените в конституцията на Скопие. Заместник-министърът на външните работи съобщи изненадващо, че тези промени още не са извършени, което доведе дебатите до пълен хаос. Социалистите казаха, че няма да гласуват за договор, който не е изпълнен. \r\n ", "date": "2019.01.24", "title": "Гърци блокират ГКПП при Кулата, протест заради Македония "}
{"url": "https://www.dnes.bg/stranata/2019/01/24/spored-telk-ovete-mladi-i-zdravi-hora-masovo-sa-s-razshireni-veni.400115", "text": "Преди дни прокуратурата, \"Икономическа полиция\" и НОИ стартираха мащабна акция в цялата страна срещу измамите с ТЕЛК. Разследват се стотици случаи на неправомерно отпускани инвалидни пенсии, които са ощетили държавата с десетки хиляди. \n\n\n\n\r\nАкцията е започнала в районите с най-голям процент инвалидни пенсии – Силистра, Разград, Габрово, Враца, Монтана.\n\r\nОказа се, че голям процент от хората, получаващи инвалидна пенсия, са напълно здрави. \n\r\nБлизо 300 фалшиви инвалиди от Разградско са съдени да връщат пари, пише в \"Труд\". По проблема в областта се работело целенасочено от 2012 г. Още тогава е била идентифицирана местна организирана престъпна група с участието на медицински лица. Разследването е в Специализираната прокуратура.\n                    \n                    \n                \r\nПрез последните години обаче съдилищата в Разград непрекъснато се занимават с такива фалшиви инвалиди, които връщат пари, след като се установява, че не са болни.\n\r\nРаботили преди години по лавината фалшиви експертизи, водещи до инвалидност, си спомнят, че тогава имало данни, че в основата бил хирург, който после бил съден за други престъпления. Участвали и други лица и затова било прието, че е организирана престъпна група. Дали това е потвърдено, нямат данни.\n\r\nСпоред местни хора, някои от спряганите за участници, работят и до днес.\n\r\n\"Говорим за масови случаи в някои села, в които млади и здрави хора поголовно са с разширени вени и не могат да работят, поне според документите. Диагнозата е една и съща. В същото време се знае, че са зад граница, където си работят, но са взимали пари у нас да инвалидност\", спомнят си разследвали случаите.\n\r\n ", "date": "2019.01.24", "title": "Според ТЕЛК-овете: Млади и здрави хора масово са с разширени вени!"}
{"url": "https://www.dnes.bg/akoshtete-vqrvaite/2019/01/24/zodiite-prez-2019-liubovni-syveti-za-vseki-znak.400137", "text": "2019 година може да ви донесе повече късмет в любовта, ако спазвате някои основни неща. Ето и какви са съветите на астролога Синди Маккийн, описани в Elite Daily.\r\n\r\n \r\nБъдете по-търпеливи. Импулсивните решения могат да са погрешни, дайте повече време на нещата да се развият.\r\n \r\n\r\n \r\nОстанете все така лоялни към партньора и уверени в себе си. Но не бъдете толкова инатливи, не се гневете - понякога и другите са прави.\r\n\r\n\r\n \r\nПазете личните неща за себе си. Не разказвайте интимни подробности на другите, не клюкарствайте. Партньорът трябва да знае, че може да ви се довери.\r\n \r\n\r\n \r\nЧувствителността е ваша запазена марка и ви прави по-добри и красиви, но трябва да не ви владее постоянно. Не се привързвайте прекалено бързо и имайте едно наум за хората около вас.\r\n\r\n\r\n \r\nОбичате силно, но егото ви е огромно. Помнете, че не винаги става дума за вас и светът не се върти само около вас. Обърнете повече внимание на половинката.\r\n\r\n\r\n \r\nБъдете по-отворени към света. Понякога сте прекалено подозрителни, дори към близки хора, което саботира отношенията и връзките.\r\n \r\n\r\n \r\nСладки и нежни сте, копнеете за любов. Но понякога се глезите прекалено много и искате някой постоянно да ви глези. И вие трябва да правите такива жестове.\r\n\r\n", "date": "2019.01.24", "title": "Зодиите през 2019: Любовни съвети за всеки знак"}
{"url": "https://www.dnes.bg/temida/2019/01/24/ubiecyt-na-kalina-pak-plaka-no-sydyt-pak-ne-go-pusna-u-doma.400149", "text": "Васил Василев, обвинен, че е удушил красивата си приятелка Калина Симова, остава в ареста. Това реши Софийският апелативен съд.\n\nМярката за неотклонение на момчето бе гледана при закрити врати. Причината бяха интимни подробности от живота на Калина и Васил, предаде .\r\nСпоред версията на 23-годишния готвач, той и счетоводителката практикували садо-мазо секс и тя починала при еротична асфиксия - душене с цел по-голяма възбуда. Защитата му твърди, че смъртта е настъпила неволно. Прокуратурата обаче му е повдигнала обвинение за умишлено убийство.\r\nСъстав на Софийския апелативен съд прецени, че няма доказателства в подкрепа на тезата на Василев и го остави за постоянно в ареста. Решението е окончателно.\r\nНа излизане от залата младежът се разплака.", "date": "2019.01.24", "title": "Убиецът на Калина пак плака, но съдът пак не го пусна у дома"}
{"url": "https://www.dnes.bg/notifikacii/2019/01/24/nadal-pregazi-palacha-na-federer-i-e-na-final-v-melbyrn.400151", "text": "Шампионът от 2009 година Рафаел Надал се класира за пети път в кариерата си за финала на Откритото първенство на Австралия по тенис.\n\r\nИспанецът, който е втори поставен в схемата, разгроми на полуфиналите номер 14 Стефанос Циципас (Гърция) с 6:2, 6:4, 6:0 за 1:46 часа.\n\r\nНадал ще играе за 25-и път на финал на турнирите от Големия шлем в кариерата си. Той ще срещне в неделя победителя от мача между номер 1 света Новак Джокович (Сърбия) и Люка Пуй (Франция). Надал нямаше никакви проблеми в мача и направи шест пробива.\n\r\n20-годишният Циципас спечели само 30 процента от точките си на втори сервис (6 от 20) и имаше една единствена възможност за пробив едва в последния гейм в мача.\n                \n                \r\n\"Надявам се, че мога да играя и по-добре от това. Беше великолепен мач, изобщо страхотен турнир за мен досега, играя много добре\", каза Надал в интервюто на корта след двубоя.\n\r\n\"Може би след толкова дни без тенис сега тази публика тук ми дава невероятна енергия. Да започна сезона по подобен начин, след този труден момент с проблемите в Бризбейн, е невероятно. Преди две седмици дори не можех да си представя, че ще бъда на финал тук.\r\nВинаги е голямо предизвикателство да играя срещу по-младите тенисисти. Има много талантлива млада генерация - те са тук, борят се за най-важните трофеи и и аз им пожелавам много успешни кариери\", добави испанецът, който търси втора титла в Мелбърн и 18-а от турнирите от Големия шлем.\n\r\n", "date": "2019.01.24", "title": "Надал прегази палача на Федерер и е на финал в Мелбърн"}
{"url": "https://www.dnes.bg/stranata/2019/01/24/apash-se-pravi-na-vyrkolak-zahapa-policai-pri-opit-za-arest.400118", "text": "В плевенското село Буковлък 22-годишен е нападнал полицай при опит да бъде задържан, съобщиха днес от Областната дирекция на МВР в Плевен.\n\r\nИнцидентът е станал във вторник около 17:00 часа, когато служители при Първо Районно управление в Плевен са посетили адрес в селото за задържане на хора, които са извършители на кражба.\r\n22-годишният е причинил лека телесна повреда на младши инспектор като го захапал в областта на дясната предмишница, се уточнява в съобщението. Заедно с нападателя са задържани още трима мъже - 23-годишен, 19-годишен и 25-годишен.\r\nЗа извършеното престъпление е уведомена Районната прокуратура в Плевен и е образувано бързо производство.", "date": "2019.01.24", "title": "Апаш се прави на върколак, захапа полицай при опит за арест"}
{"url": "https://www.dnes.bg/teatar/2019/01/24/useshtane-za-liubov-s-aktiorite-boika-velkova-i-ivailo-zahariev.400142", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Миксирана атака за сетивата ни обещават актьорите Бойка Велкова и Ивайло Захариев с участието си в спектакъла \"Усещане за любов\", който събира най-доброто от света на музиката, литературата и изобразителното изкуство. Бойка Велкова е режисьор и сценарист на постановката. \n\r\n\"Прочетох над 1000 стиха за любовта. Това е проект на Столичната община. Играем в \"Сити Марк Арт Център\". Публиката е чудесна. На 30 януари имаме постановка там, след това в Бургас и Добрич. Музиката е на Теодосий Спасов, но има и много фламенко. Много автори са рисували за любовта\", сподели Бойка Велкова в \"България сутрин\". \n                    \n                    \n                \r\n\"В нашето представление се опитваме да покажем всички вариации на любовта. Човек се учи докато е жив и си струва да го прави. Самото изживяване с партньора е ценно, за да може да се изпита отново любовта. Постановката прелива от нажежаване до краен предел в неизразена нежност\", отбеляза актьорът Ивайло Захариев пред \r\n ", "date": "2019.01.24", "title": "\"Усещане за любов\" с актьорите Бойка Велкова и Ивайло Захариев"}
{"url": "https://www.dnes.bg/usa/2019/01/24/chernata-daliia-smraziavashtoto-ubiistvo-v-sasht-nerazgadano-i-do-dnes.400077", "text": "Елизабет Шорт била като всяко друго момиче в Лос Анджелис. През 1947 г. работела като сервитьорка, докато мечтата й била да стане актриса. Тя била красива, мъжете често се заглеждали по нея, но в повечето случаи никой, дори и агентите не й обръщали внимание. Но това траело докато Елизабет не придобила прякора Черната Далия и се превърнала в най-известното, неразгадано убийство.\r\nНа сутринта на 15 януари, Бети Бърсинджър и малката и дъщеря вървели по улицата. Трябвало да е един напълно обикновен ден, в който Бети най-накрая да занесе обувките си на обущар. Но нещата не се развили точно така…\r\nВ градинката край тротоара лежало тяло. Прецизно разразяно на две. Било толкова бяло, че Бети първо си помислила, че това е счупена кукла, но кръвта й се смразила, когато разбрала, че е труп. С писъци избягала в най-близката къща и повикала полиция. Така мистерията започнала.\r\n                    \n                    \n                Тялото на Черната Далия било разрязано с хирургическа точност. Нито костите, нито вътрешните органи били засегнати по някакъв начин. Около нея нямало кръв, всъщност, тя била източена преди това. Не останала и капка. А устните й – отрязани от край до край в широка усмивка, подобна на тази на Жокера. Части от плътта й били отрязани. Ръцете – вдигнати над главата, а краката – разкрачени.\r\nРазбира се, тялото било просто оставено там, а убийството извършено някъде другаде. За да се открие самоличността на жената, полицията се свързала с ФБР, а след това разпространила постер с кратко описание на Елизабет, в който се споменавало височината й, че имала черна коса и зелени очи, и била изключително привлекателна. Това дало резултат, защото по-късно допълнителна информация за актрисата се появила, но далеч не хвърлила светлина.\r\nВ офиса на полицията пристигнал плик, който съдържал сертификата за раждане на Елизабет, тефтер с адреси, няколко нейни снимки и писмо, написано с отрязани от вестниците букви, което гласяло: \"Това са нещата на Черната Далия\", а отпечатъците от всички предмети били премахнати с газолин. Още 12 такива писма били получени в различни вестници и полицейски участъци. Всички, подписани от един и същи човек – Отмъстителят на Черната Далия.\r\nАутопсията на тялото разкрила още смразяващи факти. Елизабет умряла от кръвоизлив и шок. Следите по китките, врата и глезените били от въжета. Красавицата била измъчвана, а разрезите около устата й били направени още докато е била жива. А мъчителят й я ударил и с нещо тежко по главата. Всички разрези били чисти, което предполагало, че някой с хирургически умения стоял зад убийството.\r\nПолицията извикала за разпит близо 100 души, които имали връзка, макар и кратка с Елизабет. 75 от тях били от книгата с адреси, която властите получили. Историите им до една си приличали – те така и не опознали Далия. Срещнали се за кратко на среща или кино, но всичко приключило преди да стане по-сериозно.\r\nСтранното е, че никои от тях признали, че са убили Черната Далия, но рано или късно се оказвало, че лъжат.  Полицаите се отчаяли.\r\nТе разследвали 300 студенти по медицина, но нищо не се получило. Открили отпечатък на един от пликовете, но се оказало, че го няма в базата данни. Разследването било в задънена улица. И така останало и до днес.\r\nЗа убийството имало трима главни заподозряни. Срещу никой от тях полицията не намерила солидни доказателства. Първият от тях е войник, който Елизабет среща на гарата, месец преди смъртта си. Името му е Робърт Манли. Той я откарва до Лос Анджелис, помага й да се настани в хотел \"Балтимор\", където е видяна за последно.  Ала той се връща в Сан Диего преди тялото й да бъде открито и успешно минава тест на детектора на лъжата. Но има нещо гнило в цялата исторя – по незнайно каква причина, няколко години по-късно Манли е приет в психиатрична клиника, защото чува гласове. Дават му така наречения \"серум на истината\", защото отново привлича полицейските погледи към себе си, но отново се оказва, че не лъже. Не той е убил Черната Далия.\r\nВторият мъж е Джоузеф Дюмайс, който се напил до припадък с Елизабет дни преди тялото й да бъде намерено. Когато полицията го пита, дали той я е убил, той признава. Доказателствата по-късно показват друго.  През цялото това време той бил във военната си база.\r\nПоследният главен заподозрян е може би истинският убиец на Черната Далия или поне така твърди собственият му син, който все още е жив. Уликите, които сочат към него са солидни. Името му е Джордж Ходел. Той бил изключително умен и… учил хирургия в Медицинския университет. Бил директор на клиника. Макар, че бил зает доктор, той обръщал прекалено много внимание на дамите. Имал 11 деца от пет различни жени, но нито една от тях не била негова съпруга.\r\nСтийв Ходел, синът на Джордж открил множество доказателства. В един от албумите на баща му имало снимки на жена, която много приличала на Елизабет. Когато анализирал кадъра през 2014 г. се оказало, че чертите на жената от фотографията съвпадат на 90% с тези на жертвата. Стийв бил убеден, че почеркът от писмо, получено след плика с вещите на Черната Далия в писмо, което гласяло: \"Поиграх си с вас, ще се предам\", всъщност е на собствения му родител.\r\nВсъщност, още в първите дни на убийството, полицията заподозряла Джордж Ходел в убийството на Елизабет и поставила подслушвателни устройства в дома му. Точно и ясно се чува как медикът казва: \"Да, аз убих Черната Далия. Но не могат да го докажат сега. Няма с кого да говорят, дори и секретарката ми е вече мъртва\".\r\nДали това е класически случай на некомпетентни власти или Джордж Ходел е платил на полицията, за да остане убийството неразкрито – никога няма да разберем, защото вече няма свидетели на деянието.", "date": "2019.01.24", "title": "Черната Далия – смразяващото убийство в САЩ, неразгадано и до днес"}
{"url": "https://www.dnes.bg/obrazovanie/2019/01/24/nad-400-mladi-lekari-polojiha-hipokratova-kletva.400159", "text": "\n\r\nЛекарите от Випуск 2018 на Медицинския факултет към Медицинския университет - София получиха дипломите си и положиха Хипократова клетва. Дипломираха се 435 медици, от които 192 са чужденци. Отличниците са 55, като четирима са пълните отличници, които бяха наградени с приза \"Златен Хипократ\".\n\r\nПроф. Иван Митов, декан на Медицинския факултет поздрави абсолвентите и каза, че са изминали 6 години на упорит труд и лишения, но и на незабравими приятелства и изживявания от студентския живот, следвайки мечтата си да станат добри лекари, предава БТА. \n\r\n\"Истинските изпитания предстоят, от утре ще трябва ежедневно да се доказвате, да взимате решения за здравето на пациентите, а отговорността е огромна\", допълни той. Проф. Митов благодари на преподавателите от МУ, както и на родителите за подкрепата в професионалното израстване на младите лекари.\n                    \n                    \n                \r\nВ поздравлението ректорът на МУ-София проф. Виктор Златков също напомни да не се забравят усилията на близките, жертвали време и средства, за да подкрепят студентите. \"Сигурен съм, че нашият университет и в бъдеще ще ви осигурява академична и професионална опора\", допълни още той и подчерта, че МУ-София е на второ място от всички висши училища в България.\n\r\n\"Знанията не лекуват сами, трябва и щипка човещина\", каза председателят на Българския лекарски съюз /БЛС/ Иван Маджаров и ги призова да си помагат и да уважават труда на колегите си. По думите му намалява броят на сертификатите, издадени от БЛС за работа в чужбина. БЛС награди с почетна грамота и плакет отличниците от випуска.\n\r\nРекторът на СУ \"Св.Климент Охридски\" проф. Анастас Герджиков поздрави абсолвентите и изрази благодарността си за сътрудничеството между двете висши училища, както и от високото им ниво на преподаване. Пожела на медиците да изберат онова място за работа, което ще ги направи най-щастливи.\n\r\nЛекарите бяха поздравени и от името на министъра на здравеопазването Кирил Ананиев, от името на други ректори и декани, както и директори на болници.\n\r\nОт името на завършващите лекари първокурсниците получиха Факелът на човечността.", "date": "2019.01.24", "title": "Над 400 млади лекари положиха Хипократова клетва"}
{"url": "https://www.dnes.bg/sofia/2019/01/24/kamynite-padat-v-metrostanciia-zapaden-park.400156", "text": "\nПаднаха две платна и мазилка от облицовката на метростанция \"Западен парк\" в столичния кв. \"Люлин\".\r\n\"Това току-що падна до нас... Не е сериозно, че се случва\", е написала Надя Тодорова в публичната група на квартала във Facebook, където е публикувала и снимки.\r\nЗа щастие няма пострадали при инцидента, но люлинчани коментират, че станцията е една от най-старите и е хубаво да се ремонтира.\r\n\"За 1.60 лв. толкова\", шегува се друг потребител под поста, визирайки цената на билета.\r\nИма и мнения, че за годините си станцията е издържала далеч повече от новите спирки на подземното влакче.\r\nИма ли проблем и колко е сериозен - преценете сами!\r\n ", "date": "2019.01.24", "title": "Камъните падат... в метростанция \"Западен парк\""}
{"url": "https://www.dnes.bg/sofia/2019/01/24/mityt-za-skypiia-imot-se-e-srutil-nad-100-hil-evro-masov.400154", "text": "Имотите за над 100 хил. евро вече са в масовите сделки на пазара в София.\r\nТези покупки през 2018 г. са нараснали до 35% от всички осъществени сделки, според годишния анализ на Имотека - компания за недвижими имоти, част от най-големия холдинг в имотната сфера AG Capital.\r\n\"Премината бе психологическата граница на \"скъпия\" имот – преди това беше жилище за повече от 100 000 евро, през изминалите 12 месеца обаче този имот се превърна в стандартен и масов за столицата”, заяви Люба Атанасова, изпълнителен директор на \"Имотека\".\n\r\nВсе още най-голям е бил делът на продажбите между 70 000 до 100 000 евро – 38%, при които също се отчита увеличение на годишна база, макар и по-малко. Покупките между 30 000 и 50 000 евро са около 5%. От 25% през 2017 г. до 18% през миналата година намаляват тези в диапазона от 50 000 до 70 000 евро.\n                    \n                    \n                \r\n\"Класическият\" клиент на 2018 година е младо семейство с едно малко дете, с бюджет между 100 000 и 120 000 евро, което търси тристайно жилище за собствено ползване в дългосрочен план.\n\r\n\"Обикновено тези хора разполагат с около 50 000 до 80 000 евро в брой, спестени или от семейството. За останалата сума теглят ипотечен кредит. Търсят място с две спални и всекидневна част с кухня, задължително паркомясто, особено ако районът не позволява лесно свободно паркиране. Имат стабилни доходи. Предпочитат райони с изградена инфраструктура, парк в близост, добър градски транспорт, по възможност и училище. Обичайно имат нужда от около 80-100 кв. м\", коментира Атанасова.\n\r\nГаражите и сервизните помещения са били сред ключовите елементи, които купувачите са търсели и могат да откажат купувачи от даден имот. \"Затова продавачите трябва да бъдат внимателни, когато решат да продадат жилището, но не и гаража си, или пък да им търсят отделни собственици, за да постигнат по-висока цена”, коментират от компанията.\n\r\nПо данни на \"Имотека\" ръстът на цените през 2018 г. е продължил, но много плавно и предимно за качествените имоти.\n\r\n\"Оттук нататък ще станем свидетели по-скоро на устойчивост. Вероятно е още през 2019 г. или началото на 2020 г. да настъпи период на \"замръзване\" на ценовите нива, но за спад е твърде рано да се говори. Ако има понижаване на този етап, то ще бъде слабо и само за отделни райони и имоти. Очаквам след периода на постоянен ръст да последва време на стабилност\", казва Атанасова.\n\r\nЗа столицата покачването в ценовите нива на годишна база през 2018 г. е било около 9.5%. Основни фактори за него са били повишените цени в райони като Лозенец, Изток и Изгрев, Иван Вазов, Център, Яворов.\r\nС около 7% бе ръстът на годишна база в броя реално сключени сделки, посочват още от компанията в годишния си анализ.\n\r\nЗабавянето в темповете на пазара проличава и в периода, за който купувачите са стигали до сключване на сделка. Ако през 2017 г. 21% от клиентите са намерили нужния имот за период между 1 и 3 месеца, през изминалата става дума за 28%. Налице е и 5% спад на хората, успели да намерят търсеното жилище в рамките на 2 седмици.\n\r\nОтстъпките на пазара са допълнителен индикатор, че ножицата между офертни и крайни цени се затваря. Над 10% от имотите са се продали с отстъпка в размер над 10 000 евро.\r\nПлащанията в брой намаляват от 53% на 44% в сравнение с 2017 г. В същото време финансирането между 81% и 90% от сделката заема все по-съществен дял.\r\nНай-скъпата сделка на компанията за 2018 г. е за тристаен апартамент в \"Лозенец\", купен за 350 000 евро. Най-евтината покупка пък е за 30 000 евро и представлява едностайно жилище в \"Люлин\".\n\r\n\n\r\nПловдив се характеризира със задържане на активността и устойчив брой сделки през 2018 година. Градът продължава да се развива като активна икономическа зона, благодарение на стратегическата си локация. Това е довело до ръст на цените в рамките на около 8-9% на годишна база.\n\r\nВ града има съществен ръст на обемите ново строителство. Цените му варират между 800 и 950-1000 евро на кв. м, докато панелните жилища струват средно 660-750 евро на кв. м.\n\r\n\n\r\nНад 50% ръст в броя сключени сделки характеризира пазара във Варна през 2018 година. С около 2-3% на годишна база е повишението на ценовите нива в морската столица през изтеклия период.\r\nОколо 1000-1050 евро на кв.м са се продавали жилищата в центъра на града. Бриз и Чайка също са държали относително високи нива – между 900 и 990 евро на кв.м. Във Възраждане средната стойност на квадрат е била около 660 евро, а в Левски – между 800 и 820 евро/кв.м", "date": "2019.01.24", "title": "\"Митът\" за скъпия имот се е срутил. Над 100 хил. евро – масов"}
{"url": "https://www.dnes.bg/notifikacii/2019/01/24/sadist-podmami-bezdomno-kuche-i-go-hvyrli-ot-8-iia-etaj.400177", "text": "Възрастен мъж уби бездомно куче като го хвърли от стълбищната тераса между седмия и осмия етаж на жилищен блок в Силистра.\r\nКучето живеело пред блока, а за него се грижили съседите. Било кротко, доверявало се на хората и те често го пускали в общите части. \r\nКъм 18,40 часа в сряда 69-годишен мъж го примамил да влезе във входа, след това да се качи с него в асансьора до осмия етаж. Там го грабнал и го изхвърлил надолу от междустълбищната площадка, съобщиха от полицията. \r\nКучето починало на място.\r\nМъжът е живеел в същия блок. На въпросите на съседите си защо е убил животното пенсионерът отговорил, че лаело и да не го разпитват, защото имал болно сърце. \r\nПо случая е образувано досъдебно производство за противозаконно причиняване на смърт на гръбначно животно.\r\n ", "date": "2019.01.24", "title": "Садист подмами бездомно куче и го хвърли от 8-ия етаж "}
{"url": "https://www.dnes.bg/notifikacii/2019/01/24/mz-dava-stipendii-ot-1000-lv-na-lekari-specializanti.400167", "text": "Министерството на здравеопазването /МЗ/ финансира специализации на лекари и лекари по дентална медицина по европейски проект, съобщиха от министeрството.\r\nМЗ изпълнява проект \"Специализация в здравеопазването\" по ОП \"Развитие на човешките ресурси\" 2014-2020 г. С финансовата подкрепа на програмата се финансира обучението на специализанти чрез заплащане на таксите за теоретично и практическо обучение.\r\nНа специализанти без доходи чрез проекта се предоставят стипендии в размер на две минимални работни заплати на месец.\r\nМЗ е обявило процедура за подбор на лекари-специализанти и лекари по дентална медицина-специализанти, които се обучават по реда на Наредба 1 за придобиване на специалност в системата на здравеопазването и такива, които са продължили обучението си при условията на отменената Наредба 34 от 2006 г.\r\n                \n                Процедурата е отворена и всеки заинтересован може да кандидатства до 30 септември 2020 г. он лайн - чрез регистрация в интернет страницата на проекта\r\nКритериите за подбор, условията, начинът за кандидатстване и необходимите документи, са публикувани на сайта на проекта, секция \"Документи\", раздел \"Документи за трета процедура за подбор на лекари-специализанти и лекари по дентална медицина-специализанти\".", "date": "2019.01.24", "title": "МЗ дава стипендии от 1000 лв. на лекари-специализанти "}
{"url": "https://www.dnes.bg/notifikacii/2019/01/24/arestuvaha-64-godishen-plashtal-na-deca-da-pukat-gumi.400166", "text": "64-годишен мъж е арестуван от полицията, защото е платил на непълнолетни да пукат автомобилни гуми в Етрополе, съобщиха от ОДМВР - София. \r\nМъжът е обвинен за склоняване на двама непълнолетни към повреждане на автомобили. Според разследващите, мъжът като подбудител и помагач, при условията на продължавано престъпление за времето от 4 до 19 януари, умишлено е склонил двама непълнолетни да спукат гумите на два леки автомобила. \r\nЗа целта той е дал съвети и разяснения как да стане точно това и заплащал на момчетата за всяка от увредените коли. \r\nНа обвиняемия е наложена мярка за неотклонение „подписка“ и делото е изпратено в прокуратурата с мнение за съд.", "date": "2019.01.24", "title": "Арестуваха 64-годишен, плащал на деца да пукат гуми"}
{"url": "https://www.dnes.bg/obshtestvo/2019/01/24/ucheni-ustanoviha-krizata-ni-smaliava.400126", "text": "Родените по време на криза са по-ниски. Ръстът на населението намалява след тази през 1997 г., според проучване на Института по експериментална морфология, патология и антропология с музей към БАН.\n\r\n\"Около 30% от ръста се формира през утробния период, а около 15% - през първата година от живота му\", обясни антропологът д-р Рачо Стоев, ръководител на секция \"Антропология и анатомия\" пред bTV.\n\r\nПо думите му редица фактори влияят на ръста - влошаване на храненето, лоши условия на живот.\n\r\nВ края на миналия век и началото на този ръстът на мъжете е еднакъв – около 166 см. При жените за този период той е около 155 см.\r\nИзследван е и ръстът на студентите и учениците в България. Той се увеличава за тези, които са родени през 1980 г. За тези, родени след 80-а година, ръстът започва да намалява.\r\n                    \n                    \n                Изследван е и ръстът на мъжете у нас от древността до началото на XXI век.\n\r\n\"Данните от най-ранните периоди са измерени въз основа на костните останки. При тях се вижда, че от османския период до ХХ век ръстът не се променя - около 166 см. По време на робството той намалява, но това явление се наблюдава в цяла Европа, не само у нас\", уточни антропологът.\n\r\nКато причини за това могат да се смятат промяната в храненето, както и нарастването на социалното неравенство.", "date": "2019.01.24", "title": "Учени установиха: Кризата ни смалява! "}
{"url": "https://www.dnes.bg/notifikacii/2019/01/24/diado-kytal-v-doma-si-nelegalen-tiutiun-za-26-550-lv.400155", "text": "66-годишен дядо от Долна Оряховица е обвинен в държане на акцизни стоки без бандерол, съобщиха от Областната дирекция на МВР във Велико Търново.\r\nПри извършена проверка през октомври миналата година в жилището му са намерени и иззети 175 кг тютюн за пушене, без акцизен бандерол, на стойност 26 550 лв.\r\nСлед доклад на материалите по случая в прокуратурата притежателят на контрабандния тютюн е привлечен, като обвиняем, взета му е мярка за неотклонение \"парична гаранция“, в размер на 300 лв.", "date": "2019.01.24", "title": "Дядо кътал в дома си нелегален тютюн за 26 550 лв. "}
{"url": "https://www.dnes.bg/politika/2019/01/24/borisov-i-putin-obsydiha-dvustrannoto-sytrudnichestvo.400194", "text": "Министър-председателят Бойко Борисов проведе телефонен разговор с руския президент Владимир Путин. Двамата обсъдиха двустранното сътрудничество, както и в енергийната сфера, съобщиха от правителствената пресслужба.\r\nПремиерът Борисов и президентът Путин подчертаха, че в последните години партньорството между България и Русия се активизира. \r\nТе изразиха желание за по-нататъшно задълбочаване на доброто сътрудничество в редица сфери.", "date": "2019.01.24", "title": "Борисов и Путин обсъдиха двустранното сътрудничество"}
{"url": "https://www.dnes.bg/notifikacii/2019/01/24/vandali-vilneiat-iz-detski-ploshtadki-chupiat-pyrzalki-liulki.400162", "text": "Вандали са нанесли щети върху детските площадки в Стара Загора през изминалата година за десетки хиляди лева. \r\nМасово чупят вратички, пързалки, люлки, са информирали от звеното \"Озеленяване и комунални дейности\" на община Стара Загора. \r\nПрез 2018 г. са ремонтирани 47 вратички на 14 детски площадки. \r\nОт общината припомнят, че само за последните осем години са изградени около 60 детски площадки - част от които с общински средства, а други - по европрограми.\r\nВ проекта за общинския бюджет-2019 има заложени 100 хил. лева за изграждането на нови кътове за игра и спорт.\r\n ", "date": "2019.01.24", "title": "Вандали вилнеят из детски площадки, чупят пързалки, люлки"}
