{"url": "https://www.dnes.bg/index/2019/09/28/thresher-triabvashe-da-e-nai-dobrata-podvodnica-no-se-prevyrna-v-tragediia.424313", "text": "През пролетта на 1963 година Том Уайли слушал радио в университетската си стая, когато чул за изчезнала подводница. Машинката не работила дълго време, но съквартирантът му го оправил тъкмо навреме, за да може Уайли да чуе новините за USS Thresher.\r\nПо-големият брат на Том, Джон Джоузеф, бил 23-годишен офицер на борда й. Той завършил военноморската академия и получил дипломата си лично от президента Кенеди. Бил и един от най-добрите в армията. Герой за Том.\r\nТой се качил на борда на Thresher заедно с още 128 от най-елитните моряци на САЩ. Самата машина била първокласна ядрена бойна подводница. На 10 април 1963 година се спускала дълбоко в морските дълбини. На 8500 фута дълбочина връзката с нея се изгубила. Последното, което ескортиращият кораб чува, са ужасяващи звуци от дълбините.\r\n                \n                \n                В четвъртък семействата на загиналите моряци се събраха в Националното гробище в Арлингтън, държейки снимки на близките си в ръце.\r\nВече 75-годишният Том Уайли също бе там, за да открие мемориала в памет на загиналите на Thresher – най-смъртоносното потъване на подводница в историята на военноморските сили.\r\n\"Нямаше тела. Нямаше ковчези. Нямаше заключение по случая, каза вече пенсионираният агент от спец службите пред останалите роднини.  - Спомените за нашите близки остават.“\r\nНа подводницата се появява теч, тя започнала да потъва и достигнала своя лимит, след който океанът просто я смазал, пишат от Washington Post. Според историците всичко се е случило за секунди.\r\nСмъртта на екипажа седмици на ред е по първите страници на вестниците. Останките от машината са открити месеци по-късно.\r\nНа Thresher се намирал каймакът на американските военноморски служби. Но макар да била спрягана за една от най-добрите подводници – тя била пълна с проблеми. Била на служба едва 20 месеца, девет от които била на пристанището за поправка. Но ремонтите по нея били претупани.\r\n\"Скъпа, имам чувството, че това е последното ни плаване. До края на седмицата ще си моята богата вдовица“, казал един от механиците на Thresher Джон Кейсекер. Когато ремонтът на подводницата приключил, моряците излезли за тестови гмуркания. Никога повече не се върнали.\r\nНе се знае до каква дълбочина е стигнала подводницата преди да се пропука. Максимумът и е бил между 800 и 1000 фута, а моментът на тотален разпад се случил на дълбочина от 1200 – 1500 фута.\r\n\"За една дванайста от секундата всичко избухва. Това е и една от „малките благословии“ - момчетата са знаели, че потъват, но краят е дошъл светкавично бързо“, пише Норман Полмар в своята книга за инцидента.\r\nВ същото време Том Уайли бясно бяга по коридорите на кампуса, за да намери телевизор. Когато вижда репортажите на новините се връща обратно в стаята си. Радиото вече не работи.\r\n\"И никога повече не проработи“, казва той.\r\nТогава Том веднага звъннал на майка си. На следващия ден хванал първия влак към дома. 12 часа пътувал, на всяка спирка се молел, че ще съобщят, че подводницата  Thresher е намерена и всички на борда й са живи и здрави.\r\n\"Но тя никога не излезе от дълбините“, казва Том.\r\nПрез 1985 година, останките на Thresher са открити от Робърт Балард. Той се договорил с американските военни да им помогне да открият подводниците без руснаците да го проследят, а в замяна, те да му дадат средства, за да открие Титаник.", "date": "2019.09.28", "title": "Thresher трябваше да е най-добрата подводница. Но се превърна в трагедия!"}
{"url": "https://www.dnes.bg/usa/2019/09/28/impiichmynt-trymp-shte-e-pobeditel-sled-tazi-politicheska-kavga.424299", "text": "Доналд Тръмп е извършил заслужаващо импийчмънт нарушение по време на онзи разговор с украинския президент. Това обаче не означава, че демократите са прави да задействат процедура по импийчмънт.\n\r\nДа не забравяме, че импийчмънтът е политически процес, а не юридически. Не е задължително да се стига до съдебен процес. От Конгреса се очаква да прави това, което в най-голяма степен отговаря на интересите на страната. А тази процедура може много да навреди на Америка, пише Дейвид Брукс във в. \"Ню Йорк таймс\".\r\n\r\nЗа да може Тръмп действително да бъде отстранен от длъжност, трябва най-малко 20 сенатори републиканци да гласуват той да бъде осъден. Ако си мислите, че това ще се случи заради този инцидент, значи не сте обръщали внимание на републиканците в Сената през последните две години и половина.\r\n                    \n                    \n                \n                \n                \n                Обикновено, когато някой лидер поема голям риск, той го прави, защото има голяма потенциална изгода. Нанси Пелоси (председателката демократ на Камарата на представителите на САЩ - б.пр.) обаче поема огромен риск с незначителна потенциална изгода. Тази процедура вероятно ще завърши с оневиняване на Тръмп от Сената. Той ще обяви, че е оправдан и е победител в тази битка срещу Блатото (политическите интриги във Вашингтон - б.пр.). Ще последва грозна ответна реакция и в двете партии.\n\r\n\r\nНамираме се насред предизборна кампания. Ако демократите продължат с процедурата по импийчмънт, тя ще се развие в обстановка на дебати между кандидати, първични избори и партийни конференции. Изборите дават на милиони американци възможността да определят с гласа си кой да е президент. Тази процедура пък дава на 100 сенатори, повечето от тях милионери, възможността да определят с гласа си кой да е президент.\n\n\n\r\nПри едновременното разгръщане на тези два процеса контрастът ще стане очевиден. Хората ще си направят извода, че демократите са задвижили процедура по импийчмънт в година на избори, защото нямат доверие, че демократичният процес ще доведе до правилния резултат. Един вид, демократичните елити заявяват на гласоподавателите: \"Нямаме ви доверие. Твърде много от вас са расисти!\"\r\n\r\nПелоси беше казала, че няма да задейства процедура по импийчмънт, освен ако има нараснала подкрепа за него от поддръжници и на двете партии. Такъв двупартиен подем няма, но тя все пак задейства процедурата. Според допитване на университета Куинипиак само 37 процента от американците подкрепят импийчмънт.\n\r\nВсички кандидати за президентския пост съобщават за едно и също явление. Избирателите им задават въпроси за здравеопазването, заетостта и климатичните промени, а не за импийчмънта. Тази седмица, докато всичко това се случваше, аз бях в Уейко, Нантъкет и Канзас сити. Разговарях и се срещнах със стотици хора. Само един изобщо спомена импийчмънта и това беше мой колега журналист.\n\r\nИма голяма разлика между разговора, който иска да води Тwitter и разговора, който искат да водят американците като цяло.\r\n\r\nТръмп няма политическа програма. Той е некомпетентен в подобряването на живота на американските граждани, дори на собствените му избиратели. В едно обаче е добър: да отправя нападки на лична основа като в риалити шоу срещу елитите на двете крайбрежия на САЩ. Така че сега му се дава възможността през следващите няколко месеца да води война с лични нападки срещу Нанси Пелоси и Джеролд Надлър (председателя демократ на юридическата комисия в Камарата на представителите на САЩ - б.пр.).\n\r\nДемократите са в доста вълнуващ и съдържателен сезон на първични избори. Така се очаква да изглежда демокрацията. Няма разумно обяснение защо биха искали да отклонят вниманието от това. Тръмп срещу Надлър е именно контрастът, на който Тръмп иска да се придаде по-голямо значение.\n\r\n\r\nИмпийчмънтът щеше да е вдъхновяващо упражнение, ако имахме трезвомислещи лидери, които могат да оставят настрана партийната принадлежност и безпристрастно да претеглят доказателствата. Той щеше да проработи, ако Конгресът се радваше на широка обществена легитимност и одобрение. Ние не живеем в такъв свят. Тази процедура вече се изражда в онзи тип безсмислена партийна война, който предизвиква у американците отвращение от Вашингтон. Импийчмънтът вече не е някаква рядка и тежка криза в американския живот. Той се превръща в инструмент, който партиите използват, когато Камарата на представителите и президентският пост се държат от различни партии. Конгресмени демократи вече са внасяли искания за импийчмънт на Тръмп най-малко четири пъти. Това е поредната партизанщина.\n\r\n\r\nАко Тръмп претърпи унищожително поражение в нормално развила се предизборна кампания, популисткият му уклон може да отслабне, а стандартните републиканци да си върнат превъзходството. Изборна загуба би означавала, че народът не харесва тръмпизма. Процедурата по импийчмънт обаче подсилва водещото тръмпистко послание срещу задкулисното управление: \"Либералните елити прецакват хората като нас.\" Ако най-видимите опоненти на Тръмп са столичните адвокати, тръмпизмът ще се наложи трайно.\n\r\n\r\nВече е очевидно, че импийчмънтът изтласква на заден план първичните избори на демократите. В следващите месеци за кандидатите демократите ще е все по-трудно да привлекат внимание към себе си. Политическите им дебати ще бъдат засенчени. Най-видимите партийни лидери ще станат демократите в Конгреса.\r\nИмпийчмънтът без съмнение ще повлияе на надпреварата в първичните избори на демократите по непредвидими начини. Най-войнствените кандидати може да спечелят от ожесточаването на взаимните нападки около импийчмънта, а умерените може да станат още по-маргинализирани.\n\r\nДемократите се състезават с човек, чийто рейтинг никога не надхвърля 45 процента. За победа им е достатъчно да се държат нормално. Вместо това те хвърлят зара по много рискован начин. Разбирам, че е нужно да се отстрани от президентската длъжност този неподходящ за нея човек. Тази процедура обаче няма да доведе до такъв резултат.\n\r\nИзбори могат да спасят страната. Политическа кавга във Вашингтон не може.\r\n \r\n/БТА/\r\n ", "date": "2019.09.28", "title": "Импийчмънт? Тръмп ще е победител след тази политическа кавга"}
{"url": "https://www.dnes.bg/balkani/2019/09/28/maik-pompeo-na-balkanite-sreshtu-ruskoto-vliianie-v-raiona.424444", "text": "Държавният секретар на САЩ Майк Помпео ще се опита да противодейства на руското влияние по време на посещението си през следващата седмица в Черна гора и Северна Македония, най-новия и бъдещия член на НАТО, съобщиха в петък официални представители на САЩ, цитирани от AFP.\n\r\nПомпео също ще посети Гърция, като ще започне пътуването си на 1 октомври от Италия, където ще има аудиенция при папа Франциск, съобщава \"Фокус\".\n\n\r\nПомпео, евангелистки протестант, ще се обърне към ватиканския форум за развиване на партньорства с други религиозни организации. Първият американски държавен секретар от италиански произход ще посети и дома си на предците в Абруцо.\n                    \n                    \n                \n                \n                \n                \r\nПо време на посещенията на 4 октомври и в Черна гора, и в Северна Македония, \"ще говорим за усилията на Русия да сее раздори в региона\", заяви високопоставен американски служител в Ню Йорк в кулоарите на Генералната асамблея на ООН.\n\r\n\"От тези суверенни и независими държави и техните народи зависи да вземат решенията си в посоката, в която искат да вървят. И моето решение да настояват за членство в НАТО, според мен, беше важно за тях\", заяви официалният представител.\n\r\nДлъжностното лице посочи предполагаемия заговор за преврат през 2016 г. в Черна гора, който е имал за цел да осуети плановете на бившата югославска република за присъединяване към НАТО.", "date": "2019.09.28", "title": "Майк Помпео на Балканите: Срещу руското влияние в района!"}
{"url": "https://www.dnes.bg/politika/2019/09/28/popravkite-za-sykrateno-sledstvie-pribyrzani.424446", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Поправките за съкратеното съдебно следствие се правят прибързано и след време пак ще се наложи поправка, смята юристът проф. Янаки Стоилов. \n\r\nНегативна  тенденция у нас е, че за различни видове престъпления се търси достигането на максимум на наказанието „Лишаване от свобода“, което, по думите му, доказва, че не работят други механизми от административен, социален и икономически характер, посочи той пред \"Опорни хора\".\n\n\r\n\"Никъде при излагането на различните позиции, колко е процентът на съкратените съдебни следствия, къде той наистина е спомогнал за доказване на престъпленията или в други случай е била възможност за обвиняемите – да се облекчи тяхното положение\", заяви проф. Стоилов пред .\n                    \n                    \n                \n                \n                \n                \r\nДругият конфликтен казус, който възникна в последните дни, е предсрочното освобождаване на извършителя на умишленото убийство. \n\r\n\"Тук е интересно да се направи един анализ, в колко случаи съдилищата впоследствие, отчитайки въздействието на наложеното наказание, са намалявали неговия размер\", посочи той.", "date": "2019.09.28", "title": "Поправките за съкратено следствие – прибързани!"}
{"url": "https://www.dnes.bg/health/2019/09/28/za-kakvi-zaboliavaniia-mogat-da-podskajat-zybite-i-vencite.424341", "text": "Всяка част от човешкото тяло може да подскаже за нередност в друг орган или система. Организмът е свързан в една неразривна цялост, където дисбалансът на едно място оказва своето влияние върху друго. Ако обръщаме повече внимание на всяко изменение, което ни направи впечатление, ще можем да реагираме навременно при възникнал здравословен проблем.\r\nЗъбите са една такава част от тялото, която с промените в състоянието си може да подскаже за здравословен проблем в друга област от организма.\r\n\r\n\r\nЧервените, подути и кървящи венци са най-явният признак на пародонтоза – хронична бактериална инфекция на венците, една от водещите причини за загуба на зъби. Милиони хора страдат от пародонтоза в целия свят. Тя обхваща както възрастни над 60-годишна възраст, така и все по-млади хора.\r\n                    \n                    \n                \n                \n                \n                Ако състоянието на венците ви се влошава още повече, това може да е сигнал за отключен диабет тип 2, който е неконтролиран. Високите нива на кръвната захар усложняват състоянието на венците, влошават и засилват кървенето и подуването. Колкото по-неовладяно е състоянието на венците, толкова повече расте рискът от инфаркти, инсулти, сърдечносъдови заболявания, възпалителен отговор от имунната система.\r\n\r\nЗъбите ви може да подсказват, че страдате от киселини или така наречената гастроезофагеална рефлуксна болест, при която стомашни киселини навлизат в хранопровода и причиняват увреждания в него и устната кухина. Усеща се пареща болка и лош, горчив вкус в устата. Ако зъбите ви се развалят с бързи темпове, това може да е вследствие на влиянието на тези киселини.\r\n", "date": "2019.09.28", "title": "За какви заболявания могат да подскажат зъбите и венците?"}
{"url": "https://www.dnes.bg/rusia/2019/09/28/burevestnik-raketata-koiato-niamashe-nujda-da-byde-syzdavana.424425", "text": "Ракетата \"Буревестник\", при чиито изпитания загинаха 7 души, нямаше защо да бъде създавана, твърди инженерът по радио-локационни системи Андрей Горбачевский в интервю за Новая Газета.\n\r\n\"Нормално е един от три ракетни пуска да е неуспешен. Ако обаче имаме пет неуспешни пуска – това вече си е произшествие\", казва експертът. Това показва, че самата разработка е провалена. \"Тя е в толкова суров вид, че изпитания с нея са твърде рано да се правят. Нужни са сериозни доработки и изпитания на стендове, преди да има реални стрелби\", посочва той.\n\n\n\r\n\"Като се имат в предвид обстоятелствата, при които се случва взрива на ракетата, може да се направи извод, че е избухнал не самия ядрен реактор, а някоя от системите за неговото обезпечение. Може и да е бил взрив до самата ракета, от което да се е повредил реакторът. Т.е. не е имало ядрен взрив, но е имало повреда на реактора и оттам и теч на радиация.\"\n                    \n                    \n                \n                \n                \n                \r\nАко беше излязла от строя системата за управление на ядрения реактор, то тогава щеше да има \"чернобилска ситуация\", разбира се, в много по-малък мащаб. Явно има ракета, и са проведени отделни изпитания с нейни модули – двигател, системи за управление и т.н. Явно и тези системи поотделно работят. Но когато всичко това е сглобено в една ракета, започнали и проблемите. Ракетата не е излетяла. Това е изводът на Горбачевский.\n\r\nРакета с ядрен двигател е продължение на стара съветска разработка. Още в СССР различни учени глави са мъдрували над тази идея, но никой не е изследвал дали и доколко тя би била ефективна. Главното е – да се направи това, което няма съперника, т.е. американците. В случая идеята за крилата ракета с ядрен двигател е за да се получи колосална далечина на полета. Русия обаче притежава балистични ракети с голям обсег. \n\r\nСмисълът на крилатите ракети е основно в това, че те са по-евтини от балистичните, но Москва така или иначе притежава стратегически крилати ракети с обсег пет хиляди километра – Х-101. Те обаче се изстрелват от бомбардировач, който трябва да излети и да стигне някъде до северната канадска граница.\n\r\n", "date": "2019.09.28", "title": "Буревестник: Ракетата, която нямаше нужда да бъде създавана"}
{"url": "https://www.dnes.bg/mish-mash/2019/09/28/uini-harlou-premina-v-otbora-na-dizainerite.424321", "text": "Когато моделите решат да слязат за малко от модния подиум и да минат от другата страна на индустрията, винаги е интересно да проследим резултата.\r\n \r\nКъм отбора на моделите, които стават дизайнери, се присъединява и Уини Харлоу, която представя линия с обувки, създадена в колаборация със Steve Madden.\r\n \r\nЗа есен 2019 звездата от социалните мрежи залага на обувки, които изразяват позиция и определено не могат да останат незабелязани.\r\n \r\nСамата Уини е рекламно лице на кампанията и демонстрира как се е справила с дизайна и....разбира се, изключително дълги крака.\r\n \r\nКосата ѝ е решена в къса дължина и рус цвят, а обувките са създадени под знака на разнообразието и концепцията „за всекиго по нещо“.\r\n \r\nТака можем да открием сандали с каишки и високи ботуши, създадени в анималистичен принт в червено.\r\n \r\n", "date": "2019.09.28", "title": "Уини Харлоу премина в отбора на дизайнерите "}
{"url": "https://www.dnes.bg/world/2019/09/28/avstriia-otiva-utre-do-urnite-otnovo-li-shte-izbere-kurc.424426", "text": "В Австрия утре ще се състоят предсрочни парламентарни избори в Австрия, предизвикани от най-големия в следвоенната история на страната скандал. Аферата Ибиса стана причина да се разтрогне правителствената коалиция на Австрийската народна партия (АНП) и Австрийската партия на свободата (АПС) начело с федералния канцлер Себастиан Курц от АНП.\n\r\nСлед 134-дневна ожесточена предизборна кампания пред избирателните урни имат право да застанат 6 милиона и 400 хиляди австрийски граждани, които да посочат коя от партиите е спечелила тяхното доверие. В пет часа след обяд, непосредствено след като затворят изборните бюра, ще бъдат съобщени първите прогнозни резултати. Предполага се, че те ще са с отклонение от два, а може би и повече проценти, тъй като над един милион австрийци са пожелали изборните бюлетини да им бъдат изпратени по пощата на домашен адрес или в чужбина и гласовете им ще бъдат преброени най-късно до четвъртък.\n\n\n\n                    \n                    \n                \n                \n                \n                \r\nВсички социологически проучвания сочат, а и единодушното мнение на политическите наблюдатели е, че победител на тези избори ще бъде АНП, която ще добави около три процента към последния изборен резултат и ще спечели 34 процента от гласовете. Оспорвана ще бъде борбата за второто място в класацията, тъй като социологическите анкети отреждат на Австрийската социалдемократическа партия (АСДП) начело с Памела Ренди Вагнер 22 процента, а на АПС с лидер Норберт Хофер - 20 процента. Но след разразилия се в последните дни преди изборите нов скандал около бившия лидер на АПС Хайнц Кристиан Щрахе, свързан с подозрения за злоупотреби с партийни пари, живот за сметка на АПС, включително и покриване на част от жилищния наем с партийни пари, се очаква партията да загуби част от избирателите си.\n\r\nПо-малките партии също се борят за всеки глас. Останалата на последните избори извън парламента Партия на зелените очаква минимум 12 процента от гласовете на избирателите, тъй като темата климат на планетата и опазване на околната среда са актуални повече от всякога и новото ръководство начело с Вернер Коглер успя да върне своите избиратели, подкрепили на миналите избори АСДП и НЕОС.\n\r\nМного вероятно е за либералната партия НЕОС с лидерка Беате Манл-Райзингер да гласуват 8 процента от австрийските граждани и няма съмнение, че нейни представители ще са част от новия австрийски парламент. Това обаче не е така сигурно за партията \"Йецт\" (Сега), създадена през 2017 година от напусналия Партията на зелените дългогодишен депутат Петер Пилц и неговите сподвижници. За нея прогнозите са, че няма да премине четирипроцентната бариера и да прати депутати в парламента. Няма шанс за парламентарна представеност и Австрийската комунистическа партия.\n\r\nНезависимо от партийните листи депутати в новия парламент могат да станат кандидати от преференциалните листи, които ще получат директен мандат.\n\r\nМного са въпросителните около състава на бъдещия кабинет. След изборите следват трудни правителствени консултации. Възможни са различни варианти: досегашната коалиция между АНП и АПС изглежда малко вероятна, тъй като в хода на предизборната борба двете бивши партньорки си размениха доста удари, също така малко вероятна засега изглежда и коалицията АНП и АСП.\n\r\nВъзможни са и тройни коалиции АНП, НЕОС и Зелени или АСДП, НЕОС и Зелени, а в една от предизборните дискусии Себастиан Курц допусна възможността да състави еднопартийно правителство на малцинството. Още сега е ясно едно: АСДП, НЕОС и Партията на зелените заявиха категорично, че няма да влязат в коалиция с АПС. ", "date": "2019.09.28", "title": "Австрия отива утре до урните: Отново ли ще избере Курц?"}
{"url": "https://www.dnes.bg/obshtestvo/2019/09/28/mtsp-sys-strategiiata-za-deteto-ne-se-vyvejdat-chujdi-modeli.424427", "text": "Министерството на труда и социалната политика се противопоставя на неверните твърдения в публичното пространство по повод промените в законодателството в областта на закрилата на детето, които влизат в сила от 1 януари 2020 г. В тази връзка изразяваме следната позиция:\n\r\nПриетите законодателни промени са насочени изцяло към подкрепа на децата, техните родители и хората, които се нуждаят от нея. Подобрените разпоредби целят по-ефективна работа на социалните работници, за да може децата да останат в своите семейства или ако са разделени,  да се върнат да живеят при своите майки и бащи.\n\r\nНовите законодателни текстове имат за цел да реформират системата на социалните услуги, за да може те да отговарят по-добре на потребностите на хората, да са по-достъпни и да се повиши тяхното качество. Промените имат за цел да отразят затварянето на всички домове за деца и подобряват координацията при закрилата на децата, тъй като тя не е отговорност само на социалните работници. Повечето от измененията в Закона за закрила на детето са терминологични и произтичат от промяната в дефинирането на социалните услуги. С тях не се въвеждат  чужди модели и идеология.\n\n                    \n                    \n                \n                \n                \n                \r\nВ действащите от 2006 г. текстове, които регламентират основанията за настаняване на дете извън семейството, няма промяна. Както досега, така и след 1 януари 2020 г., подобна временна мярка за закрила ще може да бъде предприета единствено с решение на съда, при това само в много крайни случаи на насилие, неглижиране и нарушаване на интереса на детето (склоняване към проституция, просия, трафик). Социалните работници и полицията извеждат деца от семействата им само ако животът и здравето на детето са застрашени.\n\r\nПоследните промени в Закона за закрила на детето не променят действащите от повече от 13 години разпоредби, а само  премахват възможността за настаняване в специализирани институции, тъй като до 2021 г. всички домове за деца, лишени от родителска грижа и домове за медико-социални грижи за деца ще бъдат закрити.\n\r\nХората, които помагат на децата в риск или сигнализират за дете в рискова ситуация, което се нуждае от закрила, не са доносници. От 2003 г. в Закона за закрила на детето е регламентирано, че човек, на който стане известно, че дете се нуждае от закрила, е длъжен незабавно да уведоми компетентните органи. Същото задължение има и всеки, на който това е станало известно във връзка с упражняваната от него професия или дейност, дори и ако то е обвързано с професионална тайна. Това задължение съществува от 16 г. и не е въведено с последните промени в закона, нито ще се промени след 1 януари 2020 г.\n\r\nСигналите обаче не са достатъчни за прилагане на мерки за закрила, а се проверят за тяхната достоверност и основателност. Затова в Правилника за прилагане на Закона за закрила на детето още от 2006 г. е записано, че „анонимни сигнали не се разглеждат, освен в случаите, отнасящи се до насилие над дете“.\n\r\nРазпоредбата на чл. 36г от Закона за закрила на детето цели единствено да се регламентира и подобри междусекторния подход и сътрудничество при случаи на насилие над деца, както и да осигури стабилитет при прилагането на Координационния механизъм при насилие, който действа от 2010 г. В нея са отразени основните дейности, разписани в Споразумението за сътрудничество и координиране на органите по закрила на детето при случаи на деца, жертви на насилие или в риск от насилие. В тях също не се предвиждат нови правомощия на органите за закрила, които да влизат в сила от 1 януари 2020г. \n\r\nВ заключение бихме искали да подчертаем, че  позициите, действията и мерките на Министерството на труда и социалната политика винаги са били в съответствие с конституционния принцип, че отглеждането и възпитанието на децата до пълнолетието им е право и задължение на техните родители и се подпомага от държавата.\n\r\n \r\n ", "date": "2019.09.28", "title": "МТСП: Със стратегията за детето не се въвеждат чужди модели!"}
{"url": "https://www.dnes.bg/index/2019/09/28/v-praga-na-noj-s-e-trotinetkite-prokuraturata-shte-nishti-uslugata.424270", "text": "\nДокато у нас електрическите скутери за споделено ползване са достъпни като услуга от малко повече от месец и все още настроенията към този метод на придвижване са доста раздвоени. \n\r\nУслугата обаче оперира в чешката столица Прага от една година и за това време вече доста хора са недоволни от услугата. \n\n\n\n\r\nОбщинския съвет на втори район в Прага отива и стъпка по-далеч. Говорителят на общината Ленка Резкова се обърна към транспортното министерство на Чехия с искане за становище за статута на електрическите скутери. Според министерството електрическите скутери не бива да се карат по тротоарите. \n                \n                \n                \r\nКомпанията оператор Lime настояваше, че за техните електрически скутери важат същите правила като за колелата, пише местния \"Lidovky\". \n\r\nСпоред министерството обаче това не е така. За да може да се използват на зоните за пешеходци максималната скорост не трябва да е над 25 км/ч, или пък моторът трябва да се изключва след достигане на тази скорост, наред с други ограничения. \n\r\nОт началото на годината полицията е регистрирала 1048 нарушения със скутерите. Затова сега общинската администрация иска от прокуратурата да разследа дали дейността на Limе в чешката столица е законна. \n\r\nПрокуратурата ще трябва да установи и дали твърденията на фирмата са верни. От Lime настояват, че техните скутери вдигат максимална скорост от 24,9 км/час и мощността им е 250 вата. \n\r\nДосега общината беше определила т. нар. \"червена зона\", където скутерите не би трябвало да бъдат използвани - в паркове, пешеходни зони и други. \n\r\nЖителите на Прага обаче в последната година постоянно се натъкват на изоставени скутери, понякога на тротоара. Неведнъж са били хвърляни и в река Вълтава, отбелязва чешкият Еxpress.\n\r\n ", "date": "2019.09.28", "title": "В Прага на нож с е-тротинетките, прокуратурата ще нищи услугата "}
{"url": "https://www.dnes.bg/mestni-izbori-19/2019/09/28/mestni-izbori-2019-koi-moje-da-glasuva.424211", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\nДа имате навършени 18 години, да не сте поставени под запрещение, да не изтърпявате наказание лишаване от свобода, разясняват от ЦИК. Друго важно условие е към 26 април 2019 г. да имате постоянен и настоящ адрес в страната и един от тях да е в населеното място, където ще гласувате.\n\r\n\n\r\nНа 16 септември бяха обявени предварителните избирателните списъци по постоянен адрес на страницата на общината и на видно място в района на съответната избирателна секция.\n\r\nЦИК препоръчва да проверите навреме дали фигурирате в списъка и коя е секцията, в която трябва да гласувате. Това можете да направите още на адрес grao.bg/elections, да изпратите SMS с ЕГН на 18429 (0,25 лв. без ДДС), както и да се обадите на безплатния телефон 0800 1 47 26. \n                    \n                    \n                \r\nАко не фигурирате в избирателния списък или сте установили някаква нередност - подайте заявление в общината до 19 октомври 2019 г. \n\r\n\n\r\nМоже да гласувате в избирателна секция по постоянен адрес. За да гласувате по настоящ адрес, трябва да подадете искане в съответната община до 12 октомври 2019 г. \n\r\nАко сте си променили адресната регистрация след 26 април, имате право да гласувате единствено в общината по предишната адресна регистрация.\n\r\nИзбиратели, които в изборния ден са в лечебно заведение, в домове за стари хора и други институции, могат да гласуват, ако на съответното място е образувана избирателна секция и отговарят на условията да гласуват.\n\r\nПълнолетните ученици и студенти могат да гласуват по постоянен адрес, като за целта се освобождават от учебни занятия в деня след изборите.", "date": "2019.09.28", "title": "Местни избори 2019: Кой може да гласува?"}
{"url": "https://www.dnes.bg/notifikacii/2019/09/28/tyrpenie-v-liavo-i-diasno-populizmyt-v-politikata-si-otiva.424428", "text": "Популизмът се превръща в определяща черта на обществения живот. Той обединява чувството за жертвеност и недоволство, поставяйки „хората“ срещу „елитите“. Протекционизмът на американския президент Доналд Тръмп и враждебността му към имигранти се подхранват от популистите в дясно. В ляво популизмът се проявява под формата на възмущение срещу заможните и сред кандидатите за президентска номинация от Демократическата партия е пълно с хора, които искат да накажат богатите. „Компромис“ вече е мръсна дума. Политическата ангажираност с опонента вече е нещо презряно. Да се примириш с малкото е по-лошо от провала – това е предателство, пише Майкъл Р. Стрейн за Bloomberg.\r\n\n                \n                \n                \r\nИкономистите имат да кажат нещо по въпроса. В проучване от 2016 г. германските икономисти Мануел Функе, Мориц Шуларик и Кристоф Требеш изследват политическите разделения на финансовите кризи. Те обобщават и анализират данни, покриващи над 800 избори в 20 развити икономики (в това число и САЩ) за периода от 1870 г. до 2014 г.\n\r\nТе установяват, че крайнодясните партии отчитат 30-процентен ръст в подкрепата си на избори в рамките на петте години след финансова криза. Партиите, които печелят, се характеризират с националистически и ксенофобски възгледи. Последната финансова криза отговаря на модела, като десните популистки партии удвояват подкрепата си след 2008 г. във Франция, Великобритания, Швеция, Финландия, Холандия, Португалия и Япония.\n\r\nСпоред икономистите, най-вече след Втората световна война, кризите правят управлението все по-трудно и се свързват със свиване на мнозинството на управляващите партии, засилване на опозицията и по-голямо политическо фрагментиране. От 50-те години насам средно по една допълнителна партия влиза в управлението в рамките на петте години след финансова криза. Също така уличните протести, бунтовете и стачките зачестяват.\n\r\nЗа разлика от това при рецесиите, които не са причинени от финансови кризи, не се наблюдава подобна тенденция. Според икономистите икономическите спадове, които не са на финансова основа – например ценови шок при петрола – може да се възприемат от избирателите като изключения извън контрола на елитите.\n\r\nВ същото време мерките, които се предприемат за справяне с финансовите рецесии – купуване на дългосрочни активи от централните банки например – са необичайни и могат също да отнемат от доверието в дадено правителство. Спасителните програми, свързани с финансови кризи, също може да са извор на популистки гняв, като финансовите рецесии често са и причина за грозни спорове между кредитори и длъжници, които допълнително се отразяват на обществените нагласи.\n\r\nДобрата новина от изследването на икономистите е, че популисткия възход, предизвикан от финансовите кризи е временен. Десет години след криза почти всички разглеждани променливи отново се намират на предкризисните си равнища.\r\n\n\r\nСАЩ се намират на около десетилетие от кризата през 2008 г. Ако страната отговаря на модела от миналия век и половина, то политическия й живот би трябвало да се върне към нормалността. Разбира се, това не е така. Защо? Може би защото кризата преди десет години бе толкова тежка, че на политическото стабилизиране му е нужно още време.\n\r\nИ наистина, Голямата рецесия свърши по-рано за някои, отколкото за други. На безработицата й трябваха близо осем години, за да достигне предкризисните си нива. Едва преди пет години нивото на безработица влезе в 5-процентния диапазон. Само през 2015 г. все още имаше два пъти повече дългосрочно безработни, отколкото в навечерието на рецесията.\n\r\nКато се има предвид бавното възстановяване и все още тегнещите икономически и психологически последствия от Голямата рецесия, няма да е изненада това, че популизмът все още е сила в САЩ.\n\r\nИ все пак, аргумент в подкрепа на отмирането на популизма е провалът на неговите политики да изпълни ангажимента си пред американския народ. Вземете например търговската война на Тръмп с Китай, която не доведе до рязко увеличение на работните места в промишлеността. Дори не намали търговския дефицит. Средният месечен търговски дефицит е бил по-висок през 2018 г. и 2019 г. отколкото през предходните години. И както критиците предрекоха, търговската война понижи средния национален доход, но увеличи цените за потребителите.\n\r\nИкономическата реалност е мощен политически фактор и ако има достатъчно време, провалът на популистката политика няма да е изключение от правилото.и наистина подобни политики стават все по-непопулярни. В ново проучване на ABC News/Washington Post 56% от допитаните неодобряват начина, по който президентът действа с Китай. Само 35% го одобряват. От своя страна 43% вярват, че подобни търговски и икономически политики увеличават шанса за рецесия, а по-малко от половината одобряват действията на Тръмп на икономическия фронт. В същото време 60% от хората се тревожат, че търговската война ще увеличи потребителските цени.\n\r\nТака че не се паникьосвайте заради популизма. И не преигравайте. Левицата не трябва да използва като оръжие данъчното законодателство, за да наказва богатите. Десните не трябва да отстъпват от дългогодишния си ангажимент към свободната търговия, свободните пазари, личната отговорност и отвореността си към света. Заплахата от популизма изисква по-обикновен отговор: търпение.\r\n", "date": "2019.09.28", "title": "Търпение в ляво и дясно: Популизмът в политиката си отива!"}
{"url": "https://www.dnes.bg/notifikacii/2019/09/28/boksoviiat-syiuz-s-po-strog-rejim-za-izdavane-na-razreshitelni.424429", "text": "Боксовият съюз ще промени правилника си за издаване на лицензи, за да се въведат по-строги мерки. Това обяви в Добрич министърът на спорта Красен Кралев, предаде БНР.\n\r\nПоводът за поисканата смяна на правилника е случаят с починалия български боксьор в Албания. „Случаят с починалия български боксьор в Албания е прецедент, а не практика”, заяви министър Кралев при откриването на ремонтираната лекоатлетическа зала „Добротица“ в Добрич.\n\n\n\n\r\n\"Дали има извършено престъпление от страна на починалия боксьор, аз не смятам, че има други нарушения от подобен вид. По интересни са другите факти - как е стигнал до смъртта, какви медикаменти е погълнал, ако е погълнал и така нататък. Аз смятам, че когато разследването приключи, съвсем скоро ще имаме точна представа какво точно се е случило в Албания\", каза още спортният министър.\n                \n                \n                \r\nОтнемат лиценза на мениджъра на боксьора, който загина на ринга в Албания\n\r\nКрасен Кралев допълни, че междувременно той е разпоредил промяна в условията за издаване на лицензи от страна на Българския боксов съюз.", "date": "2019.09.28", "title": "Боксовият съюз с по-строг режим за издаване на разрешителни"}
{"url": "https://www.dnes.bg/stranata/2019/09/28/ptp-na-pytia-pavlikeni-suhindol-prati-myj-v-bolnica.424430", "text": "Един човек е откаран в болница след ПТП на пътя Павликени – Сухиндол. Това съобщи „Фокус“, като се позова на МВР – Велико Търново. \r\n\r\nПроизшествието е между два леки автомобила. Единият е бил управляван от плевенчанин на 20-годишна възраст, а другият от 42-годишен мъж от град Сухиндол, като именно той е и пострадалият при произшествието. \r\n\r\nМъжът е откаран за първоначален преглед в Павликенската болница, като към момента състоянието му не е ясно.\r\n\r\nАко се установят по-сериозни травми, вероятно пострадалият ще бъде транспортиран в болницата във Велико Търново. \r\n\r\nСигналът е подаден в 15.14 часа в ОДМВР-Велико Търново, а към момента на мястото има екипи на Управление – Павликени, които регулират движението в района на произшествието.\r\n ", "date": "2019.09.28", "title": "ПТП на пътя Павликени-Сухиндол прати мъж в болница"}
{"url": "https://www.dnes.bg/mish-mash/2019/09/28/frenskiiat-spaidyrmen-pak-se-kateri-pak-go-arestuvaha.424431", "text": "Французинът Ален Робер, наричан Спайдърмен заради екстремните си изпълнения, беше арестуван, след като изкачи небостъргач във Франкфурт, Германия, без обезопасителна екипировка и без позволение, съобщават световните агенции.\r\n\r\nСпоред очевидци Робер е изкачил 153-метровия небостъргач Скайпър за 20 минути. Когато е слязъл, екстремният катерач е бил задържан от служители на реда. Според Асошиейтед прес начинанието ще донесе глоба на френския Спайдърмен.\r\n\r\nПетдесет и седем годишният Ален Робер не е разкрил мотивите си за изкачването.\r\n\r\nРобер фигурира в Книгата на рекордите Гинес като човека, изкачил над 100 сгради, без каквото и да е оборудване. Сред тях са Бурдж Халифа в Дубай - най-високата кула в света (828 метра), Айфеловата кула и кулите близнаци \"Петронас\" в Куала Лумпур. Френският Спайдърмен често изкачва високи сгради без позволение. ", "date": "2019.09.28", "title": "Френският Спайдърмен пак се катери, пак го арестуваха"}
{"url": "https://www.dnes.bg/eu/2019/09/28/london-gotov-s-konkretni-predlojeniia-za-sdelka-za-brexit.424433", "text": "Правителството на Великобритания е готово да разкрие \"конкретни предложения\", насочени към постигане на сделка за Брекзит с Европейския съюз, пише вестник London Evening Standard, като се позовава на информация на BBC.\n\r\nСпоред информацията тези планове ще бъдат разкрити по време на конференцията на Консервативната партия следващата седмица, което ще даде достатъчно време на торите да се подготвят преди жизненоважната среща от високо равнище на ЕС на 17 октомври.\n\n\n\r\nНо министърът на Великобритания, отговарящ за Брекзит Стивън Баркли притъпи очакванията за постигане на споразумение, като отбеляза в интервю, че \"все още има дълъг път\" до сделката с Брюксел.\n                    \n                    \n                \n                \n                \n                \r\nОстава малко повече от месец до планираната дата за излизане на Великобритания от ЕС и Баркли, който се срещна с преговарящия за Брекзит от страна на ЕС Мишел Барниер по-рано, заяви, че наближава \"момента на истината\" за тези преговори, посочва Фокус.\n\r\n\"Ще видим дали има политическа воля и от двете страни. Ние сме посветени на това да подсигурим сделка и сме посветени на това да напуснем (ЕС) на 31 октомври, но това споразумение трябва да е без предпазната клауза за ирландската граница\", заяви министърът.\n\r\n\"Парламентът отхвърли тази клауза вече три пъти, аз бях съвсем ясен с Мишел Барние в преговорите – клаузата трябва да изчезне\", заяви той.\n\r\n\"Но с достатъчно воля от двете страни, сделка може да се постигне\", добави още Баркли.\n\r\nПо-рано Европейската комисия излезе с изявление, че Барние е наблегнал на това, че трябва да има работещо решение за да се постигне сделка.\n\r\n\"Мишел Барние наблегна на това, че е от особена важност да има пълно операционно споразумение за оттегляне, за да бъде избегната \"твърдата\" граница между Северна и Република Ирландия, да бъде защитен острова, както и интегритета на единния ни пазар.\", се казва в изявлението.\n\r\n\"ЕС остава отворен и с желание ще разгледа работещо и легално оперативно решение, което да изпълнява всички тези цели\", се казва още в него.\r\n ", "date": "2019.09.28", "title": "Лондон готов с \"конкретни предложения\" за сделка за Brexit"}
{"url": "https://www.dnes.bg/zvezdi/2019/09/28/vtora-dyshteria-za-maikyl-shiin-aktioryt-stana-bashta.424432", "text": "Британският актьор Майкъл Шийн приветства втората си рожба. Актьорът, познат от малкия и големия екран с продукции като \"Добри Поличби\", \"Кралицата\" \"Maйстори на секса\" oбяви през юли месец щастливата вест. \r\n\r\nЗа него и партньорката му Анна Лундберг това е първо дете. Той има 20-годишна дъщеря от брака си с Кейт Бекинсейл. \r\n\r\n\"Дейли мейл\" твърди, че бебето отново е момиченце. \r\n\r\nЗа новото попълнение в семейство Шийн съобщи дядото Мейрик Шийн. \r\n\r\n50-годишният актьор е с 26-годишната шведска актриса Анна от преди година.", "date": "2019.09.28", "title": "Втора дъщеря за Майкъл Шийн, актьорът стана баща"}
{"url": "https://www.dnes.bg/world/2019/09/28/v-polsha-predizborno-obeshtanie-za-bezplatno-zdraveopazvane.424434", "text": "Управляващата в Полша партия \"Право и справедливост\" (ПиС) обеща днес да увеличи разходите за здравеопазване - поредното от щедрите й обещания в хода на кампанията преди изборите на 13 октомври, предаде Ройтерс.\n\r\n\"Трябва да има здравни услуги, които да са всеобщо достъпни и същевременно, искам специално да подчертая, публични\", каза лидерът на ПиС Ярослав Качински на партиен конгрес. \n\r\nПо думите му частният медицински сектор \"ще играе второстепенна роля\", за да може \"всеки гражданин на нашата страна, всеки съотечественик, да ползва безплатни медицински услуги и помощ\", заяви той.\n\r\nПиС планира до 2024 г. да повиши бюджетните разходи за здравеопазване до 160 милиарда злоти (40 млрд. долара) годишно. По данни на полското статистическо бюро през 2016 г. разходите за здраве са били 84,6 милиарда злоти, тоест около два пъти по-малко.\n                    \n                    \n                \n                \n                \n                \r\nПрез същата години бюджетът за здравеопазване на Полша е възлизал на около 4,6 на сто от БВП, доста под средното ниво от 6,6 процента за страните от Организацията за икономическо сътрудничество и развитие, отбелязва Ройтерс.", "date": "2019.09.28", "title": "В Полша, предизборно: Обещание за безплатно здравеопазване"}
{"url": "https://www.dnes.bg/stranata/2019/09/28/na-igra-no-i-seriozno-urok-za-pytna-bezopasnost.424435", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Обучение по сигурност на пътя за деца и ученици проведоха от Института за Пътна безопасност в столичния квартал \"Княжево\", предава Bulgaria ON AIR. \r\n\r\nЧрез игри експерти разясниха основни правила за движение по пътищата. \r\n\r\nНа най-малките беше обяснено как правилно да пресичат пътното платно и на какво да обръщат внимание, когато са на улицата.\r\n\r\nБеше представен и виртуален симулатор за кандидат-шофьорите.", "date": "2019.09.28", "title": "На игра, но и сериозно: Урок за пътна безопасност"}
{"url": "https://www.dnes.bg/index/2019/09/28/9-godini-zatvor-za-bylgarka-na-ostrova-prebila-vyzrastna-jena.424438", "text": "9 години затвор - такава присъда получи 48-годишната българка Гергана Георгиева. Тя е обвинена в побой и грабеж на 81-годишна жена. \n\r\nСпоред \"Дейли мейл\" Гергана е вързала 81-годишната вдовица на режисьора Майкъл Уинър, пребила я е с метален чайник и щанга и я е ограбила.\n\r\nСледствието установило, че Гергана е бивша любовница на Уиниър. Авантюрата им е от 1999 година, когато тя получава британско гражданство, благодарение на режисьора. Тя е имала тригодишна връзка с него, преди той да се ожени за Жералдин. В продължение на близо две години след смъртта му през 2013 г. Гергана е обмисляла престъплението, защото е предполагала, че Жералдин е наследила огромното му наследство.\n                \n                \n                \r\nВ интернет вече е разпространен и видеоклип от камерите около къщата на семейство Уинър. На него се вижда как българката напуска дома, дегизирана с голяма шапка и тъмна перука, след което изхвърля боклука и си тръгва. В къщата оставила да лежи безпомощна 81-годишната Жералдин Уинър.\n\r\nПо време на разследването Гергана Георгиева признала, че е откраднала бижута за 300 000 паунда. Тя обвинила  Жералдин, че убила любовника ѝ с вуду магии, за да прибере наследството му.\n\r\nПобоят над госпожа Уинър продължил над три часа, докато тя била с вързани очи, а ръцете и краката ѝ били закопчани със свински опашки. Георгиева пък я млатила с метален чайник и желязна щанга.\n\r\nБългарката признава пред съда за грабежа, но не и за побоя. Казва, че случайно е ударила вдовицата. Според нея тя е трябвало да получи част от завещанието, защото такава е била последната воля на Майкъл Уинър.\n\r\nГергана упорито питала вдовицата за диамант във формата на сърце. Ужасена, възрастната жена ѝ разкрила къде се намира семейният сейф. Така Георгиева задигнала редица вещи, сред които и диамантена висулка и картина на базиликата „Свети Марк“ във Венеция от Франц Ричард Унтербергер.\n\r\nВдовицата Уинър била спасена от по-тежки травми на главата, благодарение на ролките за къдрене, които били навити на главата ѝ.", "date": "2019.09.28", "title": "9 години затвор за българка на Острова, пребила възрастна жена"}
{"url": "https://www.dnes.bg/mish-mash/2019/09/28/vliianieto-na-socialnite-mreji-vyrhu-vryzkata.424324", "text": "Днес спокойно можем да кажем, че живеем в Instagram/Facebook общество. По-младите хора използват всяка свободна минута да ровят из мрежите през телефона си, а дори бабите започнаха да си правят профили и да качват снимки и харесват постове. И докато този навик ви носи информираност за събития и хора, той ви взима доста повече и може да съсипе не само деня и самочувствието ви, но и връзката ви.\r\n \r\nВижте как социалните мрежи афектират негативно отношенията с партньора:\r\n \r\n\r\n \r\nСоциалните мрежи изяждат вашето време заедно с половинката. В добавка те обземат вниманието ви и другият започва да се чувства пренебрегнат и то с право.\r\n \r\n\r\n \r\nНякои хора не обичат показността и не смятат, че е нужно да засвидетелстват отношенията си публично. Това, че вие искате да информирате всичките си приятели къде, с кого и какво правите, не означава, че и той го иска и затова не му се сърдете, че не харесва всяка ваша снимка.\r\n \r\n", "date": "2019.09.28", "title": "Влиянието на социалните мрежи върху връзката"}
{"url": "https://www.dnes.bg/eu/2019/09/28/kristalina-georgieva-nachelo-na-mvf-kakvo-oznachava-tova.424370", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Какво означа изборът на Кристалина Георгиева за България, за региона, свърши ли монополът на Западна Европа върху този тип позиции и конкретно на МВФ?\n\r\n\"Първо е лично постижение за нея – професионалист, който е оценен на изключително високо ниво\" – каза в предаването \"Брюксел 1\" Левон Хампарцумян, банкер и председател на Български форум на бизнес лидерите. \n\r\n\"Онези хора, които вечно сънуват конспирации срещу България и българите, няма какво да кажат, защото имаме Кристалина, златните момичета, Григор Димитров, които като постигнат нещо, светът ги признава, сваля им шапка, коленичи, целува и т.н. За България е постижение, че самата тя не толкова отдавна, беше клиент на фонда със спасителни програми.\n                    \n                    \n                \n                \n                \n                \r\nВажен е резултатът, който е позитивен за Кристалина Георгиева, за България и за Източна Европа. Защото представител на един нов регион на света, който беше в комунистическия мрак, изведнъж започва да дава хора на ключови световни позиции\", допълни Левон Хампарцумян.\n\r\nКакви врати отваря тази позиция към Източна Европа?\n\r\n\"Това е невероятен успех, огромен, световен успех. Искрено казано още не вярвам, че това се е случило. Не вярвам, че българка е шеф на МВФ!\", коментира Муравей Радев, бивш министър на финансите. \n\r\n\"Това е изключително влиятелна фигура в световен мащаб. Няма процес – икономически, финансов, глобален, който да се осъществи без лидери и държави да се допитат до шефа на МВФ. Това е фигурата, която е световен експерт. МВФ се грижи за икономическото и финансово здраве на света. И Кристалина е там, на върха!\", заяви Муравей Радев.\n\r\nЦелия разговор можете да гледате в предаването \"Брюксел 1\" днес от 17.30 ч. по .", "date": "2019.09.28", "title": "Кристалина Георгиева начело на МВФ - Какво означава това?"}
{"url": "https://www.dnes.bg/obshtestvo/2019/09/28/sysedite-shte-izbirat-procentyt-na-taksa-sgradna-instalaciia.424391", "text": "Съседите във входа ще избират какъв да бъде процентът на такса “сградна инсталация” в сметките за парно. Това предвиждат промени в Наредбата за топлоснабдяване, които влизат в сила от 1 октомври.\n\r\nРешението трябва да се вземе на общо събрание на етажната собственост. Размерът на “сградната инсталация” може да бъде не по-малък от 20 процента и не по-голям от 40 на сто от количеството топлинна енергия за сградата. Досега той се определяше от топлофикационните дружества и от фирмите за дялово разпределение.\n\r\nЗа високите сгради, в които има отоплителни инсталации с повече от една зона с открито изпълнение по проект, общото събрание на входа може да избере процентът за сградна инсталация да бъде различен за всяка зона.\n                    \n                    \n                \n                \n                \n                \r\nДомоуправителите на входа вече няма да получават всички изравнителни сметки за парно на съседите, както досега. Те ще се пращат по мейл или пощата индивидуално на всеки абонат.\n\r\nДруга промяна засяга сроковете за предаване и рекламация на изравнителните сметки. Топлинните счетоводители следва да ги изготвят до 10 юли и да ги предадат на клиентите до 15 юли.\n\r\nДосега тези срокове се определяха в договора между всяко топлофикационно дружество с фирмите за дялово разпределение.\n\r\nРекламации по отчета на уредите и по изравнителните сметки могат да се правят до 31 август. След изтичане на този срок не се приемат нови възражения и изравнителната сметка не се преработва, се посочва още в наредбата, пише \"Труд\".\n\r\nВъведено е изискването всяка абонатна станция да има свое досие, в което да се отразяват регулациите и повредите през годината.\r\nKлиентите с парно и топла вода, които живеят в чужбина, няма да е нужно да осигуряват достъп на инкасаторите до жилищата си, предвижда друга нормативна промяна. Отчитането на уредите ще става дистанционно, но само ако в имотите на същите са монтирани уреди, с възможност за дистанционен отчет.\n\r\nЗа да се спрат кражбите на топло, ще бъдат монтирани пломби на холендрите на връщащата линия от отоплителните тела във всички имоти. Това обаче ще става, само ако живеещите в сградата поискат.", "date": "2019.09.28", "title": "Съседите ще избират процентът на такса \"сградна инсталация\""}
{"url": "https://www.dnes.bg/zvezdi/2019/09/28/avtomontior-narushi-pravilata-vyv-fermata-zaradi-silikonka.424401", "text": "Правилата във \"Фермата\" хич не трогнаха автомонтьора Краси Джунов. Воден от нараснала похот, той прескочи триметровата ограда и така се озова в отбора на чорбаджиите, където го чакаше неговата тръпка - силиконовата чорбаджийката Паулина Ванегас.\n\r\nТова притесни неговите съотборници, които предположиха, че му се е наложило да потърси медицинска помощ или пък, че е починала баба му – жената, която го е отгледала и е попречила на родителите му да го дадат в дом.\n\r\nСтанислав единствен разпозна любовният маршрут на бившия еротичен модел към Паулина.\n\r\nЧорбаджиите пък приветстваха неговата постъпка и освен, че се забавляваха - бързо го впрегнаха за работа, да почисти обора на овцете.\n                    \n                    \n                \n                \n                \n                \r\nНеговите съотборници - сиромасите, пък го подложиха на другарски съд. \n\r\n\"Нищо не го оправдава, това е човек на 40 години, не може така лекомислено да ни зареже!\", възмути се детската учителка Маргарита.\n\r\nФутболистката Велислава пък прозря, че отборът й ще страда заради нагона на Краси.", "date": "2019.09.28", "title": "Автомонтьор наруши правилата във \"Фермата\" заради силиконка "}
{"url": "https://www.dnes.bg/stranata/2019/09/28/649-kg-dka-e-rekoltata-ot-desertnite-lozia-v-silistrensko.424399", "text": "С 649 килограма среден добив от декар завърши прибирането на реколтата от десертните лозя в Силистренско, показва справка от Областната земеделска дирекция.\r\nДосега полученият среден добив от винените сортове е 396 килограма.\r\nПолучени са и по 540 килограма ябълки и 497 килограма круши средно от декар, пише БТА.", "date": "2019.09.28", "title": "649 кг/дка е реколтата от десертните лозя в Силистренско "}
{"url": "https://www.dnes.bg/sport/2019/09/28/syrbiia-razplaka-franciia-na-evrovolei-2019-na-final-sa.424400", "text": "Сърбия се класира за финала на европейското първенство по волейбол и ще спори за титлата със Словения. \"Плавите\" надделяха в истински трилър на Франция с 23:25, 25:23, 25:21, 17:25, 15:8 и лишиха \"петлите\" от възможността да ликува с титлата пред родна публика. Финалът ще се играе в Париж.\n\r\nФранцузите дръпнаха в първия гейм и през цялото време поддържаха аванс от 2-3 точки. В заключителните разигравания Сърбия се доближи на точка, но все пак първата част бе за \"петлите\". Точно обратно се разви втория гейм - Сърбия взе аванс в началото и не позволи до края Франция да успее да изравни дори.\n\r\n\"Петлите\" поведоха в третата част, а точките постоянно бяха в предимство ту за единия, ту за другия отбор. Франция имаше аванс на второто техническо прекъсване, но \"плавите\" обърнаха и излязоха напред в резултата.\n                    \n                    \n                \n                \n                \n                \r\nЧетвъртата част бе изцяло за Франция, като сръбският наставник дори извади основните си играчи да починат преди тайбрека, тъй като авансът на Франция бе прекалено голям от средата на гейма.\n\r\nТова оказа влияние в тайбрека, където сърбите бяха почти безупречни. Те дръпнаха с 5:0, а след това успяха да задържат постоянен този си аванс. Накрая ликуваха след 15:7 и ще спорят за трофея с голямата изненада Словения, която по пътя си отстрани и България.\r\nОще спортни новини четете в ", "date": "2019.09.28", "title": "Сърбия разплака Франция на Евроволей 2019, на финал са"}
{"url": "https://www.dnes.bg/world/2019/09/28/honkong-otbeliazva-petgodishninata-na-dvijenieto-na-chadyrite.424402", "text": "Един от водачите на продемократичното протестно движение в Хонконг Джошуа Уон каза, че ще се кандидатира на местните избори през ноември, съобщи Асошиейтед прес. Той обяви това пред репортери преди началото на голям митинг по случай петгодишнината на Движението на чадърите, което го изстреля на световната сцена, предаде ДПА.\r\nПрез септември 2014 г. хиляди жители на полуавтономния китайски район окупираха Централния й квартал в мирен протест срещу закон, изискващ кандидатите за ръководител на изпълнителната власт да бъдат предварително одобряване от Пекин.\r\nАкцията на Движението на чадърите срещу опитите на Китай да затегне контрола върху Хонконг продължи 79 дни, а Уон се превърна в неин говорител пред света.\r\n                    \n                    \n                \n                \n                \n                Днес Уон обяви, че вече отговоря на условията да се кандидатира за член на общински съвет - навършил е изискваната от закона възраст и не му е била налагана присъда от повече от три месеца затвор. Той заяви, че ако не бъде допуснат до участие в избори, това ще бъде забелязано и по света, и от жителите на Хонконг и Пекин и управниците в Хонконг \"ще трябва да платят цената за това свое решение\".\r\nПрез юни, когато в Хонконг започна нова вълна от протести срещу подготвян законопроект за екстрадиране в Китай, Уон бе освободен след излежаване на двумесечна присъда, свързана с участието му в Движението на чадърите. След това той беше отново арестуван и освободен под гаранция за участие в неразрешен протест този месец.\r\nХонконгския Фронт за граждански и човешки права, който през юни организира протестно шествие с участието на един милион души, съобщи, че е получил разрешение от полицията за днешния митинг.  (БТА)", "date": "2019.09.28", "title": "Хонконг отбелязва петгодишнината на Движението на чадърите"}
{"url": "https://www.dnes.bg/mestni-izbori-19/2019/09/28/negativnata-kampaniia-shte-otblysne-horata-v-golemite-gradove.424406", "text": "Негативните кампаниии в областните градове няма да донесат никакъв успех на партиите и кандидатите за местна власт, които заложат на тях, смята Първан Симеонов.\n\r\n\"Кампанията по време на евроизборите беше остра и отблъскваща за избирателите, което доведе до понижаване на електоралната активност\", заяви той пред радио \"Фокус\". \n\r\nПо думите му появата на нови фигури като кандидати може да привлече по-широк електорат. Симеонов добави, че където има \"политически\" вот негативната кампания може да доведе до слаби резултати. \n\r\n\"Благодарения на това, че България е член на ЕС в последните години има подобряване на градската среда. Ние малко надценяваме ролята на тези прословути ремонти. Не забравяйте обаче, че хич не са малко хората, които си казват – \"Абе, може и да са лоши тези ремонти, но поне нещо се прави\". На този фон да излезеш и да развиваш крайно отрицателна кампания вече е нелепо. Би било подценяване на избирателя. Избирателят все пак вижда, че нещо се прави\", допълни политологът. \n                    \n                    \n                \n                \n                \n                \r\nПърван Симеонов каза още, ако избирателите обръщат повече внимание не само на това, което е свършено, а и как е свършено, е възможна промяна в управлението.", "date": "2019.09.28", "title": "Негативната кампания ще отблъсне хората в големите градове"}
{"url": "https://www.dnes.bg/notifikacii/2019/09/28/recesiia-v-evropa-germaniia-e-nai-gubeshta-v-momenta.424404", "text": "Германия е най-губеща и технически най-вероятно ще влезе в рецесия, но САЩ също губят, тъй като износът за Китай и вносът от тях променят структурата на тяхното вътрешно производство, потребление и експорт. Това заяви в ефира на   Камен Колчев, председател на Съвета на директорите на Елана Финансов Холдинг.\n\r\n\"Насилвайки банките да вземат още пари, те биват принуждавани да бъдат по-толерантни спрямо риска, а това може да им навреди при предстояща рецесия, както е в случая\", посочи гостът.\n\r\n\n\r\n\"До голяма степен ефектът Brexit е изконсумиран в Европа. Измеренията на процеса без сделка биха се изразили в сериозна рецесия и дългосрочен спад във Великобритания, свързан с всичките негативи, които биха последвали, включително върху имотния пазар и пазара на труда\".\n                \n                \n                \r\n\n\r\n\"Не мисля, че импийчмънт процедурата в сегашното си състояние влияе на пазарите. Тя ще им повлияе тогава, когато се стигне до гласуване в зависимост от това колко сериозни доводи ще се намерят срещу президента Доналд Тръмп. Пазарите там по-скоро се влияят от търговската война\".\n\r\nКолчев смята, че рецесия в САЩ със сигурност ще има през 2020-2021 г. \n\r\n\"Не се виждат предпоставки за мащабна дългова криза като тази през 2008 г. По-скоро се очаква нещо подобна на рецесията от 2001-2002 г.\", отбеляза той.", "date": "2019.09.28", "title": "Рецесия в Европа? Германия е най-губеща в момента"}
{"url": "https://www.dnes.bg/stranata/2019/09/28/tejka-katastrofa-zatvori-pytia-sofiia-samokov.424409", "text": "Тежка катастрофа затвори пътя София - Самоков, в местността \"Мечката\", съобщи АПИ.\r\n\r\nПолицията е въвела обходен маршрут Самоков - Ярема - София.\r\n\r\nШофьорите да карат внимателно и със съобразена скорост, призовават от пътната агенция.\r\n\r\nЗасега няма информация за пострадали или жертви при инцидента, но линейки са били на място. ", "date": "2019.09.28", "title": "Тежка катастрофа затвори пътя София Самоков"}
{"url": "https://www.dnes.bg/obshtestvo/2019/09/28/blizki-priiateli-politici-si-vzeha-posledno-sbogom-s-liubomir-levchev.424408", "text": "\nИзпратиха Любомир Левчев в последния му път. Писателят почина на 84-годишна възраст на 25 септември. Близки, приятели, интелектуалци и политици се простиха с поета.\r\nВелик, а сега е безсмъртен. Паметта не се заличава лесно, каза скулпторът Георги Чапкънов.\r\nАнтон Дончев си спомни първата книга на Левчев. И обобщи, че приживе поетът довел в България елитът на световната литература. Той беше едно голямо дърво, което роди плодове, въпреки че в последните години гласът на Левчев не се чуваше. Голяма част от тези плодове се нуждаят от нас за да израстат, каза още Дончев.\r\nВицепрезидентът Илияна Йотова заяви, че изпраща преди всичко приятел. Отива си Негово превъзходителство Аристократът на българската литература. Заслужава уважението на цялата държава. А днес не си казваме \"Последно сбогом\", защото остават книгите му\r\n                    \n                    \n                \n                \n                \n                Георги Първанов описа Левчев с думата Вселена. Такъв мъдрец е трудно да намерим в днешно време, посочи той. Отива си една епоха с много ярки и силни фигури. Не знам какво идва на хоризонта, каза Първанов.\r\nПоклонението пред Левчев бе в Националната библиотека \"Св. св. Кирил и Методий\". (БТА)\r\n ", "date": "2019.09.28", "title": "Близки, приятели, политици си взеха последно сбогом с Любомир Левчев"}
{"url": "https://www.dnes.bg/world/2019/09/28/asteroid-kolkoto-futbolno-igrishte-priblijava-zemiata.424403", "text": "Астероид с размерите на футболно игрище приближава Земята. Учените твърдят, че това е най-голямото небесно тяло, което минава толкова близо до планетата ни от век насам, предаде Нова тв.\r\n\r\n\"Проследих орбитата на астероида. Не е опасен. За последните 3 години сме открили 150 астероида\", каза Веселка Радева, ръководител на Планетариума във ВВМУ, Варна.\r\n\r\nАстероид с размерите на три Хеопсови пирамиди се приближава към Земята\r\n\r\n\"Когато дадено небесно тяло мине между орбитата на Земята и Луната, има опасност Земята гравитационно да го придърпа. В близките дни няма вероятност астероиди да влязат в отсечката Земя - Луна\", каза още доц. Радева.\r\n ", "date": "2019.09.28", "title": "Астероид колкото футболно игрище приближава Земята"}
{"url": "https://www.dnes.bg/temida/2019/09/28/advokatyt-na-djok-polfriiman-zashtitavam-go-bez-pari.424405", "text": "Адвокатите Петър Николов и Калин Ангелов, който представлява Джок Полфрийман, се съгласиха, че съдебният състав, постановил условното предсрочно освобождаване на Джок Полфрийман, е спазил закона.\r\nПред БНТ адвокат Николов обаче заяви, че дебатът за справедливостта на решението е можел да бъде избегнат чрез отвод на съдиите. Колегата му каза, че има смели съдии, които защитават закона и допълни, че защитава австралиеца pro bono.\n\r\n\"На първо място изниква един много важен въпрос, свързан и със съдебната реформа, за случайното разпределение на делата. Аз бих насочил вниманието натам - дали това дело е било действително случайно разпределено\", коментира Петър Николов.\n                    \n                    \n                \n                \n                \n                \r\nСпоред Николов съдебният състав е знаел, че ще бъдат провокирани дебати по темата.\n\r\n\"НПК предвижда едно задължение на магистратите, ако има някакво съмнение в тяхната безпристрастност, те сами са длъжни да се отведат.\"\n\r\nАдвокатът на Полфрийман цитира изискванията за условно предсрочно освобождаване: \"Законът пише какво и кога. Законът казва 1/2, когато човек не е бил осъждан преди това, и след това всеки лишен от свобода има право да поиска условно предсрочно освобождаване.\"\n\r\nАнгелов заяви, че защитава Джок Полфрийман без пари и допълни, че има два вида съдии - смели и страхливи.\n\r\n\"Страхливите съдии няма да изпълнят закона, защото знаят и виждат какво ще им се случи. Смелите съдии ще кажат: На мен не ми пука, важното е да изпълня закона, защото аз имам съвест.\", коментира той.\n\r\nПо думите на адв. Николов съдия Калкапчиев не е нарушил закона, защото изискванията за освобождаване на Джок Полфрийман са налице.\n\r\n\"Аз не съм адвокат на никого. И като гражданин, и като юрист, виждам неща, които не ми харесват в съдебната система. Дали законът трябва да дава такава голяма промоция за такива тежки престъпления, дали съдебните дела следва да се разпределят по този начин, защото аз смятам, че те трябва да се разпределят прозрачно.\"\n\r\nАнгелов цитира несъответствия по делото, според него \"Джок Полфрийман успя да види най-грозната страна на българската правна система и общество\".\r\n ", "date": "2019.09.28", "title": "Адвокатът на Джок Полфрийман: Защитавам го без пари!"}
{"url": "https://www.dnes.bg/top-novini/2019/09/28/dve-zabrani-prechat-na-polfriiman-da-napusne-bylgariia.424412", "text": "Забраните на прокуратурата на австралийския гражданин Полфрийман за напускане на страната са две - във връзка с досъдебното производство и във връзка с изтърпяване на наказанието \"Лишаване от свобода\", заяви в Плевен вътрешният министър Младен Маринов.\n\r\nТой уточни, че това, което се случва по отношение на съдебния процес не е от компетентността на МВР.\n\n\n\"В момента австралийският гражданин Полфрийман се намира в дома на дирекция \"Миграция\" в Бусманци, тъй като по отношение на него директорът на Дирекция \"Миграция\" е издал заповед за принудителна мярка експулсиране от страната, която е в процес. Допълнително по отношение на въпросния гражданин на Австралия има две забрани, наложени от прокуратурата, за напускане на Република България, така че когато всичките условия бъдат изпълнени ние ще приключим и с тази мярка за експулсиране на лицето\", подчерта министърът. \n                \n                \n                \r\nТой добави, че във вчерашния ден са получили призовка от Върховния касационен съд, която трябва в днешния ден да бъде връчена на австралийския гражданин Полфрийман за явяването му на заседанието, което е насрочено за 23 октомври.\n\r\nДо момента, до който има такива забрани няма как да довършим процедурата за експулсиране, каза министър Младен Маринов. Той е в Плевен по повод националното състезание \"Пътен полицай на годината - 2019\".", "date": "2019.09.28", "title": "Две забрани пречат на Полфрийман да напусне България"}
{"url": "https://www.dnes.bg/sport/2019/09/28/penata-igrachi-za-nacionalniia-se-syzdavat-s-rabota.424397", "text": "ЦСКА се нуждае от серия победи, за да натрупа актив и да измие лошите резултати в началото на сезона. Може да се каже, че сме на правилния път, но сега не бива да се отклоняваме и да стъпваме накриво. Това каза в интервю легендарният треньор Димитър Пенев.\r\nВ него той говори за предстоящия двубой с Берое, за състоянието на Левски, представянето на националния ни отбор.\r\n\r\nЛевски се събудиха, тях в никакъв случай не бива да ги забравяме и отписваме. Затова сме задължени сега да бием Берое, защото може много да изостанем. Виждаме, че конкурентите грешат по-рядко. Иначе сега се забавлявам с историята на Левски. Решиха, че са създадени през 1911-а. Някой фен ровил из архивите и го измислил... Това не знам как да го разбирам.\r\n\r\n                    \n                    \n                \n                \n                \n                Ицо Стоичков си го каза много точно с две-три думи. Ние национален отбор все едно, че нямаме. Тоест имаме, но ние говорим само за миналото му. А настоящето... Трябва да си изправим вътрешните прави, а не да се кривим. После ходим да се оправдаваме с клубовете, че имали много чужденци. Но те какво са виновни? Имат си цели, преследват ги. Трябва да създаваме играчи за националния отбор с работа, а не да си търсим оправдания.\r\n \r\nЦялото интервю четете в \r\n ", "date": "2019.09.28", "title": "Пената: Играчи за националния се създават с работа"}
{"url": "https://www.dnes.bg/akoshtete-vqrvaite/2019/09/28/liubovniiat-vi-horoskop-za-mesec-oktomvri.424332", "text": "Месец октомври ще бъде вълнуващ в много направления. В любовта, определено няма да скучаем. Ще имаме възможности за създаването на нови връзки или за подобряването на вече съществуващите. Повече за това какво ви очаква, вижте в любовния хороскоп на Az-jenata.bg\r\n\r\nЗа представителите на тази зодия, октомври ще бъде вълнуващ по отношение на любовта. Ако сте обвързани ще има с какво да впечатлите любимия човек и да засилите връзката си. Необвързаните имат шанс за интересни контакти, но само ако са по-социални. Възможно е да срещнете личност, която да допринесе за вашето благополучие. Тези от вас, които планират бебе, може да „работят“ по въпроса.\r\n\r\n                    \n                    \n                \n                \n                \n                Венера ще повлияе на любовния ви живот, а перспективите за намиране на нова любов, ако търсите такава, са големи. Социалните ви умения ще ви помогнат да привлечете обожатели към себе си. За обвързаните Телци, периодът ще е свързан с много романтика.\r\n", "date": "2019.09.28", "title": "Любовният ви хороскоп за месец октомври "}
{"url": "https://www.dnes.bg/obshtestvo/2019/09/28/knsb-iska-medsestra-900-lv-mlad-lekar-1200-lv.424410", "text": "Синдикатите на здравните работници в КНСБ , с подкрепата на съсловните организации, организират митинг-шествие на 7 октомври в София. Исканията на синдиката е увеличение на заплатите на лекарите и медсестрите, съобщи президентът на КНСБ Пламен Димитров пред журналисти в централата на Конфедерацията.\r\nСиндикатите искат минимална заплата от 900 лева за медицински сестри в общинските болници; 950 лева за медсестрите в университетските болници и съответно 1100 и 1200 лева начална стартова заплата за младите лекари.\r\nЗаплатите могат да бъда вдигнати на две стъпки - с първата веднага, а втората от началото на следващата година. Тези нива на заплатите вече са договорени в колективния трудов договор в здравеопазването, но още не е изпълнено, посочиха от КНСБ.\r\n                    \n                    \n                \n                \n                \n                В страната липсват 30 000 медсестри и 4000 акушерки, каза председателят на Българската асоциация на професионалистите по здравни грижи Милка Василева, цитирана от БТА.\r\nНад една трета от медицинския персонал са на възраст над 68 години и могат да напуснат системата. Хората работят защото пенсиите са ниски - за акушерките и медсестрите те са около - 300-400 лева, допълни тя.\r\n ", "date": "2019.09.28", "title": "КНСБ иска: Медсестра - 900 лв., млад лекар - 1200 лв."}
{"url": "https://www.dnes.bg/notifikacii/2019/09/28/uspeh-mirela-demireva-e-na-final-na-svetovnoto-v-doha.424389", "text": "Олимпийската вицешампионка от Рио де Жанейро Мирела Демирeва се класира за финала на скок височина на световното първенство по лека атлетика на открито в Доха, Катар.\n\r\nБългарката преодоля 194 сантиметра от втори опит, с което покри и квалификационния норматив. Критична за българката бе предходната височина от 192 сантиметра, която тя прескочи чак от третия път.\n\r\nОбщо осем състезателки успяха да преминат границата от 194 сантиметра, в това число рускинята Мария Ласицкене, американката Ващи Кънингам и украинката Ярослава Махучих. Изненадващо американката Иника Макферсън отпадна, след като успя да прескочи само 185 сантиметра. Финалът е в понеделник.\n\r\nИзвън битката за медалите в тройния скок при мъжете остана Георги Цонов.\n                \n                \n                \r\nБалканският шампион Георги Цонов постигна 16 метра и 61 сантиметра от първи опит. При втория си той направи фаул, а при третия записа само 16,08 метра, което бе далеч от квалификационната норма от 17 метра и 10 сантиметра.\r\nОще за спорт четете в \n\r\n\r\n ", "date": "2019.09.28", "title": "Успех! Мирела Демирeва е на финал на Световното в Доха"}
{"url": "https://www.dnes.bg/index/2019/09/28/us-oryjeina-firma-obmislia-da-prenese-zavodite-si-u-nas.424384", "text": "Американският производител на военна техника The Armored Group (TAG)  обяви предложение да пренесе цялото си производство на военен клас бронирани машини в България и да изпълни поръчката за този вид техника за нуждите на сухопътни ни войски. От реализацията на проекта ще бъдат разкрити поне 1000 работни места.\r\nОсвен създаване на производствен център на територията на България, целта е и продажба на продуктите им както в страната, така и в Европейския съюз.\n\r\nВчера компанията представи различните модели отбранителна техника, които са част от нейното 30-годишно портфолио.\n\r\nАспарух Пилософ, представител на TAG за България, сподели, че компанията желае да предложи на българското правителство да създаде на местна територия своя първи производствен център в ЕС.\n                \n                \n                \r\nТой обърна внимание на една от основните машини на компанията – MASTIFF, която по неговите думи „технически е най-усъвършенстваната8х8 машина, която разполага с голяма устойчивост и маневреност“.\r\n\"Нашето предложение е България да не бъде просто клиент на базиран в друга държава производител“, заяви изпълнителният директор на TAG Робърт Паздерка. „Ние даваме на България възможност да обедини усилията си с нашата компания и заедно да се конкурираме със същите тези производители на големия пазар за бронирани автомобили в ЕС. Още повече, че България ще излезе на този пазар с най-модерните американски технологии и по всяка вероятност с най-конкурентните цени,“ поясни той.\r\nПо думите му, групата е готова да използва за сглобяването на машините всякакви материали и компоненти, произведени в България, които съответстват на изискванията. „Освен това можем да проектираме и произведем бойна машина по изискванията на клиенти, включително с динамична и активна защита от огъня на противника“, добави той и изтъкна, че едно от достойнствата на цялата серия е използването на модули, с което поддръжката на бойния автомобил е много по-бърза, лесна и евтина. Американецът посочи за пример, че приполеви условия двигателят може да се смени за минути.\n\r\nПилософ подчерта, че всички машини от портфолиото на TAG отговарят и дори надхвърлят изискванията на българското правителство и в частност на Министерството на отбраната, които са провели среща с представители на компанията с интерес към нейните продукти.\n\r\nПаздерка посочи от своя страна, че компанията се стреми да се наложи на европейския пазар и да бъде конкурентна на останалите производители в региона.\n\r\n„Идеята ни за преместване на производството ни в България дойде, след като разбрахме за сделката за закупуване на изтребителите F-16 от българското правителство“, сподели той.\n\r\n\"Ние предлагаме по-добрата алтернатива на пазара и на българското правителство“, подчерта представителят на TAG за България.\n\r\nПо думите на Паздерка машините на компанията могат да бъдат подобрявани в процеса на поддръжка и по този начин да бъдат конкурентни и за в бъдеще.\n\r\n„Относно плащането при поръчка, ние сме гъвкави и можем да обсъдим различните варианти с българските власти“, изтъкна изпълнителният директор.\n\r\nТой посочи, че компанията е готова да инвестира в България пропорционално на търсенето в региона и това ще позволи отварянето на хиляди работни места, ако правителството се съгласи на договор.\n\r\nОтносно цената на различните машини, Паздерка заяви, че пазарната стойност на даден продукт зависи от спецификациите на модела и от целите, за които клиента иска да използва продукта.\r\n„За момента официалната позиция на министерството на отбраната е, че  предложението на TAG е закъсняло, тъй като маркетинговото проучване  относно закупуването на подобна техника от страна на България е  приключило още през 2017 г.“, заяви Пилософ, като добави, че това  решение трябва да се преразгледа и посъветва българските власти да не  следват сляпо тръжните процедури.\r\nОще новини четете в", "date": "2019.09.28", "title": "US-оръжейна фирма обмисля да пренесе заводите си у нас"}
{"url": "https://www.dnes.bg/world/2019/09/28/afganistan-izbira-prezident-14-sa-kandidatite.424382", "text": "Президентски избори се произвеждат в Афганистан днес, предадоха световните агенции. Около 9,6 милиона афганистанци имат право на глас. 5373 избирателни санкции ще бъдат отворени при засилени мерки за сигурност. За сигурността в изборния ден ще се грижат над 72 000 членове на афганистанските сили за сигурност.\r\nИзборите струват на афганистанските власти 150 милиона долара, от които правителството е осигурило 90 милиона, а останалите са от международни донори, отбелязва ДПА. Надпреварата за президентския пост ще е между 14 кандидати, след като четирима се отказаха от участие, предаде ДПА. Сред тях са настоящият президент Ашраф Гани и ръководителят на изпълнителната власт Абдула Абдула, посочва Ройтерс.\r\n                    \n                    \n                \n                \n                \n                Анализатори очакват Гани да спечели втори петгодишен мандат. Той е учил в чужбина, представител е на пущунското мнозинство и е прекарал по-голямата част от живота си зад граница, където е работил и в Световната банка. След свалянето на режима на талибаните Гани се връща в родината си и е назначен министър на финансите от тогавашния президент Хамид Карзай. Кандидатира се за държавен глава през 2009 г., но без успех.\r\nПет години по-късно обаче е избран на поста. Гани поема управлението на страната, след като по-голямата част от чуждестранните сили напуснаха Афганистан, и без тяхната подкрепа неговото правителство трудно се справя с борбата с талибаните, набрали отново сила, отбелязва ДПА.\r\nОсновният му съперник Абдула Абдула, който по образование е лекар, първо е бил от антикомунистическата съпротива. След това той се присъединява към Ахмад Шах Масуд, който оглавява подкрепяна от САЩ муджахидинска група, сражаваща се срещу съветските войски през 80-те години на миналия век и който после се противопоставя на талибаните. Шах Масуд загива при самоубийствен атентат на 9 септември 2001 г., припомня Асошиейтед прес.\r\nСлед свалянето на талибаните от власт Абдула Абдула е външен министър при президента Карзай, но през 2006 г. подава оставка. Кандидатира се за президент на два пъти - през 2009 г. и 2014 г. На последните избори печели 45 процента на първия тур срещу 35 процента за Гани. На втория тур обаче Гани получава 55,3 процента, а Абдула - 44,7 процента, припомня Асошиейтед прес. Вотът тогава е белязан от големи нередности и след обявяване на резултатите от втория тур настъпва хаос. САЩ се намесват, за да се сформира правителство на националното единство, което бива оглавено от Абдула при президент Гани.\r\nСред останалите кандидати е Рахматула Набил, който е инженер и е оглавявал редица служби и органи за сигурност в страната, отбелязва Асошиейтед прес. Кандидатира се и Гулбудин Хекматияр, който ръководеше една от подкрепяните от САЩ муджахидински групи, сражавали се срещу съветските войски. При управлението на муждахидините той е назначен за премиер, но влиза в конфликт с конкурентни муджахидински групи и превръща Кабул в бойно поле. При управлението на талибаните живее в Иран.\r\nВръща се в Афганистан след свалянето на режима на ислямисткото движение и се сражава с оглавяваната от САЩ коалиция. През 2003 г. американският Държавен департамент го включва в терористичния си списък. През 2016 г. Гани предоставя на Хекматияр имунитет, което му позволява да влезе отново в политиката, припомня ДПА.\r\nСред водещите кандидати е и Ахмад Уали Масуд, най-малкият брат на Ахмад Шах Масуд. При управлението на муджахидините Ахмад Уали Масуд е дипломат в афганистанското посолство в Лондон, а по време на талибаните той е техен посланик в британската столица, но не е международно признат. \r\n ", "date": "2019.09.28", "title": "Афганистан избира президент, 14 са кандидатите"}
{"url": "https://www.dnes.bg/usa/2019/09/28/armiiata-na-sasht-magnit-za-opasni-ekstremisti-trudno-se-prochistva.424289", "text": "Неотдавнашното задържане на американски войник - радикален националист, който искал да извърши атентат в САЩ, за да всее хаос, изкарва на показ трудностите на американската армия да се прочисти от опасни екстремисти, пише Франс прес.\n\r\n24-годишният редник от сухопътните сили Джаред Смит, разпределен във Форт Райли, щата Канзас, беше арестуван, след като подробно обясни на внедрен агент на ФБР как да изработи бомба със съставки от търговската мрежа. В понеделник в съд в Канзас му беше повдигнато обвинение в \"разпространение на информация за взривни вещества или оръжия за масово поразяване\".\n\r\nВръзките между крайната десница и военните бяха разкрити през 80-те години, когато ветеранът от Виетнамската война Луис Бийм оглави неонацистка организация, която проповядваше свалянето на правителството на САЩ и замяната му с \"арийска нация\".\n                    \n                    \n                \n                \n                \n                \r\nНе толкова отдавна служител на американската брегова охрана, възхищаващ се на норвежкия масов убиец Андерш Брайвик, беше арестуван през февруари близо до Вашингтон, защото възнамеряваше да нападне политици демократи и медийни личности.\n\r\n49-годишният бял супремасист Кристофър Пол Хасън се представяше като \"човек на действието\" и поддръжник на \"целенасоченото насилие за създаване на бяло отечество\".\n\r\nПрез май сухопътните въоръжени сили признаха, че разследват 22-годишния военен санитар Коруин Карвър във Форт Блис, щата Тексас, по подозрение, че е член на неонацистката групировка \"Атомвафен дивижън\" (Дивизия Атомно Оръжие).\n\r\nПентагонът уверява, че в армията \"никога не е било толерирано\" участието на военни в радикални действия.\n\r\nМинистерството на отбраната \"прилага многообразен подход, за да научи възможно най-много за потенциалните нови военнослужещи (...), за да се увери, че те могат да получат привилегията да служат във въоръжените сили\", заяви говорителката на Пентагона Джесика Максуел.\n\r\n\n\r\n\"Разполагаме с различни инструменти за подбор, които ни позволяват да идентифицираме хората, които не споделят ценностите ни\", добави тя.\n\r\nВ случая на Джаред Смит обаче разследването разкри, че той е постъпил в армията една година, след като е разговарял във Facebook с екстремиста Крейг Ланг, известен на американските служби за сигурност с участието си в бойните действия в Украйна в редиците на ултранационалистическото паравоенно движение \"Десен сектор\".\n\r\n\"Нямам военен опит, но ако не намеря място в Украйна до октомври, ще постъпя в армията\", е казал Смит на Ланг през юни 2016 г., сочи сигнал на ФБР. Година по-късно той е приет в редиците на сухопътните сили във Форт Бенинг, щата Джорджия, без военните, които са го вербували, да са открили какъв риск представлява.\n\r\nСпоред директора на център за изследване на екстремизма в университета на Калифорния-Сан Бернардино Брайън Левин случаят с Джаред Смит е интересен, защото показва активизирането на някои групировки на бели супремасисти, които искат \"да се съсредоточат върху военните, защото те имат ценни квалификации\".\n\r\n\"Пентагонът полага искрени усилия\", каза този експерт.\n\r\n\"Военните са напълно наясно с проблема и със сигурност работят по него. Сега е необходимо да се намерят нови лостове за реагиране\", добави той.\n\r\nВъпреки че американската армия е смятана за една от националните институции с най-разнообразен от етническа гледна точка състав, тя продължава да е плодородна почва за крайнодесните движения.\n\r\nВ допитване от октомври 2018 г. на специализираното издание \"Милитъри таймс\", обхванало 829 души на активна военна служба, 22 процента от анкетираните посочват, че са забелязали признаци на бял супремасизъм или расизъм във въоръжените сили през изминалата година.\r\n \r\n/БТА/\r\n ", "date": "2019.09.28", "title": "Армията на САЩ \"магнит\" за опасни екстремисти, трудно се прочиства"}
{"url": "https://www.dnes.bg/obshtestvo/2019/09/28/sboguvame-se-s-poeta-liubomir-levchev-v-narodnata-biblioteka.424392", "text": "Поклонението пред тленните останки на  Любомир Левчев е днес в 10.00 ч. в Националната библиотека „Свети Свети Кирил и Методий”.\r\nПоетът почина на 25 септември на 84-годишна възраст. Той е автор на над 30 стихосбирки, три романа и сценарии за филми.\r\n\r\nКнигите му са преведени в 36 държави. Носител е на десетки международни литературни награди, сред тях  Златен медал за поезия на Френската академия, световната награда за мистична поезия и голямата награда на института \"Александър Пушкин\". Любомир Левчев е носител на орден Стара планина и на званието Рицар на поезията.", "date": "2019.09.28", "title": "Сбогуваме се с поета Любомир Левчев в Народната библиотека"}
{"url": "https://www.dnes.bg/business/2019/09/28/vynshniiat-ni-dylg-prez-iuli-bil-9-2-na-sto-ot-bvp.424387", "text": "Брутният външен дълг на страната в края на юли 2019 г. е 34 195.3 млн. евро (57.8 на сто от прогнозния Брутен вътрешен продукт /БВП/ ), съобщава Българската народна банка. Дългът се увеличава с 1039.4 млн. евро (3.1 на сто) в сравнение с края на 2018 г. Дългът намалява на годишна база с 259.9 млн. евро (0.8 на сто).\r\nВ края на юли 2019 г. дългосрочните задължения са 25 771.1 млн. евро (75.4 на сто от брутния дълг, 43.6 на сто от БВП). На годишна база дългосрочният дълг намалява с 592.2 млн. евро (2.2 процента).\r\nБрутният външен дълг на сектор Държавно управление в края на юли 2019 г. е 5452.7 млн. евро (9.2 на сто от БВП). Спрямо края на 2018 г. той намалява с 88.2 млн. евро (1.6 на сто). На годишна база външните задължения на сектора се понижават със 194.8 млн. евро (3.4 процента).\r\n                    \n                    \n                \n                \n                \n                Външните задължения на сектор Банки са 4638.1 млн. евро (7.8 процента от БВП). Дългът на сектор Банки нараства на годишна база със 127.1 млн. евро (2.8 процента) спрямо юли 2018 г.\r\nВъншните задължения на Други сектори са 10 853.7 млн. евро (18.3 на сто от БВП). Дългът на сектора намалява на годишна база със 110.4 млн. евро (1 процент).\r\nВ края на юли 2019 г. вътрешнофирменото кредитиране е 13 250.7 млн. евро (22.4 на сто от БВП), което е със 700.8 млн. евро (5.6 на сто) повече в сравнение с края на 2018 г.\r\nВътрешнофирменото кредитиране намалява на годишна база с 81.9 млн. евро към края на юли. През януари - юли 2019 г. полученото външно финансиране от нерезиденти е в размер на 3962.3 млн. евро (6.7 на сто от БВП), при 3553.4 млн. евро (6.4 на сто от БВП) за януари - юли 2018 г.\r\nОт тях 241.5 млн. евро (6.1 на сто от общия размер) са за сектор Държавно управление, 981.2 млн. евро (24.8 на сто от общия размер) за сектор Банки, 628.4 млн. евро (15.9 на сто) за Други сектори, а 2111.2 млн. евро (53.3 на сто) са вътрешнофирмено кредитиране.\r\nПрез януари - юли 2019 г. извършените плащания по обслужването на брутния външен дълг са 2938 млн. евро (5 на сто от БВП) при 3490.5 млн. евро (6.3 на сто от БВП) за януари - юли 2018 г. , информира БНБ. (БТА)", "date": "2019.09.28", "title": "Външният ни дълг през юли бил 9.2 на сто от БВП"}
{"url": "https://www.dnes.bg/world/2019/09/28/bomba-izbuhna-v-izbiratelna-sekciia-v-kandahar.424394", "text": "Най-малко 15 души са ранени от бомба, избухнала в афганистанския град Кандахар. Експлозията проехтяла пред джамия, в която е отворена секция за гласуване на днешните президентски избори, съобщи Асошиейтед прес.\r\nСпоред лекар от местната болница, където постъпили пострадалите, сред тях има един полицай и няколко служители, свързани с изборите.Талибанските бунтовници бяха заплашили, че ще нападат тези, които отидат да гласуват. \n\r\nИ двамата основни претенденти за висшия пост - сегашният президент Aшраф Гани и ръководителят на изпълнителната власт Абдула Абдула, упражниха правото си на глас, предаде ДПА. \r\nГани благодари на сънародниците си, че въпреки заплахите на бунтовниците, са решили да гласуват. В социалните мрежи се появиха снимки на хора, чакащи на опашки пред избирателните секции.\r\n                    \n                    \n                \n                \n                \n                Една трета обаче от секциите, ще останат затворени днес, защото бе преценено, че не може да се гарантира сигурността им. \r\nВ цели градове, включително столицата Кабул, е спряно автомобилното движение като част от мерките за безопасност. В страната тя се осигурява от около 72 000 служители на силите за сигурност, а над 20 хиляди са в готовност да се присъединят към тях при необходимост. \r\n(БТА)", "date": "2019.09.28", "title": "Бомба избухна в избирателна секция в Кандахар "}
{"url": "https://www.dnes.bg/obrazovanie/2019/09/28/mon-shte-pravi-konkurs-za-uchiteli-inovatori.424386", "text": "Конкурс за учители, които вдъхновяват и мотивират учениците си да постигат по-добри резултати, организира за първи път Министерството на образованието и науката.\r\nТой е продължение на политиката за създаване на култура на иновации в училищата и предоставяне на повече свобода на педагозите да прилагат нови методи на преподаване. В него може да участват отделни учители, директори или цели екипи, съобщиха от пресцентъра на МОН.\r\nЩе се оценява положителният опит от новаторските практики, чрез които уроците стават по-интересни, както и дали учителите успяват да стимулират учениците да бъдат творци и да мислят критично. Във фокуса на конкурса ще бъдат още целодневната организация на учебния ден, извънучебното време и работата с родителите.\n                    \n                    \n                \n                \n                \n                \r\nОтличените иновации ще бъдат публикувани в \"Годишник на иноваторите в образованието“, за да могат да ги прилагат и други учители. Победителите ще сформират Национален клуб на иноваторите, който ще провежда майсторски класове и форуми за обмяна на опит.\r\nНаградите от конкурса ще бъдат връчени в началото на 2020 година на Втория национален форум за иновации в българското образование.\n\r\nИнициативата на МОН за подкрепа на иновациите започна през учебната 2017/18 година, когато за първи път бе одобрено изпълнението на 184 проекта. През следващата учебна година 290 образователни институции бяха включени в Списъка на иновативните училища, а през учебната 2019/2020 те вече са 395.\r\nПрез последната година най-много проектни предложения са свързани с използване на нови методи на преподаване – 39%. Други 29 % са за промяна на организацията на обучението. Проекти за нови модели на управлението, обучението и образователната среда са защитили 21%, а 11% - за промяна на учебното съдържание, учебни планове и учебни програми.\n\r\nБеше създадена и Национална програма „Иновации в действие“, по която са утвърдени 525 училища. Те ще си сътрудничат за обмен на иновационни практики помежду си за изграждане на цялостна мрежа на иновациите.", "date": "2019.09.28", "title": "МОН ще прави конкурс за учители иноватори"}
{"url": "https://www.dnes.bg/world/2019/09/28/ekozashtitnici-preminaha-po-ulicite-na-monreal.424388", "text": "Близо половин милион души преминаха на шествие по улиците на Монреал заедно с шведската екоактивистка Грета Тунберг в рамките на поредната \"световна стачка за климата\", предаде Франс прес, като се позова на организаторите.\r\n\"Това не само е най-голямата демонстрация в историята на Квебек, но и най-голямата демонстрация за седмицата по света\", обяви пред множеството природозащитникът Франсоа Жофроа. Самата Грета Тунберг каза: \"Най-малко 500 000 сме. Може да сте горди от вас!\" Полицията не посочи конкретни числа.\r\n16-годишната шведка, която се превърна в емблема на надигналото се глобално движение за климата, отбеляза, че \"няколко милиона\" души са демонстрирали по целия свят този петък. \"Ще продължим да го правим, докато ни чуят\", обеща Грета Тунберг под овациите на множеството.\r\n                    \n                    \n                \n                \n                \n                \"Стачката за климата\" миналия петък е събрала по последни данни общо над 6,6 милиона участници, каза шведската тийнейджърка.\r\nОрганизаторите съобщават до момента за над 4 милиона демонстранти днес, отбелязва Франс прес. \r\nГрета Тунберг отвърна на критиците, сред които президентът на САЩ Доналд Тръмп, предадоха Асошиейтед прес и Ройтерс.\r\n\"Предполагам, че те трябва да усещат, че техните възгледи за света, интереси или каквото и да било. . . са заплашени от нас. Станахме прекалено шумни за хората, за да се справят с нас, затова се опитват да ни накарат да замълчим. Трябва да възприемем това като комплимент\", каза шведската тийнейджърка.\r\nТази седмица Тръмп се подигра на Грета Тунберг, а канадският депутат Максим Берние я нарече паникьорка и психически нестабилна.\r\nОгромната демонстрация в Монреал се проведе на фона на среща в канадския град на Международната организация за гражданска авиация, на която се обсъждат начини за намаляване на влиянието на сектора върху климата. В момента на пътническите полети се пада дял от 2,5 процента от въглеродните емисии. Очаква се обаче броят на пасажерите да се удвои до 2037 г., така че експерти предупреждават, че емисиите от гражданската авиация ще се увеличат, ако не бъде направено нещо, отбелязва Ройтерс.\r\nПротести за климата се проведоха вчера по целия свят. Те започнаха в Нова Зеландия и стигнаха чак до Великденския остров. Над 100 000 души се събраха в Рим. Те издигнаха лозунги като \"Променете системата, не климата\" или просто \"Бъдеще\".\r\nВ Лисабон португалската полиция принуди стотици демонстранти да напуснат една от главните улици след мирен протест с участието на хиляди младежи по-рано вчера. \"Няма планета Б\", предупредиха участници в проявата. (БТА)\r\n ", "date": "2019.09.28", "title": "Екозащитници преминаха по улиците на Монреал "}
{"url": "https://www.dnes.bg/world/2019/09/28/specialniiat-pratenik-na-trymp-v-ukraina-podade-ostavka.424395", "text": "Бившият посланик на Белия дом в НАТО, който беше уловен в скандала за телефонният разговор между президентите на САЩ и Украйна Доналд Тръмп и Владимир Зеленски, напусна поста си като специален пратеник в Киев, според информация на американски държавен служител, пише вестник Los Angeles Times.\r\nТой заяви още, че Волкър е информирал Държавният секретар Майк Помпео за решението си да напусне поста си, след като бяха обявени разкрития, че именно той е свързал личния адвокат на Тръмп - Рудолф Гулиани, с украински държавни служители, за да бъдат те изнудвани да разследват бившия вицепрезидент Джо Байдън и семейството му за корупционни сделки.\r\nГулиани заяви, че е бил в постоянен контакт с Волкър във връзка с действията си. Щатският департамент не коментира веднага темата и само потвърди, че посланикът е свързал адвоката на Тръмп с близки до Зеленски служители.\r\n                    \n                    \n                \n                \n                \n                Помпео заяви по-рано, че доколкото той е бил информиран, всички държавни служители на САЩ са действали правилно във връзка с Украйна, съобщи \"Фокус\".\r\nВолкър беше доведен в администрацията на Тръмп от бившият държавен секретар Рекс Тилърсън, за да поеме поста  пратеник в Украйна. Той работи на доброволни начала и е запазил работата си като ръководител на Института за международно лидерство на Джон Маккейн в Аризонския държавен университет. Студентският вестник на щата Аризона беше първият, който съобщи за оставката му.", "date": "2019.09.28", "title": "Специалният пратеник на Тръмп в Украйна подаде оставка"}
{"url": "https://www.dnes.bg/snimka-na-denia/2019/09/28/vremeto-dnes-slynchev-i-topyl-esenen-den-za-razhodki.424390", "text": "Времето днес ще бъде предимно слънчево. След пладне ще духа слаб до умерен южен вятър, с него температурите ще са повишат и дневните ще са между 22° и 27°, според прогнозата за времето на НИМХ. Атмосферното налягане е и ще се задържи по-високо от средното за месеца.\r\nНад Черноморието ще бъде предимно слънчево. Ще духа до умерен южен вятър. Максимални температури на въздуха: 21°-24°. Температурата на морската вода е 21°-23°. Вълнението на морето ще е 1-2 бала.\r\nНад планините ще бъде слънчево с умерен вятър от запад-северозапад. Максималната температура на височина 1200 метра ще е около 17°, на 2000 метра - около 11°.", "date": "2019.09.28", "title": "Времето днес: Слънчев и топъл есенен ден за разходки "}
{"url": "https://www.dnes.bg/stranata/2019/09/28/dronove-slediat-dunarit-sledobed-vlizat-razsledvashtite.424396", "text": "Най-рано следобед разследващи ще могат да влязат в цеха с тротил във военния завод \"Дунарит\", където вчера имаше пожар.\r\nРусенският университет е предоставил дрон, оборудван с термовизионна камера и камера за нощно виждане, с които тази нощ над терена е следено дали има нови огнища на пожара, съобщава БНР.\n\n\r\nНощта е преминала спокойно, увериха от ръководството на завода. В цеха пожарът е потушен, няма и тлеене.\r\nВ петък стотици работници бяха евакуирани заради избухването на пламъци в едно от най-големите военни предприятия у нас. Районът на километри от „Дунарит” също беше отцепен. Заради опасността от  взрив обаче най-притеснени бяха жителите на близкото село Николово. Децата от детската градина и училището бяха изведени още в петък по обяд.\r\n                    \n                    \n                \n                \n                \n                Регионалната екоинспекция в Русе е осигурила подвижна станция, с която са измерени контролираните показатели на атмосферния въздух. Към момента не са  констатирани превишения на установените норми. За случая е уведомена Окръжна прокуратура Русе, под чието ръководство е образуваното производство за изясняване причините за пожара.\r\nПредседателят на сформирания кризисен щаб - областният управител на Русе Галин Григоров, заяви, че през нощта пожарникарите са извършвали превантивни действия, за да не се допуска евентуално възпламеняване на сухата тревна маса, която се намира около огнището на пожара.", "date": "2019.09.28", "title": "Дронове следят \"Дунарит\", следобед влизат разследващите"}
{"url": "https://www.dnes.bg/notifikacii/2019/09/28/lavrov-paranoia-rusiia-ne-stoi-zad-razgovora-trymp-zelenski.424385", "text": "Руският министър на външните работи Сергей Лавров заяви, че полемиката около телефонния разговор между американския президент Доналд Тръмп и украинския му колега Володимир Зеленски е прекомерна, и отрече страната му да е замесена в случая, предаде Ройтерс.\r\n\"Това е параноя\", каза Лавров на пресконференция в централата на ООН в Ню Йорк по повод твърдението на председателката на Камарата на представителите в Конгреса на САЩ Нанси Пелоси, че Русия стои скандала.\r\nВ интервю вчера Пелоси спомена за възможна руска роля в аферата. \"Между другото, аз мисля, че Русия има пръст в това\", заяви тя пред телевизия Ем Ес Ен Би Си.\n\r\n                \n                \n                Лавров призова Съединените щати да не публикуват стенограмите на телефонните разговори на президента Доналд Тръмп с руския му колега Владимир Путин, предаде Франс прес.\r\n\"Майка ми, когато ме отгледа, ме научи, че е неуместно да чета писмата на другите, които не са адресирани до мен\", каза той.\r\nРуският външен министър разкритикува остро публикуването на стенограмата на разговора Тръмп-Зеленски, като се аргументира, че на такова високо равнище е необходима \"известна степен на поверителност\".\r\nПо-рано, в речта си на годишната сесия на Общото събрание на ООН, Лавров разкритикува остро Запада, предаде Асошиейтед прес.\r\n\"За Запада е трудно да приеме, че неговата вековна доминация в световните дела отслабва\", заяви руският външен министър. Той обвини \"водещите западни страни\", че \"се опитват да възпрепятстват развитието на един полицентричен свят\" и \"да наложат на другите стандарти на поведение, основани на тесногръдо западно тълкуване на либерализма\".\r\nПод \"Запад\" руските официални лица обикновено имат предвид Съединените щати и техните традиционни съюзници в Европа, отбелязва АП.\r\nЛавров каза още, че западните страни, че манипулират своите граждани, разпространяват фалшива информация и не позволяват на журналистите да си вършат работата - все обвинения, които Западът отдавна отправя срещу Русия, а преди това - и срещу Съветския съюз.\r\n \r\n(БТА)\r\n ", "date": "2019.09.28", "title": "Лавров: Параноя! Русия не стои зад разговора Тръмп-Зеленски"}
{"url": "https://www.dnes.bg/notifikacii/2019/09/28/papata-zove-izkustveniiat-intelekt-za-obshtoto-blago.424383", "text": "Папа Франциск призова технологичните компании да използват изкуствения интелект за общото благо, предаде Асошиейтед прес.\r\nНадпреварата за разработване на изкуствен интелект и други форми на дигитално развитие поражда риск от увеличаване на социалното неравенство, освен ако тези дейности не бъдат придружени от етична оценка на общото благо, предупреди главата на Католическата църква на конференция във Ватикана.\r\nФорумът събра шефове на компании като Фейсбук (Facebook) и Гугъл (Google), дипломати, финансисти, физици, философи, специалисти по етика и епископи.\r\nКонференцията \"Общото благо в дигиталната епоха\" е поредната заявка на Католическата църква за място в дебатите за перспективите и рисковете, свързани с изкуствения интелект.\r\n                \n                \n                Дебатите бяха посветени на различни теми - от технологичния напредък при оръжията през бъдещето на работните места при нарастващата роля на машините до решенията на социалните медии след разпространението на видеозапис на нападението срещу джамии в Крайстчърч, Нова Зеландия.\r\nВ своето слово папата похвали потенциала на технологичния напредък, като отбеляза, че в началото на Индустриалната революция машините са спестили на работниците опасен и монотонен труд. Все по-голямото разчитане на автоматизацията в името на печалбата обаче лишава хората от достойнството на труда, подчерта в същото време той, пише БТА.\r\nСветият отец предупреди, че \"ако технологичният напредък стане причина за все по-очевидни неравенства, това няма да е истински и реален напредък\". Това ще доведе до \"форма на варварство, при която ще важи правото на най-силния\", аргументира се той.", "date": "2019.09.28", "title": "Папата зове: Изкуственият интелект - за общото благо"}
{"url": "https://www.dnes.bg/kino/2019/09/28/liubov-v-moskva-s-izcheznalata-imperiia.424201", "text": "За пореден път режисьорът Карен Шахназаров ни вмъква във всекидневието на обикновения човек. Това прави още с дебюта си в игралното кино \"Куриер\".\r\nТака е и в \"Изчезналата империя\". Времето е 70-те години на миналия век в СССР. Градът е Москва, а силата на комунизма бавно се стопява. Това е  видяно в периферията на всекидневието на трима студенти. Двама младежи  влюбени в едно момиче. Студентите се сблъскват с първите си  разочарования и победи.\r\nШахназаров ни залъгва, че разказва романтична комедия, но сюжетът поема в различна посока, насочвайки се към \r\n                    \n                    \n                \n                \n                \n                \r\nГледайте \"Изчезналата империя\" на 28 септември от 22.30 часа по телевизия .", "date": "2019.09.28", "title": "Любов в Москва с \"Изчезналата империя\""}
{"url": "https://www.dnes.bg/notifikacii/2019/09/28/evakuirat-pytnici-feribot-se-zapali-v-igumenica.424398", "text": "Пожар избухна на ферибота Olympic Champion на пристанището в Игуменица. Огънят е тръгнал от гаражното помещение на пътническия ферибот.\r\n\r\nВ 8:20 ч. е започнала евакуация на пътниците, съобщава \"Труд\"\r\n\r\nСпоред информация пожарът вече е под контрол, тъй като автоматичните системи за пожарогасене на кораба са се включили директно. Няма информация за ранени пътници, както и дали сред тях има български пасажери.\r\n\r\nФериботът е превозвал 538 пътници и 293 автомобила, както и 75-членен екипаж.\r\n\r\nНа мястото на инцидента са пристигнали влекач и сухопътна пожарна.\r\n\r\nФериботът е построен през 2000 г. и е с обща дължина 204 метра и ширина 26,13.", "date": "2019.09.28", "title": "Евакуират пътници, ферибот се запали в Игуменица"}
{"url": "https://www.dnes.bg/mish-mash/2019/09/28/zashto-sa-polezni-ribata-i-zelenchucite.424326", "text": "Добрата диета винаги е помагала не само за здравословното състояние, но и поддържа добро самочувствие и настроение. Приемът на повече плодове и зеленчуци, както и риба намалява и риска от хронично бъбречно заболяване с поне 30 процента. Така смятат учени от университета „Бонд“ в Австралия, пише Daily Mail.\r\n \r\nСпециалистите са стигнали до този извод след анализ на начина на хранене на повече от 630 000 души за едно десетилетие. Така установили, че предпочитащите плодове, зеленчуци и риба пред преработени меса, сол, газирани напитки и сладко, са с много по-здрави бъбреци.\r\n \r\nТе включват в хранителния режим и ядки, пълнозърнести храни и нискомаслени млечни продукти. Здравословното хранене намалява и опасността от албуминурия – наличието на албумин в урината. Този протеин е важен за изграждането на мускулите, възстановяването на тъканите и борбата с инфекциите. Наличието му в урината показва, че бъбреците не пречистват добре кръвта.\r\n \r\nХроничните бъбречни заболявания често се причиняват от други болести, които натоварват бъбреците – като високо кръвно, диабет, висок холестерол. Продължителната употреба на някои лекарства, като нестероидните противовъзпалителни, също може да предизвика проблеми.\r\n \r\nХроничните бъбречни заболявания варират от сравнително леки и безсимптомни състояния до бъбречна недостатъчност, при която органите въобще не работят.\r\nУчените са анализирали резултатите от 18 изследвания по въпроса с общо 630 108 участници, проследени средно 10,4 години.\r\n \r\n", "date": "2019.09.28", "title": "Защо са полезни рибата и зеленчуците?"}
{"url": "https://www.dnes.bg/index/2019/09/28/pravilata-na-es-i-lipsata-na-rabotna-ryka-otkazali-vw-ot-bylgariia.424393", "text": "Заплатите и в България са ниски, но там важат правилата на ЕС за държавните субсидии, докато в Турция този въпрос се решава гъвкаво, казват от Фолксваген. Това може да се окаже решаващо за инвестицията от 1 млрд. евро.\n\r\nВ продължение на месеци се водиха преговори и сега явно са отстранени почти всички пречки. Новият завод на Фолксваген очевидно ще се строи в Турция: \"Водим заключителните разговори\", заяви в четвъртък (26 септември) Андреас Тостман от Управителния съвет на Фолксваген пред журналисти в Берлин. Според него в момента се уточняват последните детайли. Договорите можели да бъдат подписани в рамките на две седмици, а „може би и по-рано\", пише \"Дойче веле\".\n\n\n                \n                \n                \r\nПреди три седмици агенция Ройтерс съобщи, позовавайки се на осведомени кръгове, че решението на германския концерн за гигантската инвестиция е непосредствено предстоящо. Още в края на август Надзорният съвет на Фолксваген взе принципното си решение за строежа на новия завод.\n\r\n\r\nОсведомени източници твърдят, че в Маниса, край Измир, ще бъде изграден новият завод на Фолксваген. Той ще произвежда 300 000 автомобила годишно. За целта ще бъдат разкрити близо 4000 нови работни места. Строежът ще започне през 2020, а производството е планирано да стартира през 2022 година. Инвестицията на германския концерн ще е на стойност от близо 1 милиард евро.\n\r\nЗаводът ще произвежда моделите Фолксваген Пасат и Шкода Супърб за износ в Източна Европа. 80 до 90% от производството ще се експортират към разрастващите се пазари на Източна Европа и Русия. Останалата част от производството ще се продава в Турция.\n\r\nРешението за изграждането на нов завод на Фолксваген в Турция е политически оспорвано. ЕС обвинява Ердоган в орязване на свободата на словото и правото на демонстрации. От Фолксваген обаче отговарят, че Турция от години е кандидатка за присъединяване към ЕС. В същото време те признават, че ситуацията в страната се е влошила след неуспешния опит за преврат през 2016 година. \"Фолксваген е наясно, че в Турция има репресии срещу критици на режима и дисиденти\", казва Томас Щег, който лобира в полза на концерна. Той обаче изтъква, че Турция е страна с развита пазарна икономика, която в бъдеще отново ще се развива по възходяща линия. Предпоставките за това били налице.\n\r\n\n\r\nАндреас Тостман от Управителния съвет на Фолксваген допълва: \"Смятаме, че в Турция ще можем да запазим нашето високо ниво - по отношение на качеството на продукцията, в защитата на синдикалните права на служителите, както и по отношение на човешките права в сферите, на които можем да окажем пряко влияние\".\n\r\nСпоред Фолксваген равнището на заплатите в Турция е по-ниско, отколкото в другите източноевропейски страни, станали предмет на обсъждане във връзка с новия завод. В България, която дълго време се смяташе за алтернатива на Турция, заплатите също са ниски, само че там нямало достатъчен брой съответно квалифицирана работна ръка.\n\r\nОсвен това България е обвързана с европейските правила за отпускане на държавни субсидии. В Турция обаче този въпрос се решава с преговори, посочват от Фолксваген.\r\n\r\n \r\n    ", "date": "2019.09.28", "title": "Правилата на ЕС и липсата на работна ръка отказали VW от България"}
{"url": "https://www.dnes.bg/notifikacii/2019/09/28/sreshtu-pojarite-rusiia-zabrani-pusheneto-po-balkonite.424381", "text": "Русия въвежда нови правила за пожарна безопасност, с които от 1 октомрви се забранява всеки \"открит огън\" на балконите на жилищните сгради и хотелите, предаде Франс прес.\r\nНовите правила, които имат за цел да намалят броя на пожарите по небрежност, се въвеждат с указ, подписан от министър-председателя Дмитрий Медведев.\r\nЗабраната засяга пушенето (на цигари, лули, пури), ползването на барбекюта и паленето на свещи на балконите. \r\n \"В 60 процента от случаите причината за балконските пожари е небрежно пушене\", заяви министерството на извънредните ситуации и добави, че не води война срещу пушачите.\r\nСпоред него мерките са насочени към намаляване на броя на пожарите, тръгнали от балконите - от началото на годината те са над 2000.\r\n                \n                \n                Ако избухне пожар заради неспазване на новите правила, виновникът ще трябва най-малкото да плати глоба и може да бъде обвинен в престъпление, ако случаят е сериозен.\r\nПушенето на балконите оставаше възможност за пушачите в Русия, след като по-рано властите забраниха пушенето в стълбищата на сградите и на много други обществени места.\r\nПрилагането на тези мерки е трудно и много хора продължават да пушат на забранените места, включително пред метростанциите, на автобусните спирки и на влаковите перони.\r\nПушачите в Москва, където населението живее в блокове с апартаменти, не са доволни от новите правила.\r\n \"Това е унизително. Сега само богаташите, които имат собствена земя и къща, ще могат да пушат, а бедните хора не могат да направят нищо\", каза 52-годишната Юлия Волкова-Ворошилова.\r\n\"Не можеш да накараш хората да се откажат от пушенето с подобни мерки. Аз ще продължа да пуша на моя балкон. Кой ще ме види там?\", заяви 40-годишната Наталия Селвестренко. (БТА)", "date": "2019.09.28", "title": "Срещу пожарите: Русия забрани пушенето по балконите "}
{"url": "https://www.dnes.bg/obshtestvo/2019/09/28/mvr-otchete-ima-namalenie-na-ubitite-po-pytia.424407", "text": "През 2018 година имаме намаление на убитите по пътя, но не сме доволни от това с какви темпове правим този показател по-нисък. Това заяви днес в Плевен министърът на вътрешните работи Младен Маринов на официалното откриване на 27-ия национален конкурс \"Пътен полицай на годината - 2019\".\r\nТрябва всеки един от нас да има самодисциплина и отговорност към себе си и към останалите участници в движението, подчерта той.\r\nМинистър Маринов отбеляза, че пътните полицаи от цялата страна днес показват в условията на спортно състезание своя професионализъм. Пътният полицай е пръв на място при пътен инцидент и предприема първите действия, от които до голяма степен зависят последствията от всяко настъпило ПТП, подчерта министърът.\r\n                    \n                    \n                \n                \n                \n                Затова те трябва да са подготвени да реагират при всяка една ситуация по най-адекватния начин, включително и оказване на първа долекарска помощ, добави той. По думите му в условията на това състезание се прави преглед на тяхната готовност, за която министърът изрази убеденост, че е на изключително високо ниво.\r\nТой благодари на Държавната агенция по безопаснот, че въпреки, че е създадена отскоро, навлиза сериозно в организацията на работата и координацията на всички институции, които имат ангажименти по пътната безопасност, за да стане по-ефективна и превенцията - преди всичко недопускане на пътни инциденти.\r\nВ Плевен в 27-ия национален конкурс \"Пътен полицай на годината - 2019\" участват 64-ма състезатели от 29 отбора. Спортно-състезателната програма включва дисциплините автомобилизъм и мотоциклетизъм. Отборите имат и практически изпит по оказване на долекарска помощ на пострадали при пътно-транспортно произшествие.\r\n ", "date": "2019.09.28", "title": "МВР отчете: Има намаление на убитите по пътя"}
{"url": "https://www.dnes.bg/zvezdi/2019/09/28/roberta-izhvyrli-ilian-ot-igri-na-voliata.424411", "text": "Илиан стана третият участник, който напусна шоуто \"Игри на волята: България\". \n\r\nТой се изправи в двубой срещу Роберта, в който трябваше да подредят пъзел от 9 части, както и да се справят със съпротивлението на еластично въже. \n\r\nПо време на битката им Александър подкрепяше Роберта, което подразни Атанас и близначките. В крайна сметка жената в битката спечели. \n\r\n\"Тъпо ми е, яд ме е на мен си. Моите приятели, които остават вътре, тежко и горко им. За тях ме е най-яд, че ги оставих\", сподели Илиан след края на играта. \n\r\n\"За мен тази победа означава много, означава извоювано уважение от племето\", пък бяха първите думи на щастливата Роберта.\n                    \n                    \n                \n                \n                \n                \r\nМеждувременно едно нарушение наруши комфорта на племето \"Траки\". Стана ясно, че Александър е откраднал вафли и тайно е давал само на Радостина и Ана Мария от тях. Заради нарушението на правилата \"Траки\"-те получиха сурово наказание от капитан Бялото Мите. След като се прибраха от битката те завариха рибарската колиба заключена. \n\r\nРадостина, Ана Мария, Добрин и Александър тръгнаха да търсят завет в гората, а близначките и Атанас намериха подслон зад колибата и не можеха да разберат защо Добрин е избрал да бъде с другите, като и той не е ял от вафлите.\n\r\nСамо няколко дни след като заявиха, че ще номинират заедно мъже, жените от Красивите отново се разцепиха. Марешка зави, че Бояна много я натоварва и започна да прекарва времето си с мъжете. Дали ще я приемат Март, Томас, Георгиос и Веселин или ще приемат поведението й за поредната стратегия, следва да разберем.", "date": "2019.09.28", "title": "Роберта изхвърли Илиан от \"Игри на волята\""}
{"url": "https://www.dnes.bg/health/2019/09/28/11-hrani-i-napitki-sreshtu-grip.424338", "text": "С промяната на времето и настъпването на есента във въздуха започват да се носят все повече вируси и болестотворни микроорганизми. За да се предпазим от тях е важно да се грижим добре за здравето на имунната система, като я подсилваме с нужните хранителни елементи.\r\nЗа да повишим имунитета си по естествен път е необходимо да наблегнем именно на тези храни и напитки, които имат доказани ползи в посока стимулиране защитната функция на имунната система.\r\nКакво да консумираме през есента и зимата, за да се предпазим от грипа и вирусните инфекции?\r\n\r\nОвесените ядки са чудесна храна не само за подсилване на имунитета, но и при вече настъпила вирусна инфекция. Те са препълнени с витамини, полезни протеини, минерали, фибри. Засищат задълго и действат още по-мощно в комбинация с бадемово масло, рикота или извара, които са източници на още полезни протеини, нужни на имунната система.\r\n                    \n                    \n                \n                \n                \n                \r\nКакто обикновените, така и сладките картофи имат своите ползи за здравето и имунитета. Те помагат да се предпазите от вируси и настинки, които върлуват около вас през есенно-зимния сезон.\r\n\r\nЗеленият чай е много богат на антиоксиданти, които са жизненоважни за функциите на имунната система. Пийте по една-две чаши на ден.\r\n", "date": "2019.09.28", "title": "11 храни и напитки срещу грип"}
{"url": "https://www.dnes.bg/crime/2019/09/28/pojar-izpepeli-sgrada-v-strajishkoto-s-lozen.424414", "text": "Пожар изпепели сграда в  стражишкото с. Лозен. Сигнал за инцидента е подаден снощи в 18:26 часа в Оперативен център Велико Търново, съобщиха от Областната дирекция на МВР.\r\nСградата, която е общинска и частна собственост, пламнала заради неправилно ползване на нагревателни уреди, съобщават от пожарната служба. Пламъците унищожили 300 кв. м. от сградата и 150 кв.м от покривната конструкция.\r\n\r\nПожарът е ликвидиран от четирима огнеборци.", "date": "2019.09.28", "title": "Пожар изпепели сграда в  стражишкото с. Лозен"}
{"url": "https://www.dnes.bg/obshtestvo/2019/09/28/medicinski-sestri-otnovo-na-protest-v-karlovo.424415", "text": "Медицински сестри от Пазарджик, Кърджали, София и Пловдив се включиха в протест в Карлово и подкрепиха подалите оставки техни колежки от карловската болница МБАЛ \"Д-р Киро Попов\".\r\nТе настояват за увеличение на основната заплата на медицинските сестри в страната на 950 лева и не са съгласни с отправеното предложение за увеличение на месечното им възнаграждение със 100 лева от 1 октомври. Припомняме че лекарите и сестрите от Детското отделение на МБАЛ \"Д-р Киро Попов\" - Карлово подадоха колективна оставка на 13 септември и едномесечното им предизвестие изтича на 13 октомври.\r\nОт седем години не сме получавали средства от клиничните пътеки и допълнително материално стимулиране, заплатите ни са унизително ниски, работим допълнително, за да издържаме семействата си, казаха медицинските сестри в оставка. В понеделник се очакват оставки и на сестрите във вътрешното отделение на карловската болница.\r\n                    \n                    \n                \n                \n                \n                Недоволните се събраха на централния площад в подбалканския град, след което потеглиха в шествие до болницата.\r\n ", "date": "2019.09.28", "title": "Медицински сестри отново на протест в Карлово"}
{"url": "https://www.dnes.bg/index/2019/09/28/v-estoniia-vmesto-globa-za-byrzo-karane-stoish-45-minuti-do-kolata.424278", "text": "Естонската полиция реши, че обикновените глоби не работят достатъчно добре, за това измисли ново наказание за онези, които са решили да карат по-бързо от позволеното.\r\nНарушителите, които превишават скоростта са наказвани като малки деца - да стоят мирно до автомобила за определено време. Вместо да съставят протоколи, пътните полицаи просто карат нарушителя да постои известно време встрани от автомобила, за да успокои..\n\r\nАко скоростта е превишена с по-малко от 20 км/ч, тогава \"спирането за успокояване\" на водача продължава 45 минути. При превишаване на скоростта от 20 до 40 км/ч, принудителната почивка е цял час. Ако обаче шофьор е карал с над 40 км/ч повече от допустимото, глобата не му мърда.\n                \n                \n                \r\nСпоред служителите на реда в Естония този необичаен начин на наказание е по-ефективен, защото, например, за богатите хора загубеното време може да бъде по-скъпо от парите. Освен това много шофьори намират за неудобно да ги види някой познат, когато са изпаднали в такава ситуация.\n\r\nВремето за принудително спиране е специално избрано, така че на нарушителя да му е трудно да навакса забавянето с ново превишение на скоростта, но в същото време \"почивката\" не трябва да бъде твърде дълга. Засега новият метод  е експериментален, но при успех властите вероятно ще го въведат за постоянно.\r\n\n\r\n", "date": "2019.09.28", "title": "В Естония – вместо глоба за бързо каране, стоиш 45 минути до колата"}
{"url": "https://www.dnes.bg/world/2019/09/28/proveriavat-boris-djonsyn-za-konflikt-na-interesi.424413", "text": "Британският премиер Борис Джонсън е обвинен, че като кмет на Лондон е бил в конфликт на интереси. Става дума за познанството му с бизнес дама, за която се предполага, че е получила средства от държавата. Случаят би могъл да доведе до наказателно разследване срещу министър-председателя, предаде Франс прес.\r\nСпоред в. \"Сънди таймс\" Дженифър Аркюри - бивша американска манекенка, насочила се към бизнеса, е получила благодарение на връзките си с Джонсън общо 126 000 лири (141 000 евро) държавни средства и привилегировано включване в официални търговски делегации.\r\nБританският премиер, понесъл след идването си на поста през юли не един болезнен удар от страна на парламента и правосъдието заради стремежа си на всяка цена да осъществи Брекзита на 31 октомври, бе кмет на Лондон от 2008 до 2016 г.\r\n                    \n                    \n                \n                \n                \n                С оглед разкритията за отношенията на Джонсън с бизнес дамата Управата на голям Лондон сезира компетентния орган - Независимата служба за поведението на полицаите (IOPC), която да прецени дали да се образува наказателно дело срещу бившия кмет на Лондон. Проверката ще бъде извършена от тази служба, защото като кмет за Джонсън са важали същите правила за поведение като за полицаите, уточнява ДПА.\r\nБлагодарение на приятелството си с Джонсън Дженифър Аркюри изглежда е могла да участва в търговски делегации и да се облагодетелства от спонсорски договори, от които в противен случай тя и дружествата й не биха могли да се възползват. Става дума за спонсорски договор от 2013 г. на стойност 10 000 лири (11 200 евро) и още един от 2014 г. за 1500 лири (1700 евро) в полза на \"Иннотех\", фирма на Дженифър Аркюри. Тя имала също така възможност да получи достъп до прояви в Сингапур, Малайзия и Ню Йорк.\r\nСпоред \"Сънди таймс\" през 2014 г. бизнес дамата е получила освен това 15 000 лири (17 000 евро) правителствени средства в рамките на програма за насърчаване на предприемачи от чужбина да основават компании в Обединеното кралство. Тази година пък е успяла да вземе 100 000 лири (112 000 евро) от фондове, предназначени за британски фирми, въпреки че отново се е преселила в САЩ. Последната сума обаче е била замразена от правителството.\r\nКакто Борис Джонсън, така и Дженифър Аркюри отричат да са извършили нещо нередно. (БТА)\n\r\n ", "date": "2019.09.28", "title": "Проверяват Борис Джонсън за конфликт на интереси"}
{"url": "https://www.dnes.bg/politika/2019/09/28/karakachanov-da-ne-kazvame-da-na-makedoniia-v-es-na-vsiaka-cena.424416", "text": "ЕС не може да бъде легитимация за неправди, а България да бъде използвана по този груб начин като трамплин от страна на управляващите в Скопие, категоричен е заместник министър-председателят по обществения ред и сигурността, министър на отбраната и лидер на ВМРО – БНД Красимир Каракачанов.\n\r\nРеакцията му идва в отговор на интервю, дадено от македонския президент Стево Пендаровски за тамошна медия, в което той си позволява да злоупотребява с историческата истина относно произхода на Гоце Делчев и да дава нееднозначни сигнали към Комисията по исторически и образователни въпроси, че трябва услужливо да тупа топката, а не да води разговори по същество. Така разкрива замисъла на Скопие всъщност да саботира процеса, смята Каракачанов.\n                    \n                    \n                \n                \n                \n                \r\nАз пък казвам, че на 17 октомври България също не трябва да бърза да дава зелена светлина за започване на преговори с Македония да еврочленство, докато не бъдат изчистени всички фалшификации от историята на българския народ в Македония, категоричен е Красимир Каракачанов, цитиран от ВМРО.\n\r\nДействията на македонския президент противоречат на духа на добросъседство, както и на категоричната позиция от наша страна, че напредъкът в разговорите относно общата история и нейното представяне в образователната система на съседна Македония трябва да бъде ускорен.\n\r\nНа 17 октомври предстои Европейски съвет, на който се очаква лидерите на страните от ЕС да вземат решение за начало на преговори за членство на Македония и Албания в ЕС. България трябва да реши дали да подкрепи Македония, за да бъде дадена дата за начало на преговори за членство в Съюза.\r\nТова решение зависи както от всички държави членки, така и от всяка от тях поотделно. Решението ще се вземе само с абсолютно мнозинство. Дори и само една държава да бъде против, решение не може да бъде взето. Дни преди това - на 14 и 15 октомври, предстои и поредното заседание на съвместната Комисия между България и Македония по историческите въпроси, която бе създадена съгласно подписания Договор за добросъседство между двете държави.", "date": "2019.09.28", "title": "Каракачанов: Да не казваме \"да\" на Македония в ЕС на всяка цена"}
{"url": "https://www.dnes.bg/world/2019/09/28/afganistanskata-izbiratelna-komisiia-zagubi-vryzka-s-870-sekcii.424417", "text": "Афганистанската Независима избирателна комисия (НИК) изгуби връзка с 870 секции за гласуване на днешните президентски избори в страната. Това съобщи шефът на секретариата й Хабиб ур Рахман Нанг, цитиран от телевизия \"Толо нюз\", предаде ТАСС.\r\nКомисията все още има връзка с 4503 секции от общо 5373. Изгубена е връзката със секции в провинциите Бадахшан, Тахар, Кундуз и Балх. За момента НИК не разполага с данни дали секциите действат.\r\nНасилие съпровожда четвъртите президентски избори в страната след падането на талибанския режим. Талибаните, които не признават за легитимни днешните афганистански власти, заявиха в навечерието на изборите, че смятат да осуетят гласуването, и приканиха избирателите да не участват във вота.\r\nТелевизия \"1 Ти Ви\" съобщи за 9 експлозии тази нощ в източната провинция Нангархар - един човек е убит и още 7 са ранени. Най-малко 15 души са ранени от бомба, избухнала пред джамия, където е отворена избирателна секция, в град Кандахар в едноименната провинция. (БТА)", "date": "2019.09.28", "title": "Афганистанската избирателна комисия загуби връзка с 870 секции"}
{"url": "https://www.dnes.bg/rusia/2019/09/28/rusiia-i-pusheneto-po-balkonite-ne-bila-za-pushene-a-za-ogyn.424418", "text": "Постановлението на руското правителство за промени в противопожарните правила не подразбира забрана върху пушенето по балконите, съобщи за ТАСС министерството на извънредните ситуации (МИС) в Москва.\n\r\nНеобходимо е обаче гражданите да помнят, че са отговорни пред закона, че трябва да бъдат предпазливи, да мислят за своята сигурност и за сигурността на околните, отбеляза пресслужбата на ведомството.\n\n\r\nВ четвъртък МИС информира, че промените забраняват от 1 октомври да се използва открит огън по балконите на жилищни сгради, хотели и общежития. \"Съответно гражданите нямат право да пекат шишчета по балконите, да палят свещи и по принцип да пушат. Отговорност ще се търси от пушачите, чийто вреден навик е станал причина за пожар\", уточни министерството.\n                    \n                    \n                \n                \n                \n                \r\nЗабраната за пушене на балконите бе подкрепена междувременно от Кремъл и руското здравно министерство, посочва ТАСС и БТА.\n\r\nПо данни на МИС през 2016 г. в Русия е имало 907 пожара по балкони и тераси, през 2017 г. - 1478, през 2018 г. - 1964, а от началото на т. г. в страната са станали вече 1823 пожара.\n\r\nПрез 2019 г. пожари взеха досега 12 жертви в Русия, а 135 души бяха ранени. МИС изтъква, че 60 на сто от пожарите по балконите са предизвикани от небрежност при пушене. Останалите се причиняват от фойерверки и бомбички, барбекюта и повреди в електрическите инсталации", "date": "2019.09.28", "title": "Русия и пушенето по балконите: Не била за пушене, а за огън"}
{"url": "https://www.dnes.bg/notifikacii/2019/09/28/na-turizym-v-sauditska-arabiia-veche-izdavat-vizi.424419", "text": "Саудитска Арабия обяви, че започва за пръв път да издава нов тип визи, които позволяват на чужденците престой в страната с чисто туристическа цел. Това е част от усилията на крайноконсервативното мюсюлманско кралство да се отвори към посетители от чужбина и да диверсифицира икономиката си, разчитаща главно на петрола, съобщи Асошиейтед прес.\n\r\nДосега Рияд издаваше главно работни визи, визи за бизнесмени и за мюсюлманските поклонници, посещаващи Мека и Медина, отбелязва Би Би Си. Министърът на туризма Ахмед Хатиб нарече започването на издаване на туристически визи исторически момент и посочи, че чужденците ще могат да се възхитят в Саудитска Арабия на пет обекта, влезли в списъка на световното културно наследство на ЮНЕСКО, предаде БТА.\n                \n                \n                \r\nНовите визи ще са едногодишни, позволяващи многократни посещения за престой до 90 дни. Туристите от 49 страни ( засега не се уточнява кои) ще могат да искат туристически визи онлайн или пристигайки в страната, на специални гишета на летищата. Гражданите на останалите страни ще трябва да подават документи за туристически визи в консулствата или посолствата на Саудитска Арабия преди пътуването.\n\r\nНа информационния сайт за визовата политика се казва, че се либерализират и строгите изисквания към облеклото на жените - раменете и колената ще трябва да са покрити, но отпада изискването да се носи \"абая\", черна дреха, покриваща цялото тяло. Подчертава се, че туристките трябва да се обличат скромно.\n\r\nТуристите, които не изповядват исляма, както и досега няма да могат да посещават светите за мюсюлманите градове Мека и Медина. За чужденците продължава да важи и забраната за употреба на алкохол.\r\n ", "date": "2019.09.28", "title": "На туризъм в... Саудитска Арабия! Вече издават визи"}
{"url": "https://www.dnes.bg/stranata/2019/09/28/pojaryt-v-dunarit-zaradi-tehnicheska-neizpravnost.424420", "text": "Работим по всички версии, но това което до момента имаме като информация, най-вероятно е техническа неизправност. Това каза в Плевен министърът на вътрешните работи Младен Маринов днес.\n\r\nМога да успокоя хората на този етап, защото вчера беше наистина критична ситуацията при възникване на самия пожар, уточни той пред БТА.\n\n\n\n\r\n\"Към днешния ден можем да кажем, че пожарът е овладян, нямаме тлеещи огнища. Но ситуацията изисква да изчакаме определено време, с оглед сигурността на служителите, които ще работят на терен, за да продължим с действията. Към момента се провеждат мероприятия с работници, които са били вътре, за да видим каква е причината. Към момента работим по версия за техническа неизправност, като другите версии не са изключени. Докато не се направи оглед на място, не можем да бъдем категорични\", коментира министър Маринов.\n                    \n                    \n                \n                \n                \n                \r\nПо думите му районът продължава да бъде под контрола на полицията, прави се повторно обливане с вода. Вчера главен комисар Николов е бил на място, а министърът е разговарял с областния управител.\n\r\n\"Там всичко беше извършено, както трябва в такива ситуации, преди всичко, за да се защити живота и здравето на населението. Бяха евакуирани определени квартали, тъй като имаше опасност от разширяване зоната на пожара, в близост имаше и взривни материали, които наистина бяха опасни, но всичко приключи нормално. Надяваме се така да продължи\", каза още министърът. \n\r\nВ момента нямаме бърза работа - тя беше докато бяха изведени хората от опасната зона и локализираме, добави министърът в отговор на въпрос кога ще се влезе в мястото на инцидента.", "date": "2019.09.28", "title": "Пожарът в Дунарит – заради техническа неизправност?"}
{"url": "https://www.dnes.bg/sofia/2019/09/28/roditeli-na-protest-protiv-zakoni-zastrashavashti-semeistvoto.424421", "text": "Родители излязоха на протест в центъра на София срещу няколко закона, които по думите им застрашават българското семейство и които влизат в сила от 1 януари 2020 г.\n\r\nПолицията затвори бул. \"Цар Освободител\" в района на Министерски съвет.\n\n\r\nПовече от 160 000 родители казват \"не\" на \"антисемейните закони, които според тях следват принципите на норвежката служба Барневернет, отговорна за отнемането на стотици норвежки и чуждестранни деца от техните родители\", съобщава bTV.\n\r\nСпоред родителите частни НПО-та изземват държавни функции.\n\r\n\"Могат да ни наложат задължителни социални услуги, извършвани от частни лица “доставчици на социални услуги\", дори и чуждестранно финансирани. Тези частни лица ще избират и контролират приемните семейства, ще дават становища за пред съда дали сме годни за родители, ще ни дават задължителни предписания, ще се намесват при родителски спорове, ще получават лична информация от лекари и институции и др. За дейността си тези доставчици ще получават пари от бюджета, от такси от гражданите и от чуждестранните си спонсори\", твърдят протестиращите.\n                    \n                    \n                \n                \n                \n                \r\nТе твърдят още, че всяко дете може да бъде счетено за \"дете в риск\", поради неясно дефинирани критерии.\n\r\nПротестиращите настояват да се спазва Конституцията. Родителите не желаят да се въвеждат права на децата, каквито не са предвидени в Конституцията, както и \"доставчици на социални услуги“, а не семейството да следят за тяхното спазване", "date": "2019.09.28", "title": "Родители на протест: Против закони, застрашаващи семейството!"}
{"url": "https://www.dnes.bg/snimka-na-denia/2019/09/28/nedelia-ni-ochakva-sys-slynce-temperaturite-do-30-gradusa.424424", "text": "Времето утре ще бъде предимно слънчево. Ще духа слаб, в Дунавската равнина до умерен северозападен вятър. Ще е топло с максимални температури между 25 и 30 градуса.\n\r\nПо Черноморието ще бъде предимно слънчево. Ще духа слаб до умерен вятър от юг-югозапад. Максимална температура на въздуха 23-28. Температурата на морската вода е 21-23 градуса. Вълнението на морето най-често ще бъде 1-2 бала.\n\r\nВ планините също ще е предимно слънчево, след обяд с временни увеличения на облачността. Ще духа слаб, по високите и открити части умерен вятър от запад-северозапад. Максимална температура на височина 1200 метра - около 20, на 2000 метра - около 12 градуса.\n\r\nВ началото на следващата седмица ще бъде предимно слънчево и топло за края на септември и началото на октомври. В нощните часове ще бъде почти тихо, през деня ще духа слаб, в Дунавската равнина до умерен северозападен вятър, а в източните райони вятърът временно ще се обръща от югозапад. \n                \n                \n                \r\nПреобладаващите минимални температури ще са между 10 и 15 градуса, а максималните в понеделник ще са над 25 градуса, на отделни места ще достигат и до 30-32 градуса. Във вторник дневните температури, главно в североизточната половина от страната, слабо ще се понижат.", "date": "2019.09.28", "title": "Неделя ни очаква със слънце, температурите до 30 градуса"}
{"url": "https://www.dnes.bg/index/2019/09/28/jivot-pri-mama-i-tatko-do-30-g-koga-mladite-se-iznasiat-ot-vkyshti.424440", "text": "\r\nМного от младите в Европа често остават дълго в дома на родителите си. \n\r\nСпоред проучванията европееца напуска дома на 26 години средно. \n\r\nМладежите от Южна Европа са онези, които остават най-дълго в родния дом - до 30 години. \n\r\nВ Скандинавието пък е напълно обратното. В Швеция младите се изнасят от дома още на 18,5 години. \n\r\nЗащо е тази разлика между севера и юга? Вижте във видеото на .\r\n   ", "date": "2019.09.28", "title": "Живот при мама и татко до 30 г.: Кога младите се изнасят от вкъщи?"}
{"url": "https://www.dnes.bg/blizak-iztok/2019/09/28/husite-ot-ansar-allah-vzeli-hiliadi-sauditci-v-plen.424436", "text": "Привърженици на йеменското бунтовническо движение \"Ансар Аллах\" (хуси) заявиха, че при мащабна военна операция на границата със саудитската провинция Наджран са пленили хиляди войници и стотици транспортни средства на саудитската коалиция, предаде ТАСС. Агенцията се позовава на съобщение в ефира на телевизионния канал \"Прес ТВ\" на говорител на въоръжените сили на \"Ансар Аллах\" бригаден генерал Ахя Сария.\n\r\nЗасега саудитската коалиция нито е потвърдила, нито е опровергала тази информация.\n\r\nВ Йемен от август 2014 година продължава конфликтът между правителствените сили и метежниците хуси. Във връхната си точка той прерасна в нахлуване в страната през март 2015 година на коалиция, оглавявана от Саудитска Арабия. \n                    \n                    \n                \n                \n                \n                \r\nТогавашната операция бе наречена \"Буря на решимостта\" и бе насочена срещу хусите, установили контрол върху значителна част от територията на Йемен. Тя бе подкрепена от Бахрейн, Катар, Кувейт и ОАЕ. Към тях се присъединиха Египет, Йордания, Мароко, Пакистан и Судан, припомня ТАСС.", "date": "2019.09.28", "title": "Хусите от \"Ансар Аллах\" взели хиляди саудитци в плен?"}
{"url": "https://www.dnes.bg/sport/2019/09/28/liokler-shte-startira-ot-polpozishyn-utre-v-sochi.424439", "text": "Шарл Льоклер с Ферари спечели квалификацията за място за Гран при на Русия, кръг от световния шампионат във Формула 1. Това е четвърти пореден полпозишън за състезателя от Монако. Той завъртя най-бърза обиколка на трасето в Сочи с 1:31.628 минута и победи световния шампион и лидер в генералното класиране Люис Хамилтън, който остана втори с 0,402 секунди по-слабо време. Трети е съотборникът на Льоклер във Ферари - Себастиан Фетел. Четвърти остана Макс Ферстапен с Ред Бул, но холандецът е наказан с пет места в стартовата решетка и ще стартира девети в утрешното състезание, предава БНР.\n\r\nМерцедес спечели всичките пет старта в Сочи, откакто трасето е в календара на Формула 1 от 2014 година, но Ферари се надява да продължи силната серия, като тимът има три поредни победи в последните стартове - две на Льоклер и една на Фетел.\r\n\n                    \n                    \n                \n                \n                \n                \r\n1. Шарл Льоклер (Монако)  Ферари     1:31.628 \n\r\n2. Люис Хамилтън (Великобритания)  Мерцедес  1:32.030\n\r\n3. Себастиан Фетел (Германия)  Ферари  1:32.053  ", "date": "2019.09.28", "title": "Льоклер ще стартира от полпозишън утре в Сочи"}
{"url": "https://www.dnes.bg/stranata/2019/09/28/29-otbora-v-systezanie-za-pyten-policai-na-godinata.424437", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В Плевен 29 отбора от цялата страна взеха участие в 27-то издание на конкурса \"Пътен полицай на годината”, съобщи Bulgaria ON AIR.\r\n\r\nПолет на самолет от военновъздушната база в Долна Митрополия даде старт на състезанието. \r\n\r\nМъже и жени пътни полицаи демонстрираха уменията си.\r\n\r\nВсички пътни полицаи призоваха за повече толерантност и самодисциплина на пътя от участниците в движението.", "date": "2019.09.28", "title": "29 отбора в състезание за пътен полицай на годината"}
{"url": "https://www.dnes.bg/world/2019/09/28/demonstracii-v-honkong-5-g-ot-dvijenieto-na-chadyrite.424441", "text": "Полицията в Хонконг използва лютив спрей, за да разпръсне антиправителствени демонстранти, които хвърляха камъни и блокираха булевард пред местното командване на китайската армия и в близост до мащабен продемократичен митинг, предадоха Ройтерс и ДПА.\n\r\nПротестиращите се бяха събрали вечерта в парка \"Тамар\" за мирна демонстрация по повод петгодишнината от създаването на протестното Движение на чадърите, блокирало през 2014 г. улиците на Хонконг в продължение на 79 дни. На митинга в парка активистът Джошуа Уон, който преди това бе обявил, че ще се кандидатира на местните избори, произнесе реч и насърчи хората да противостоят на злото.\n\r\nИмаше минути на мълчание в памет на хората, загубили живота си в протестите преди пет години. Хиляди хора слушаха рокгрупа, изпълняващ песни на \"Бийтълс\", когато в периферията на митинга избухна насилие.\n                    \n                    \n                \n                \n                \n                \r\nДемонстранти, повечето в черни дрехи и с маски на лицата, издигаха обидни лозунги и хвърляха камъни към полицаите, които използваха лютив спрей и водни оръдия, за да отблъснат протестиращите от сградата на хонконгското законодателно събрание. Демонстрантите осветяваха с лазерни фенери кръжащия отгоре хеликоптер.\n\r\nЗасега няма данни за пострадали в сблъсъците.\r\n/БТА/", "date": "2019.09.28", "title": "Демонстрации в Хонконг: 5 г. от Движението на чадърите"}
{"url": "https://www.dnes.bg/mish-mash/2019/09/28/nachini-za-po-byrzo-syhnene-na-lak.424322", "text": "Всяка жена иска да има безупречен маникюр. Онова, което отказва повечето да се лакират в домашни условия, е по-бавното съхнене. Понякога стоенето с повишено внимание, за да не се „развалят“ ноктите, е доста изнервящо. Накрая винаги ще се намери някой недостатък.\r\n \r\nАко разполагате с търпение, има начин да изсушите лака за нокти по-бързо у дома. Ето 5 начина за това:\r\n \r\n1. Внимавайте с напластяването\r\n \r\nМного жени си мислят, че когато сложат повече от един пласт, маникюрът им ще бъде по-хубав и дълготраен. Наслагвайки прекалено много от продукта върху нокътя, той по-трудно съхне и може да се набръчка, с което да се наложи да го изтриете с памук и лакочистител.\r\n \r\nВсе пак, ако лакът е по-рядък и изисква поставяне на два пласта, изчакайте първият да изсъхне добре, след което нанесете втория.\r\n \r\n2. Ваничка със студена вода\r\n \r\nСтар трик от времето на нашите майки, които не са ходели на маникюрист. Някои жени слагат току-що лакираните нокти под струята студена вода на чешмата, но по-добрият вариант е да напълните един съд и да потопите вътре пръстите. Така лакът се втвърдява по-бързо и лесно и вие може да си вършите нормално работата, без да се притеснявате, че ще го прецакате.\r\n \r\n", "date": "2019.09.28", "title": "Начини за по-бързо съхнене на лак"}
{"url": "https://www.dnes.bg/world/2019/09/28/sedem-migranti-zaginaha-krai-maroko-lodkata-im-se-obyrnala.424442", "text": "Седем мигранти от Мароко са загинали, след като гумената им лодка се е преобърнала край атлантическия бряг на северноафриканската страна, предаде АП.\n\r\nСпоред съобщението на мароканските власти телата на шестима мъже и една жена са били открити днес до Аин Харуда, североизточно от Казабланка. Още трима души в безсъзнание са били спасени и откарани в болница. Работите в района по издирване и спасяване продължават, съобщи БТА.\n\r\nЧесто използваният донеотдавна от мигрантите морски път от Либия до Италия става все по-непреодолим заради блокадата на либийската брегова охрана по споразумение с ЕС. Затова Мароко става вече главна изходна точка за африканските мигранти, които се опитват да достигнат Европа, посочи АП.\n                    \n                    \n                \n                \n                \n                \r\nЖивотът на най-малко 50 души, плаващи за Европа, е под заплаха, след като плавателният им съд се е преобърнал в Средиземно море, съобщиха от либийската брегова охрана и агенцията на ООН за бежанците. Крушението е станало срещу западния либийски град Мисрата два дни след отплаването от Либия.\n\r\nОт независимата група за подкрепа \"Аларм фоун\" казаха, че са получили телефонно обаждане от пътник в лодката, който отчаяно молел за помощ и се страхувал да не умре. Според групата \"около 56 човешки живота са изложени на риск\". ", "date": "2019.09.28", "title": "Седем мигранти загинаха край Мароко, лодката им се обърнала"}
{"url": "https://www.dnes.bg/sport/2019/09/28/blizkite-na-zaginaliia-boksior-poiskaha-zatvor-za-treniora-mu.424443", "text": "Доживотен затвор за мениджъра на починалия преди седмица в Албания боксьор Борис Станчов. Това поискаха родителите и роднините на боксьора тази вечер, събрани пред залата, в която Станчов е тренирал за последен път.\r\n\r\n\"Искаме да получи доживотен затвор, защото това не е нормално. Той е отнел един човешки живот\", заяви сестрата на починалия боксьор Лили Станчова пред bTV.\r\n\r\nПротестиращите продължават да нямат информация за аутопсията в Албания. Те настояват за ускоряване на разследването на трагичния инцидент, което се води у нас.\r\n\r\n\"Няма никаква информация вече седмица – нито резултатите от аутопсията, нито целия клип (от мача). Това не е нормално\", каза Лили Станчова.", "date": "2019.09.28", "title": "Близките на загиналия боксьор поискаха затвор за треньора му"}
{"url": "https://www.dnes.bg/stranata/2019/09/28/katastrofa-krai-botevgrad-otne-jivota-na-edna-jena.424445", "text": "Жена е загинала, а четири деца и мъж са откарани в болница, след катастрофа край Ботевград на 3 километра преди село Литаково. Това съобщи пред \"Фокус“ говорителят на Спешна помощ Катя Сунгарска.\r\n\r\nСпоред подадения сигнал автомобил е самокатастрофирал в дърво. На място е установен контузен в гръдния кош 57-годишен мъж, който е бил водач на автомобила. Той е откаран в УМБАЛ „Света Анна“. Съпругата му е била на 40-годишна възраст и е загинала на място. \r\n\r\nЧетирите деца, които са се возели в автомобила, са леко пострадали: две момичета и две момчета на години 10, 9, 6 и 3. \r\n\r\nИ четирите са с леки травми, но са хоспитализирани в „Пирогов“ за по-детайлен преглед и проследяване на състоянието им. \r\n\r\nСигналът е получен по системата на 112 в 12.38 часа, като към мястото веднага тръгва линейка от София, както и екипи от Ботевград. Първата линейка пристига в 12.50 часа. ", "date": "2019.09.28", "title": "Катастрофа край Ботевград отне живота на една жена"}
