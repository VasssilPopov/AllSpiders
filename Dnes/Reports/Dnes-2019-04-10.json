{"url": "https://www.dnes.bg/stranata/2019/04/10/tyrnovci-izpusnaha-2-mln-djakpot.407196", "text": "С 2 млн. лв. са се разминали банкови служители и техен приятел охранител от Велико Търново, съобщава Труд.\r\nПечелившите не успели да вземат крупния джакпот, защото... не пуснали фиша. Няколко дни по-рано охранителят взел готов попълнен фиш, но тъй като нямал навик да участва в игрите на късмета, го дал на приятелите си в търновска банка.\r\nСедмица по-къно решил да провери от любопитство дали комбинациите в крана сметка не са били печеливши, въпреки че фишът така и не бил пуснат.\r\nОстанали втрещени обаче като видяли, че числата до едно са се паднали при тегленето. От въпросната шестица те щели да спечелят 2 млн. лв., но пропуснали шанса на живота си.\r\n ", "date": "2019.04.10", "title": "Търновци изпуснаха 2 млн. джакпот"}
{"url": "https://www.dnes.bg/science/2019/04/10/ucheni-pokazaha-pyrvata-snimka-na-cherna-dupka.407223", "text": "Астрономите публикуваха първата снимка на истинска черна дупка, което човечеството някога е виждало. Тя се намира в отдалечената галактика M87 – на 500 млн. трилиона километра, а в нейното заснемане са участвали 8 телескопа.\r\n\"Това, което виждаме, е многократно по-голямо от цялата ни Слънчева система“, казва проф. Хайно Фалке от университета Radboud в Холандия.\r\nМасата на черната дупка е 6,5 милиарда пъти по-голяма от тази на Слънцето. Може да се каже, че тя е една от най-големите дупки в системата, \"същинско чудовище“, според учените.\r\nСнимката показва ярък \"огнен кръг“, както се изразява професор Фалке, а в центъра му – перфектна кръгла черна дупка. Яркият ореол е вследствие на нагорещени газове, които навлизат в пастта на чудовището. Светлината им е милиарди пъти по-силна от тази на всички звезди в галактиката M87 и именно затова земните телескопи могат да я засекат.", "date": "2019.04.10", "title": "Учени показаха първата снимка на черна дупка"}
{"url": "https://www.dnes.bg/muzika/2019/04/10/denica-karaslavova-i-neinite-sylzi-ot-olovo.407216", "text": "\r\n“Сълзи от олово” е името на втория сингъл на 16-годишната Деница Караславова. Готов е и клипа към песента, режисирано от Люси Иларионов. Във видеото Деница танцува редом с танцьорите от No Name Dance Agency с хореограф Росица Терзийска.\r\nЗвездата на Деница изгря с участието й на музикално телевизионно реалити. Още с първия си сингъл “Може да ми се обадиш” Деница даде заявка за сериозно присъствие на музикалната сцена, отбелязват от екипа й.\r\nМузиката на  \"Сълзи от олово\"  е на Светлин Къслев, а финални щрихи към нея добавя и Графа, който се включва и в написването на текста заедно с Еванджелин и самата Деница.\r\n                    \n                    \n                По всичко личи, че бъдещето на Деница е обещаващо, след като българската изпълнителка е в селекцията на полуфинала на престижния руски песенен фестивал ,\"Нова вълна\".\r\nНа  20 и 21 април тя ще е на полуфиналите в Москва, които могат да я отведат на голямата сцена в последния кръг на фестивала в Сочи.", "date": "2019.04.10", "title": "Деница Караславова и нейните \"Сълзи от олово\""}
{"url": "https://www.dnes.bg/notifikacii/2019/04/10/gyrciia-izgoni-dojivot-bylgarin-toi-pali-i-grabi-u-nas.407219", "text": "Българин, изгонен доживот от Гърция заради серия престъпления, бе задържан за кражба и палеж на къща в Камено, съобщиха от Апелативната прокуратура. На 10 април Бургаският районен съд наложи мярка за неотклонение постоянен арест за Йордан В.\n\nНа 19 ноември м.г. той проникнал в двуетажна постройка в Камено, разбивайки прозорец. После с отвертка отключил и претарашил стаите.\r\nКрадецът отмъкнал мобилни телефони, техника и инструменти на стойност над 300 лв. Вещите били на трима души, които стопанисвали къщата. След като овършал двуетажната сграда с площ над 120 кв.м той залял с бензин стаите на първия етаж и драснал клечката. Нанесените щети, според държавното обвинение, са за 40 200 лв.\r\n                \n                Обвиняемият е задържан благодарение на действията на служителите на Областната полицейска дирекция, коментират от Апелативната прокуратура.\n\r\nСпоред наблюдаващия прокурор има достатъчно данни, че Йордан е извършил престъплението, в което е обвинен. Представителят на държавното обвинение е категоричен, че обвиняемият може да се укрие или да извърши ново престъпление.\r\nТой мотивира тезата си с фактите, че обвиняемият има предходни осъждания за кражби, закана за убийство и противозаконно отнемане на МПС. По делото имало и справка, че Йордан В. е излязъл от затвора през февруари м.г., излежавайки 6-годишна присъда. Той бил осъден в Гърция за кражба, грабеж и незаконно притежаване на оръжие, заради което бил доживотно депортиран от гръцките власти.", "date": "2019.04.10", "title": "Гърция изгони доживот българин – той пали и граби у нас "}
{"url": "https://www.dnes.bg/notifikacii/2019/04/10/speshno-v-briuksel-liderite-ot-es-se-sybirat-zaradi-brexit.407232", "text": "Лидерите на страните от ЕС се събират тази вечер в Брюксел, за да позволят на Великобритания за втори път да отложи излизането си от съюза.\r\nМного е възможно довечера да решим да предотвратим Брекзит без сделка, каза холандският премиер Марк Рюте, предаде Ройтерс. Ще обсъждаме няколко важни въпроса - с колко да се отложи Брекзита и при какви условия. Има различни мнения по тази тема. Трябва да сме сигурни, че ЕС ще може да функционира, че всички страни членки лоялно ще си сътрудничат, добави Рюте.\r\nБелгийският премиер Шарл Мишел обаче заяви, че не е сигурно, че ще има отлагане и че не е ясно какво означава това. Датският премиер Ларс Локе Расмусен подчерта, че е необходимо да се действа така, че да се стигне до организиран Брекзит.\r\n                \n                Чешкият премиер Андрей Бабиш подкрепи предложението на председателя на Европейския съвет Доналд Туск да се позволи на Лондон по-дълго отлагане от поисканото - до една година, при условие, че Обединеното кралство не затруднява вземането на решение в ЕС, докато продължава да бъде негов член. Британският премиер Тереза Мей поиска отлагане на Брекзита до 30 юни.\r\nГоворителката на френското правителство Сивет Ндиайе предупреди преди началото на днешната среща, че все още има риск от Брекзит без сделка.\r\nТози въпрос е бил обсъждан на седмичното заседание на френското правителство, преди президентът Еманюел Макрон да замине за Брюксел. Преди началото на срещата на ЕС Макрон ще разговаря с германския канцлер Ангела Меркел. Вариантът за Брекзит без сделка несъмнено е на-нежеланият, но има риск и Франция е готова за този сценария, каза говорителката. Париж е готов да позволи на Лондон удължаване на Брекзита, но не и автоматично. Франция иска \"ясна и вдъхваща доверие перспектива\", посочи тя, но отказа да уточни с колко може според Париж да се отложи излизането на Лондон от ЕС. (БТА)", "date": "2019.04.10", "title": "Спешно в Брюксел: Лидерите от ЕС се събират заради Brexit"}
{"url": "https://www.dnes.bg/notifikacii/2019/04/10/turciia-potyva-v-dylboka-kriza-erdogan-izpraven-pred-dilemi.407163", "text": "Турция потъва в дълбока криза. Невъзможно е да се предскаже как ще изглежда страната дори след няколко месеца. Просто няма никакъв съществен план.\n\r\nАко има такъв, то той е заключен в ума на един човек, чиято единствена цел е да се задържи на власт (той самият, а когато той е извън играта - неговото семейство) - завинаги.\n\r\nНай-добрите анализатори в Европа и САЩ са съгласни, че Реджеп Тайип Ердоган ще бъде изправен пред две големи кризи до есента. Първата е икономическа, пише Алексис Папахелас, в. \"Катимерини\" .\n\r\nЧастният сектор на страната има до 300 милиарда долара дългове според някои оценки. По-голямата част от този дълг е в чужда валута и около половината трябва да бъде изплатен до края на лятото.\n\n\n\n\r\n                \n                Повечето анализатори в Турция смятат, че Анкара ще трябва или да прибегне до Международния валутен фонд за заем от порядъка на 150 милиарда долара, или да последва пътя на Венецуела.\n\r\nРазбира се, Ердоган винаги би могъл да промени своята политика, за да отклони най-лошия сценарий, но това изглежда не е политическа възможност.\n\r\nТурция има нужда от много пари и подкрепа от Русия и Катар просто не е достатъчна. И ние тук говорим за една страна, която все още се нуждае от внос на лук и брашно.\n\r\nСилният човек на Турция очевидно не желае да се обърне към МВФ, тъй като това би сложило край на неговия речитатив: би го показало в образа на лидер, който се обръща към Запада за пари, при все че самият той се представя за лидер на суперсила от среден клас, която може да постави ЕС и САЩ на място.\n\r\nС ескалацията на икономическата криза Ердоган ще трябва да се изправи пред още една дилема: дали да се обърне към Русия и да купи системите за отбрана С-400, или да продължи с доставката на изтребители F-35 и да запази отношенията със САЩ и НАТО? Вашингтон досега не е изпратил ясен сигнал по този въпрос.\n\r\nТова обаче започва да се променя, както показват скорошни изявления на вицепрезидента на САЩ Майк Пенс и на други високопоставени представители.\n\r\nКонгресът започна да играе много важна роля във формирането на външната политика и се отнася към въпроса много сериозно.\n\r\nДори и в Пентагона нарастващ брой представители започват да вярват, че сегашното състояние на отношенията с НАТО не може да продължи.\n\r\nСпоред тях политиците на САЩ доскоро са допускали грешката да не изпращат ясни сигнали на Анкара, защото са разчитали повече на моркова, отколкото на тоягата.\n\r\n\"Президентът Ердоган лае много, но когато някой му се озъби, обикновено спира\", заяви наскоро американски анализатор, който добре познава Турция.\n\r\nОтношенията на Турция и САЩ ще бъдат подложени на сериозно изпитание през следващите месеци.\r\n/БТА/\r\n ", "date": "2019.04.10", "title": "Турция потъва в дълбока криза, Ердоган изправен пред дилеми"}
{"url": "https://www.dnes.bg/politika/2019/04/10/falkonyt-na-borisov-spukal-guma-pri-kacaneto-v-briuksel.407233", "text": "Фалконът, с който премиерът Бойко Борисов е летял за срещата в Брюксел, е спукал гума при кацането, съобщи самият премиер преди извънредното заседание на европейските лидери за поредното решение за Брекзит. \"Какво е щяло да се случи...много са ни добри пилотите, това ни е спасило\", похвали Борисов екипажа.\r\nНа въпрос дали очаква още оставки у нас премиерът отговори: \"Очаквам и от другите оставки. Те ни гледат сеира. Знакови фигури подават оставки при нас, накрая излизат с цялата си наглост и казват, че оставките не били нищо\".\r\n\"Подайте и вие като нас оставки и след това ще говорим и по другите теми\", призова той.\n\n\n\n\r\n                    \n                    \n                По отношение на обсъждането за срока за излизането на Великобритания от ЕС той заяви: \"Аз съм \"за“ да се удължи срокът за Брекзит, но трябва да имаме всички гаранции, иначе ще стане голям хаос\".\r\n\"След като и британците, и ние не сме готови за Брекзит, най-добре е да се даде най-дълъг срок от година, година и половина и тогава да се работи\", смята Борисов.\r\nПо думите на премиера нито една от двете страни не е привърженик на твърд Брекзит.\r\n\"В петък ще настане шок и ужас, ако срокът за Брекзит не се удължи. И виновни ще сме ние“, коментира премиерът.\r\n\"Британците всеки път идват с ново удължаване. Който каже: \"дотук беше\" поема целия риск, че това се е случило заради него\", посочи той.\r\nВ отговор на въпрос какво значение за България би имало удължаването с година, година и половина на срока за Брекзит, Борисов уточни: \"При всички случаи е по-добре отколкото в петък да затворят границата, има два дни\".\r\n\"Съдейки от българската действителност, си задавам въпрос: \"Това означава ли, че Великобритания трябва да проведе избори. След 26 май избраните вече ще са евродепутати. Има ли правни възможности и какво би станало, ако след това английските граждани, избрани за евродепутати, кажат, че искат да си останат евродепутати. Има ли сила да им каже: \"Напуснете“, попита той.\r\n ", "date": "2019.04.10", "title": "Фалконът на Борисов спукал гума при кацането в Брюксел"}
{"url": "https://www.dnes.bg/cars/2019/04/10/avtomobilen-shef-prognozira-idva-haos-v-industriiata.407165", "text": "Шефът на PSA Карлош Тавареш е една от най-важните фигури в автомобилната индустрия, тъй като контролира популярни марки като Peugeot, Citroen, а от известно време и Opel, която френският концерн купи от GM. Пред списание Autocar Тавареш прогнозира хаос в индустрията в следващите поне 10 години. Той говори и по други интересни теми, по които в последно време компанията му излъчва смесени сигнали.\n\r\n\"Не си търсим партньори\", беше категоричен Тавареш в отговора си на въпроса дали PSA се готви за съюз с някой от конкурентите си. \"Изкарваме достатъчно пари, за да си позволим бъдещето на компанията, което преследваме. Но ако се появи подобна възможност, естествено, че ще я обмислим\", посочи той.\n                    \n                    \n                \r\nТавареш не пожела да коментира конкретни имена, както и информацията, че от FCA са отхвърлили офертата на PSA за сливане заради липса на свежи финансови средства, с които да се финансира сделката.\n\r\n\"До 2030 година в автомобилната индустрия ще цари хаос\", уверен е той.  \"Условията ще станат много трудни и не всички автомобилни компании ще оцелеят, както и не всички ще успеят да постигнат успехи с производството на електромобили. Това е много вълнуващо, той като конкуренцията ще е много оспорвана и ще отсее успелите от всички останали. Това ще създаде възможности за сделки – сливания или поглъщания\", посочи автомобилния шеф.\n\r\nТавареш определи като единствената слабост в момента представянето на PSA и DS в Китай, където продажбите на френския гигант спадат сериозно в последните години.\n\r\n\"Факт е, че смесените предприятия, в които трябва да участваме, за да присъстваме на китайския пазар, не работят.  Тези смесени компании осигуряват бавни решения за пазар, който се развива и променя много бързо\", категоричен е Тавареш.\n\r\nСлед това обаче шефът на PSA предпочита да премине на друга тема, която е по-важна за европейците – съдбата на дизелите.\n\r\n\"В момента дизелите заемат 35% от продажбите в Европа, като спадът в сравнение с миналата година е 8%\", обяснява той. \"В Германия има едно пробуждане спрямо дизелите, с по-малко емоция. Вместо да се налага догматична нулева толерантност спрямо дизелите, колите, отговарящи на Euro 6, могат успешно да заменят старите дизели. Това е прагматичен подход\", посочи в заключение Тавареш.\r\n", "date": "2019.04.10", "title": "Автомобилен шеф прогнозира: Идва хаос в индустрията"}
{"url": "https://www.dnes.bg/health/2019/04/10/5-zdravoslovni-prichini-da-hapvate-kinoa.407089", "text": "Киноата е една от най-полезните и вкусни храни, подходяща за консумация и от тези, които имат непоносимост към глутен. Нейният хранителен състав е подобен на ориза и пшеницата. Тя е отличен източник на протеини. А знаете ли, че има няколко вида киноа? Може да опитате бяла, червена, черна, също така в много магазини се предлагат и трици и брашно от киноа.\r\nСподеляме няколко здравословни причини да я направите част от ежедневното си хранене.\r\n\r\nРедовната консумация на фибри може да намали риска от появата на запек, сърдечни заболявания, спомага за редуциране на високото кръвно налягане и се препоръчва на пациенти с диабет. Фибрите също така понижават нивата на холестерола и глюкозата.\r\n                    \n                    \n                \r\nАко спазвате здравословна диета, спортувате редовно, вероятно сте наясно, че за да имате достатъчно енергия по време на тренировките и за правилното усвояване на белтъчините, тялото ви се нуждае от малко количество въглехидрат. Такъв може да си набавите чрез консумацията на ориз, сладки картофи, както и на киноа. Киноата съдържа съединение, което спомага за изгарянето на излишните калории. Не на последно място, консумацията ѝ ще ви осигури ситост за по-дълги часове.\r\n\r\nЖелязото е един от най-важните хранителни елементи, без който не можем. Той е важен за поддържането на добри стойности на хемоглобина, енергийните ни нива. Благодарение на него до всяка точка в тялото ни достигат кислород и хранителни вещества. Минералът е от съществено значение и за мозъчната функция, защото мозъкът изразходва около 20% от кислорода в кръвта.\r\n", "date": "2019.04.10", "title": "5 здравословни причини да хапвате киноа "}
{"url": "https://www.dnes.bg/zvezdi/2019/04/10/biibyr-detroniran-da-jivee-noviiat-car-na-pop-muzikata.407172", "text": "Шон Мендес беше провъзгласен за новия принц на поп музиката. Тази титла му беше дадена от списание \"Observer\", но Джъстин Бийбър не се зарадва никак на новините.\r\n \r\nШон постна снимка на корицата на списанието в Instagram и Бийбър написа шеговито: \"Хмм... Ще трябва да счупиш още няколко рекорда, за да ме детронираш. Но, ако искаш, може да поиграем хокей за титлата, чувал съм, че си доста зле в този спорт\".\r\n \r\nНякои почитатели на Мендес обаче явно са приели коментара сериозно и започнаха да се заяждат с Джъстин. По-интересното е, че Шон Мендес е бивше гадже на съпругата на Бийбър - моделът Хейли Болдуин.\r\n \r\n", "date": "2019.04.10", "title": "Бийбър детрониран: Да живее новият цар на поп музиката!"}
{"url": "https://www.dnes.bg/notifikacii/2019/04/10/turist-zagina-opitvaiki-se-da-si-napravi-selfi.407147", "text": "Турист от Саудитска Арабия се подхлъзна, падна и се удави във водите на Нил, докато си правеше селфи на брега в Уганда, предаде Франс прес.\r\nВ събота мъжът отишъл да види бързеите Калагала в централна Уганда, заедно с група свои приятели, когато е станал и инцидентът. Във вторник полицията е открила тялото на около 10 км след водопада и е обявила лицето за починало.\r\n\"Човекът се е подхлъзнал, защото земята била мокра и той се е приближил твърде много до ръба, за да се снима на фона на бучащите води\", се казва в съобщението на полицията.\r\nВ периода от октомври 2011 г. до ноември 2017 г. 259 души са загинали, докато са си правели селфита, показва изследване от 2018 година на Индийския институт за медицински науки \"Ол Индия\", цитирано от БТА.", "date": "2019.04.10", "title": "Турист загина, опитвайки се да си направи селфи"}
{"url": "https://www.dnes.bg/akoshtete-vqrvaite/2019/04/10/tyrsish-si-gadje-telec-deva-i-vezni-shte-te-svatosat.407167", "text": "Да уреждаш приятели, които смяташ, че са подходящи един за друг, е нож с две остриета - или ще са ти много благодарни за запознанството, или ще се окаже, че изобщо не си паснат, и ще има наранен. Някои от зодиакалните знаци редовно влизат в ролята на Купидон и сватосването наистина им се отдава. Ето и кои са те.\r\n\r\n \r\nТелците са сериозни и отлично знаят кои от приятелите им искат стабилна и продължителна връзка, затова няма да ви сватосат с неподходящ човек. Те ценят сигурността, доверието, комфорта, но си падат и по лукса. Верни приятели са и винаги искат най-доброто за своите близки. Затова биха ви уредили с човек, на когото може да се разчита, който ще ви осигури спокойствие, но и няма да ви остави да скучаете и ще ви глези. Обожават излизанията по двойки.\r\n \r\n\r\n \r\nСтрахотни сватовници са! Те действат подобно на мобилни приложения и сайтове за запознанства. Преценят отлично кои са силните и слабите страни на един човек, проучват от какво се интересува, какви събития посещава, какви са хобитата му, анализират какви неща цени, кои качества у другите харесва и какво търси. Благодарение на този анализ, те просто усещат кои хора са един за друг. Девите са и много критични, и към себе си, и към другите, така че няма опасност да ви уредят с човек, който не си струва.\r\n\r\n\r\n \r\nЗа тях балансът и хармонията са най-важни, те искат всичко около тях да са спокойни, заредени с положителна енергия, доволни. Затова помагат на необвързаните си приятели да срещнат любовта. Везните вярват, че всеки си има специална половинка и искат близките им да намерят човека, отреден за тях. Романтици са и наистина могат да усетят кога ще има химия, тръпка, кога може да се появи любов. Чаровни са, сладкодумни и знаят как да ви уредят с подходящ човек.\r\n\r\n\r\n ", "date": "2019.04.10", "title": "Търсиш си гадже? Телец, Дева и Везни ще те сватосат!"}
{"url": "https://www.dnes.bg/mish-mash/2019/04/10/aifelovata-kula-igra-na-tronove-ili-neshtata-koito-sa-po-kratki-ot-brexit.407065", "text": "Навярно Тереза Мей, а и останалите европейски лидери, сънуват кошмари, когато чуят думата Brexit.\r\nЧужденците пуфтят отегчено покрай всяка новина за отлагане, а британците са също толкова объркани, колкото бяха и в началото. Повече от 1000 дни сагата Brexit продължава. Не се знае с колко още сезона ще бъде удължена британската драма.\r\nНо едно е сигурно – Brexit продължава по-дълго отколкото някои по-сложни процеси в човешката история.\r\nПреди Ирландия да бъде въвлечена в сценария на тази безкрайна драма, тя е известна с друго – построяването на \"Титаник“. Работата по най-големият и уж непотопяем кораб започва през 1909 г. и приключва 790 дни по-късно. Сглобяването на лайнера е с 228 дни по-кратко от излизането на Великобритания от ЕС. Разбира се, след това се блъска в айсберг, който е просто замръзнал и по-голям отколкото изглежда.\r\n                    \n                    \n                Ако ви е писнало от постоянното мрънкане на Великобритания, което е по-досадно от това на тъщата на семейна сбирка, то можете да се обадите на Илон Мъск и да си резервирате място за полет до Марс. Пътуването до най-близката до нас планета отнема едва 300 дни – с около 718 дни по-бързо от Brexit. А и тя е червена, отдалечена и самотна – на 35 милиона мили от Камарата на общините на Великобритания.\r\nА нещо, което звучи като отдалечена планета е MV3. Ала всъщност не е – това е Meaningful Vote 3 или третото гласуване на предложението на Тереза Мей от парламента, което ще се състои на 11 април. Ако министрите одобрят сделката й, то тя обещава, че ще си отиде. За жалост не на Марс, но поне ще напусне поста си като министър-председател.\r\nСагата Brexit вече продължава почти толкова дълго, колкото е времевия период, в който се развива \"Игра на тронове“ - около 1100–1400 дни или между три и четири години. Трудно е да се каже кое е по-вълнуващо. По време на обсъжданията за Brexit имаше толкова предателства, забиване на ножове в гърба и промяна на позиции, че карат Белиш да изглежда като аматьор. Кой ще седи на Железния трон на Даунинг стрийт 10? Само едно нещо е сигурно – битката ще е по-кървава от Червената сватба.\r\nА ако си мислите, че Brexit докарва стрес в живота ви през последните три години, то представете си какво им е на хамстерите. Продължителността на живота на гризачите е около 1100 дни, така че онези, родени във Великобритания през 2016 г. са живели цял живот в несигурност – ще напусне ли Острова Европейския съюз или...не?\r\nМоже би някога сте се питали, колко точно отнема на една държава да създаде национален символ, с който всички да се гордеят. На французите им отнема 700 дни – с около 300 по-малко от Brexit. Строежът на Айфеловата кула започва през 1887 г. и приключва през 1889 г. Първоначално тя е временна арт инсталация, която трябва да бъде премахната след 20 години, но разбира се, това не се случва.\r\nЗащото, както Тереза Мей наскоро откри, плановете се променят. Особено, когато Европа е притеснена.", "date": "2019.04.10", "title": "Айфеловата кула, \"Игра на тронове\" или нещата, които са по-кратки от Brexit "}
{"url": "https://www.dnes.bg/obshtestvo/2019/04/10/visoki-zaplati-u-nas-ima-gi-no-po-skoro-izkliuchenie.407173", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГладът за специалисти в IT сектора остава голям, затова и такива кадри се радват на най-доброто заплащане у нас. Търсене има и за работници за предстоящия летен сезон. Там обаче проблемът е, че възнагражденията не привличат кадри.\n\r\n\"Много международни компании навлязоха в България. Високите заплати от 7-14 хиляди лева са за старши специалисти. Да, има такива заплати в България. Минималната работна заплата се повиши на 560 лв. Това е абсолютно непосилна заплата. Най-ниската в ЕС е нашата. Това кара хората да бягат в чужбина\", обясни мениджърът на сайта  Росица Радоева в \"България сутрин\".\r\n                    \n                    \n                По думите й все повече хора търсят работа чрез препоръки. \"На пазара все повече хора използват \"дизайнерски\" автобиографии, за да кандидатстват за работа. В бъдеще \"меките умения\" ще имат повече значение\", обясни Радоева.\n\r\nСпоред икономиста от КНСБ Любослав Костов високите заплати, подобни на тези за старши IT специалисти, са все още изключение.\n\r\n\"Надявам се статистиката да расте. Разходите на работодателите за 1 час работа са в пъти повече в сравнение с еврозоната. Има голямо несъответствие между това, което се преподава в университетите и това, което се търси от работодателите. Хората си търсят работа чрез познати и чрез онлайн платформи. Все повече хора работят в сектор \"Услуги\". Все повече хора работят за малко пари\", ", "date": "2019.04.10", "title": "Високи заплати у нас? Има ги, но по-скоро изключение"}
{"url": "https://www.dnes.bg/obshtestvo/2019/04/10/bezkritichno-spodeliame-informaciia-ot-socialnite-mreji.407234", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Безкритично споделяме информация в социалните мрежи, без да се замисляме какво стои зад нея. Коментарът е на ПР специалиста Александър Христов пред Bulgaria ON AIR по повод статус във Facebook, който призова да се събират дрехи и храна за малко дете.\r\nДа не забравяме, че скоро идват избори, а така много лесно се раждат и фалшивите новини, допълни Христов.\r\nМасово децата споделят скандални клипове или такива с насилие. Това според тях е начинът да станат известни, смятат Матей Генчев, Симона Милушева и Йордан Босев.\r\nТе са част от екипа, който стои зад най-новия български филм \"Бягай\", чиято премиера е на 12 април.", "date": "2019.04.10", "title": "Безкритично споделяме информация от социалните мрежи"}
{"url": "https://www.dnes.bg/obshtestvo/2019/04/10/bylgarsko-prilojenie-e-pomognalo-za-200-spaseni-jivota-v-sloveniia.407151", "text": "Приложението iHELP е български стартъп основан в Габрово, който се радва на все по-широко приложение из Европа. Директорът на апликацията Христо Христов коментира практичните му ползи в ефира на \r\nВ момента се води съвместна кампания с Министерството на образованието, която цели да образова дори деца на възраст над 14 години, за да може от по-рано хората да имат обществено самосъзнание за помощ едни към други.\r\n\"Мор №1 на света са сърдечно-съдовите заболявания. Първите минути са много важни, а времето за реакция на линейките е 11 до 17 минути. Нашето приложение дава възможност на всеки човек от 14-годишна възраст нагоре да помогне своевременно, за да спаси човешки живот\", коментира Христов.\r\n                    \n                    \n                В Словения iHELP се радва на широко приложение, като дори вече има регистрирани над 200 случая на спасени животи, благодарение на реакцията от страна на доброволци, изпозлващи апликацията, казва още един от създателите ѝ.\r\nЗа съжаление все още у нас няма изградено партньорство със \"Спешна помощ\", но добрата новина е, че се работи по въпроса.\r\nВсичко за iHELP и образователната кампания можете да научите от страницата на ", "date": "2019.04.10", "title": "Българско приложение е помогнало за 200 спасени живота в Словения"}
{"url": "https://www.dnes.bg/sofia/2019/04/10/dva-rotvailera-nahapaha-tri-deca-i-myj-v-sofiisko.407220", "text": "Три деца и мъж са били нахапани от два ротвайлера в Софийско. Столични полицаи установяват всички факти и обстоятелства около инцидента, станал в ранния следобед, съобщиха от МВР.\r\nПо първоначална информация три деца на 7, 9 и 12 години, и възрастен мъж, с когото се разхождали в покрайнините на софийското село Железница, били нападнати и нахапани от двете кучета, оставени без надзор.\r\nПострадалите са откарани в болнично заведение за оказване на медицинска помощ. На място незабавно са изпратени полицейски екипи, които локализирали кучетата.\r\nПредприети са действия за установяване на собственика или собствениците им. Очаква се служители от Столично общинско предприятие \"Екоравновесие\" да приберат животните. Работата по образуваното досъдебно производство продължава", "date": "2019.04.10", "title": "Два ротвайлера нахапаха три деца и мъж в Софийско"}
{"url": "https://www.dnes.bg/sofia-film-fest/2019/04/10/u-licata-s-ali-djaberansari-v-teheran-grad-na-liubovta.407090", "text": " \n  \"\r\nДо смутените трепети на трима самотници ни доближава режисьорът Али Джаберансари в \"Техеран – град на любовта\". Всеки от персонажите във филма търси сродната си душа по различен начин.\r\nРецепционистката в клиника за красота (Мина) си пада по атлетични клиенти, които посещават местоработата й. Проблемът е, че й липсва самочувствие да разкрие чувствата си пред тях. Снабдена с личните им телефони героинята им звъни от непознат номер, за да си уговори среща с тях, на която така и не признава коя е. Другият въпрос, който я мъчи е опасната й пристрастеност към сладоледа, въпреки че натрупването на все повече килограми  я отдалечават от вярата да намери любовта.\r\n                    \n                    \n                От другата страна е Хесам – клиент на клиниката и същевременно бодибилдър, който тренира заможни мъже и вижда надежда да промени живота си в предложение да се снима в продукция с кинозвездата Луи Гарел, за когото никой в Иран не е чувал. Третият образ е този на Вахид, певец на погребални ритуали преквалифицирал се в певец на сватбени партита.\r\nРежисьорът проследява внимателно опитите на персонажите си да намерят щастието, променяйки нещо от себе си в името на надеждата. Всеки един от тях е сложно обвързан със семейството, което категорично влияе върху съдбата му.\r\nМина не може да се отскубне от майка си и желанието да бъде сватосана с мъже, които не харесва. Хесам живее със застаряващия си баща, с когото трудно общува, а Вахид трудно се измъква от църковните задължения, поети заради заръката на баща му.\r\nВъпреки неволите им, Джаберансари подхожда с чувство за хумор към всеки от героите. Не скрива малките им прегрешения, превърнати в забавно справяне с перипетиите на живота. Акцентира върху лицата им, изразяващи толкова силни, но притаени емоции. Човешки и искрен, филмът е минималистичен разказ за живота, събрал трагикомични, взаимносвързани перипетии.  \"Техеран – град на любовта\" бе представен лично от режисьора по време на София Филм Фест и отнесе отличието на младежкото жури. \n\r\n\n\r\nРежисьорът разкрива във филма си интересни кътчета и привички на хората от родния му град, който напуска още като тийнейджър. Пътят му го отвежда в Канада, а по-късно след среща с Аббас Киаростами, Али решава да се заеме с правенето на кино. Така пътят му продължава в Лондонското филмово училище. Дебютира в игралното кино с \"Падащи листа\" през 2013 г., а \"Техеран – град на любовта\" е неговият втори пълнометражен проект. В него и тримата главни персонажи са на крачка от любовта, но в Техеран, по думите му, тя не се намира толкова лесно.\r\n“Всъщност не мисля, че е по-трудно да бъде открита от което и да е друго място. Все пак в днешно време покрай социалните мрежи, все по-малко срещите стават в клубове и дискотеки. В Техеран също има ресторанти и кафенета, където хората откриват начини да се намерят.“, споделя той и  уточнява, че в Техеран е особено силно разграничаването между обществено видимия и личния живот.\r\n\"В иранското общество няма как да видите хората да се целуват, да се държат за ръце на улицата. Тази привързаност един към друг липсва. Всеки, който напусне дома си трябва да сложи маската на добрия гражданин пред властите. Дори, ако момче и момиче са в кафене, те трябва да стоят един срещу друг и да си говорят. Нямат право да си държат ръцете. За мен бе интересно какво причинява на човек тази отдалеченост. Любовта е нещо спонтанно, когато си влюбен, искаш да крещиш, чувстваш се окрилен. В иранското общество подобно чувство, колкото и да е силно, не може да бъде споделено. Там можеш само да го криеш. Няма как просто да излезеш на улицата, да тичаш и да крещиш чувствата си. За мен бе интересно да  предам във филма тази потисната емоция. Да видя как любовта би функционирала между тези три персонажа в такова общество.“\r\n\r\nЗа работата с актьорите, Али Джаберансари споделя, че се е наложило доста да им отнеме от свободата, тъй като с изключение на бодибилдърите, всички останали са професионалисти. \"В Иран актьорите в повечето случаи са изключително експресивни и много ръкомахат. Наложи се да им спра жестикулациите и да ги накарам да са по-обрани, тъй като това бе стила, който търсихме да постигнем от самото начало.“, разказва режисьорът пред Dnes.bg. - Нужна ни бе статичност не само в кадъра, но и в актьорството. Това бе единственият начин да се прояви този специфичен хумор, който присъства във филма\". Именно за работата с актьорите Али използва наученото от срещата с Аббас Киаростами. \"Важно бе да премахна всичко, което смятам за излишно. Да използвам онзи минималистичен подход в актьорството, познат от неговото кино. По същия начин изглеждаше и въпроса с музиката. При филмите на Аббас тя не присъства, докато аз я използвам, но съвсем оскъдно.\", разказва още режисьорът.\r\nДжаберансари се надява, че именно това кино, макар и да не е толкова мощно, както блогбастърите, винаги ще го има. \"Киното съществува и като забавление, и като форма на изкуство. Мисля че добрите филми имат по малко и от двете. Но има и някои, които застават само от едната страна на бариерата.\"\r\nЗатова режисьорът е убеден, че този вид минималистично кино е нужно да бъде подкрепяно от държавата, НПО-та и културни организации, за да не разчита единствено от продажба на билети и да се съхрани. Доказателство за необходимостта му вижда в примери като филмите на Аки Каурисмаки, Джим Джармуш, на палестинската режисьорка Елиа Сюлейман, а ако се върнем по-назад във времето и на Жак Тати. Всеки един от тези творци е повлиял и върху неговия вкус и начин да прави кино.\r\n ", "date": "2019.04.10", "title": "У-лицата с Али Джаберансари в \"Техеран - град на любовта\""}
{"url": "https://www.dnes.bg/sofia/2019/04/10/fandykova-se-hvali-sofiia-e-1-za-pravene-na-biznes-u-nas.407210", "text": "София е най-добрият град за правене на бизнес, каза кметът на Столична община Йорданка Фандъкова при получаването на наградата за бизнес град на 2018 г. на церемонията \"Най-добър град за живеене в България 2018 г.\"\r\n\"София да бъде привлекателен град за инвестиции е една от най-важните ни цели. Това означава работа за хората, по-висок стандарт и по-качествени работни места. За това работим през всичките години, затова София беше определена за последните десет години като европейския град с най-висок ръст на брутния вътрешен продукт на глава на населението и това е европейска класация\", каза още тя.\r\nПо думите й София привлича над 50% от чуждестранните инвестиции и произвежда около 40% от БВП на страната.\r\n                    \n                    \n                Привличаме максимален обем публични инвестиции в инфраструктурата. Финансовата стабилност както на града, така и на национално ниво, е също важен фактор. Но най-важното са талантите – талантливите хора на София, допълни кметът на столицата.\r\n\"София е технологичен град, работещ град. Тук се намират и най-добрите университети и училища. Столичната община има устойчива политика по стимулиране и насърчаване на талантите. Чрез Общинската агенция за инвестиции ние създадохме няколко инструменти за подкрепа, включително и финансова, на стартиращите компании. Стартиращите компании са мястото, където талантите могат да се реализират, могат да покажат своите способности, а големите инвеститори да ги намерят.\r\nТака че София продължава да се развива като иновативен и технологичен град. Благодаря за подкрепата на всички, които работят за града си, както и на българското правителство, така и на гражданите на София, на талантливите хора на София“, допълни още Фандъкова, цитирана от \"Фокус\".\r\n ", "date": "2019.04.10", "title": "Фандъкова се хвали: София е №1 за правене на бизнес у нас"}
{"url": "https://www.dnes.bg/notifikacii/2019/04/10/ekzekucii-po-sveta-namaleli-690-za-2018-g.407128", "text": "Броят на екзекуциите по света е спаднал през 2018 г. до най-ниското ниво за последното десетилетие според доклад на неправителствената организация \"Амнести интернешънъл\", цитиран от ДПА.\n\r\nНай-малко 690 екзекуции в 20 държави са извършени през 2018 г., което е спад с 31 процент в сравнение с 2017 г., когато по света бяха извършени 993 екзекуции, се констатира в документа.\n\r\n\"Значителното намаляване на екзекуциите показва, че дори най-неохотните държави започват да променят политиката си и да осъзнават, че смъртното наказание не е решение\", каза генералният секретар на \"Амнести интернешънъл\" Куми Найду.\n\r\nПравозащитната организация отдава спада в глобалните данни с това, че са намалели екзекуциите в страни като Ирак, Иран, Пакистан и Сомалия.\n                \n                \r\n\"Амнести интернешънъл\" предупреждава обаче, че новината за спада все пак е помрачена от факта, че нарастват екзекуциите в страни като Сингапур, Беларус, Южен Судан, Япония и САЩ. Освен това страни като Ботсвана, Тайланд и Тайван са решили да върнат екзекуциите като форма на наказание, се посочва в доклада.\n\r\n\"Амнести интернешънъл\" предупреждава също, че достъпът до данни за екзекуциите е труден и реалният брой може да е по-висок от първоначално установения.\n\r\nСпоред доклада Китай се нарежда в челните места по екзекуции. Според неправителствената организация хиляди хора са осъдени на смърт и екзекутирани там всяка година. Но пълните мащаби на прибягването до смъртно наказание в Китай са \"неизвестни, тъй като данните за това са класифицирани като държавна тайна\", се казва в доклада, цитиран от БТА.\n\r\nИран, Саудитска Арабия, Виетнам и Ирак следват Китай в списъка на страни по света с най-много екзекуции, отбелязва ДПА.\r\n ", "date": "2019.04.10", "title": "Екзекуции по света намалели – 690 за 2018 г. "}
{"url": "https://www.dnes.bg/kino/2019/04/10/shazam-srazi-grobishte-za-domashni-liubimci.407124", "text": "Създаденият по комикси на \"DC comics\" \"Шазам!\" застана на първа позиция по зрителски интерес у нас, сочат обобщените данни от киносалоните. Приключенията на сирака Били Батсън, който се превръща в супер-героя Шазам, са гледани от 14 425 зрители и има 173 544 лева приходи за първите три дни у нас.\r\nНа втора позиция е другата премиера от миналия уикенд - \"Гробище за домашни любимци\" по едноименния роман на Стивън Кинг, който вече беше филмиран през 1989 година. Историята на семейство Крийд, което се сблъсква със съседа Джъд е гледана от 15 191 зрители и има 147 573 лева приходи за първите три дни у нас.\r\nТрето място е за приказния \"Дъмбо\", базиран на популярния още от 40-те години на миналият век образ. Игралната версия, в която са намесени летящият слон, семейство Фариър, Макс Медичи и предприемчивият цирков мениджър Вандевър, е вече втора седмица на екраните у нас и за това време са я гледали 35 953 зрители и има 363 181 лева приходи, предаде БТА.\r\n                    \n                    \n                Четвърта позиция е за българския \"Уют\" на Камен Донев. Събирането на семействата Карапетмезови и Паламаркови, минаващо през печалба от тотото, сватба, извънбрачни деца и любовни обрати, е гледана от 51 640 зрители - колкото е цялото население на Монтана или Асеновград, и отчита 472 143 лева приходи.\r\nПета позиция е за третата премиера от миналия уикенд - френската анимация \"Белия зъб\" по книгата на Джек Лондон. Познатата история на преминалия през индианско племе и стигнал накрая до добри хора опитомен вълк е гледана от 4 529 зрители и има 39 007 лева приходи за първите три дни у нас.\r\nНа шесто място сред най-гледаните филми е създаденият по комиксите на \"Марвел\" от началото на 70-те години на миналия век - \"Капитан Марвел\". Филмът за първата жена - супер-герой Каръл Данвърс е вече пет седмици на екраните у нас и за това време са я гледали 78 280 зрители и има 887 783 лева приходи.\r\nСедмо място е за белгийската анимация \"Кралско Корги\". Пътуването на кралското куче Рекс към дома, съпроводено от много срещи с други породи е вече месец на екраните у нас и за това време са го гледали 20 891 зрители и има 204 831 лева приходи.\r\nНа осма позиция е носителят на \"Оскар\" за най-добър филм за миналата година - \"Зелената книга\" с участието и на българина Димитър Маринов. Пътуването през погледа на шофьора Тони на популярен афро-американски музикант през 60-те години на миналия век из южните щати е гледано от вече 25 861 зрители и събира 228 193 лева приходи за месец на екраните у нас.\r\nДевето място в топ 10 е за анимацията \"Как да си дресираш дракон: Тайнственият остров\". Третите по ред приключения на Хълцук по едноименната поредица на Кресида Коуел са вече десета седмица на екраните у нас и за това време са гледани от 139 517 зрители и отчитат 1 313 581 приходи.\r\nДесето място е за биографичния \"Семейни кютеци\" за английската кеч-спортистка Пейдж. Филмът, базиран на телевизионния на Канал 4, за историята на момичето Пейдж от семейството на Рики и Джулия, което стига до световната арена, е от месец и половина на екраните у нас и за това време са го гледали 29 053 зрители и има 269 216 лева приходи.\r\nИзвън първите десет е четвъртата премиера от миналия уикенд - българският \"Снимка с Юки\" по разказ от сборника \"На Изток от Запада\" на Мирослав Пенков. Филмът с Рушен Видинлиев, Кики Сугино, Димитър Маринов, Серафим Тодоров е гледан от 2 128 зрители и има 6 950 лева приходи.", "date": "2019.04.10", "title": "\"Шазам!\" срази \"Гробище за домашни любимци\""}
{"url": "https://www.dnes.bg/temida/2019/04/10/i-valeri-simeonov-si-pazaruval-evtini-imoti-no-po-chernomorieto.407229", "text": "Проверяват и лидерa на НФСБ Валери Симеонов за купени от него земи на ниски цени след сигнал до главния прокурор, който е постъпил вчера, съобщиха от държавното обвинение. \n\r\nТой е за купени недвижими имоти от \"СКАТ\" ООД, управлявано и представлявано от народния представител Валери Симеонов, като сделките са изповядани на нереално ниски цени. \n\n\n\n Става въпрос за три сделки. \n\r\nЕдната е за закупено през 2004 г. от \"СКАТ\"ООД право на строеж на апартамент с площ 80 кв.м. в \"Слънчев бряг\" за сумата от 900 лева, при данъчна оценка 856,60 лв.\n\r\nВтората е за купен през 2005 г. от \"СКАТ\" ООД офис в \"Слънчев бряг\" с площ 31,35 кв. м. за сумата от 6 901,10 лв., при данъчна оценка 6 901,10 лв.\n                    \n                    \n                \r\nТретата е за купен през 2008 г. от \"СКАТ\"ООД имот частна общинска собственост с площ 875 кв.м. за сумата от 850 815 лв. по решение на Общински съвет – Бургас, чийто председател по това време е Валери Симеонов, председател на комисията за общинска собственост е бил Валентин  Касабов – настоящ народен представител от НФСБ, а юрисконсулт е бил депутатът Християн Митев. \n\r\nЗа този имот се твърди в сигнала, че не се ползва по предназначение за нуждите на телевизията, а е построен жилищен блок.\n\r\nВ сигнала са изложени и твърдения, че през 2008 г. \"СКАТ\"ООД е закупило \"База за отдих Пресока\" в община Златоград, която в момента е хотел \"Панорама\", като на същия са изградени незаконни постройки – басейн и ресторант, за които е налице влязло в сила решение на Върховния административен съд от 2013 г., че са построени без съответните разрешителни и следва да бъдат съборени, а това не се е случило.\n\r\nВърховна касационна прокуратура възложи на КПКОНПИ извършване на проверка предвид твърденията в сигнала за извършени престъпления във връзка с описаните в сигнала недвижими имоти от лице, заемащо висша публична длъжност - Валери Симеонов – народен представител към момента, а през 2008 г. и като председател на Общински съвет за сделката от 2008 г., обясняват от прокуратурата.\n\r\nВ рамките на проверката ще се проверяват и данните за извършени престъпления от Валентин Касабов и Християн Митев, в качеството им на длъжностни лица в Община Бургас през 2008 г.\n\r\nПредметът на проверката ще обхване и твърденията за непредприемане на действия по събарянето на незаконните постройки в района на Златоград.", "date": "2019.04.10", "title": "И Валери Симеонов си пазарувал евтини имоти, но по Черноморието "}
{"url": "https://www.dnes.bg/world/2019/04/10/pojar-v-hotel-v-bankok-hora-skachat-prez-prozorcite.407217", "text": "Пожар е избужнал в един от най-големите хотели в тайландската столица Банкок - Centara Grand и търговският център към него - CentralWorld. Засега световните медии съобщават за една жертва, която е починала от травмите си след скачане от висок етаж на сградата. Множество свидетели казват,  че са видели и други хора да скачат през прозорците в опит да се спасят от пламъците.\r\nОгънят е избухвал около 6 сутринта местно време, а хиляди посетители са били евакуирани. Според полицията, броят на жертвите може да скочи. Петима са в болница в тежко състояние.\r\nСпоред информация на говернатора на Банкок, загиналите са трима, а седем са в бонлница.\r\n57-етажният небостъргач е единайстата най-висока сграда в света.\r\n \r\n ", "date": "2019.04.10", "title": "Пожар в хотел в Банкок, хора скачат през прозорците"}
{"url": "https://www.dnes.bg/akoshtete-vqrvaite/2019/04/10/ruskinia-pokri-kolata-si-s-2-mln-kristala-svarovski.407139", "text": "Руската Instagram звезда Дарина Радинова покри колата си „Ламборгини“, на стойност 270 хиляди паунда, с 2 милиона кристала Сваровски. По принцип спортните коли като тази трябва да са аеродинамични, за да може мощният двигател да ги изтрелва с голяма скорост. Колата може да вдигне 100 км/ч за 3 секунди и да достигне до 200 км/ч за 9. Поставяйки два милиона кристала по купето на колата, сериозно се увеличава теглото, което от своя страна влияе на ефективността й да наруши въздушното течение върху каросерията на колата. Дарина, която и преди е покривала колите си с кристали Сваровски, показа новото си бижу в Лондон. Колата е тунингована от Cars in Cloaks, които казват, че ако Брус Уейн е бил жена, това е щяла да бъде неговата кола. ", "date": "2019.04.10", "title": "Рускиня покри колата си с 2 млн. кристала Сваровски"}
{"url": "https://www.dnes.bg/usa/2019/04/10/sasht-podpisa-dogovori-za-miliard-za-stenata-s-meksiko.407164", "text": "Пентагонът съобщи във вторник за два военни договора на стойност 976 милиона щатски долара за построяване на участъци от стената на границата с Мексико, съобщава Vox. Това е първата крачка към обещаната цел на Доналд Тръмп още от избирането му за президент.\r\nПървият договор е сключен с компанията SLSCO от щата Тексас на стойност 789 милиона долара. Тя ще се занимава с изграждането на граничната ограда в щата Ню Мексико.\r\nВторият договор е на стойност 187 милиона долара и е подписан от строителната компания Barnard в щата Монтана. Тя отговаря за строежа на стената в Аризона. Двата проекта трябва да са готови до 2020 г., обявиха от сайта на департамента по отбраната.\r\nЦелта на Пентагона е да се предотврати преминаването на незаконни емигранти и контрабандата с наркотици. Президентът Тръмп прати военни подкрепления от вътрешна сигурност по границата още преди година. В момента тя се пази от повече от 5 000 военни.\r\n                    \n                    \n                През декември Тръмп опита да притисне Конгреса, за да си издейства 5.7 млрд. долара за изграждане на стената, но му бяха отпуснати само 1.375 млрд. долара.  \r\n ", "date": "2019.04.10", "title": "САЩ подписа договори за милиард за стената с Мексико"}
{"url": "https://www.dnes.bg/world/2019/04/10/kitai-i-es-se-sblijavat-sled-prepirnite-sys-sasht.407155", "text": "Американският президент Донлад Тръмп води ожесточена кампания за преначертаване на световните пазари, но рискът да тласне доскорошните си партньори един към друг става все по-осезаем. От това би могла да се възползва дори България, независимо от скромния си капацитет. Това казва Евгени Савчев, председател на Селскостопанската асоциация за международни отношения, в ефира на .\r\n„Ако САЩ наистина наложи мита в размер на 11 млрд. долара към ЕС, тогава нуждата от партньорство с Китай и дори с Русия става още по-голяма“, обяснява Савчев.\r\nИкономики от ранга на китайската и европейската няма как да спрат да функционират, докато текат преговори с Америка, а вместо това със сигурност ще се ориентират към други пазари, обобщава председателят на Асоциацията.\r\n                    \n                    \n                Междувременно ЕС въвежда промени в Общата селскостопанска политика за периода след 2020 г. Именно в тези промени се предвижда изравняване на субсидиите за отделните държави-членки на Съюза, което би било от най-голяма полза за българските земеделци.\r\nЦялото интервю с Евгени Савчев можете да проследите на страницата на .", "date": "2019.04.10", "title": "Китай и ЕС се сближават след препирните със САЩ"}
{"url": "https://www.dnes.bg/football/2019/04/10/opredeliha-sydiiata-na-levski-ludogorec.407201", "text": "Ивайло Стоянов ще ръководи дербито от 29-ия кръг на Първа лига между Левски и Лудогорец. Това реши Съдийската комисия към БФС.\r\nПомощници ще са му Георги Тодоров и Мирослав Иванов. Сблъсъкът ще се играе в неделя от 19.00 часа на националния стадион \"Васил Левски\". \"Сините\" са опрени до стената и гонят само победа, за да се върнат в битката за титлата.\r\n \r\n \r\n \r\nОстаналите два мача от първата шестица ЦСКА – Берое и Ботев Пловдив – Черно море, бяха поверени съответно на Валентин Железов и Георги Давидов.\r\n \r\n", "date": "2019.04.10", "title": "Определиха съдията на Левски – Лудогорец"}
{"url": "https://www.dnes.bg/obshtestvo/2019/04/10/krai-na-starite-koli-v-bylgariia-vse-oshte-e-samo-miraj.407177", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария остава една от страните в Европейския съюз с най-много смъртни случаи заради заболявания вследствие на мръсен въздух. Паралелна разбивка на автопарка пък показва, че на всеки 10 автомобила само един е нов. Всички останали са стари коли, често неотговарящи на стандарта Евро 4 , 5 и 6.\n\r\nБългария и Румъния обявиха, че ще създадат работна група, чиято основна цел ще бъде намирането на начини за ограничаване вноса на употребявани автомобили, които замърсяват въздуха.\n\r\n\"Тенденциите сочат, че в бъдеще ще се залага все повече на хибридните автомобили, задвижвани както от двигател с вътрешно горене, така и от електроенергия. Не мисля обаче, че в следващите 10 години можем да очакваме каквито и да било промени у нас, тъй като законодателството ни на този етап изостава тотално\",  от Асоциацията на вносителите на автомобили.\n                    \n                    \n                \r\nПо думите ѝ това се дължи най-вече на данъчното ни законодателство и покупателната способност на гражданите, за част от които е невъзможно да сменят автомобилите си с онези, които в момента се залагат като производство в Западна Европа.\n\r\n\"В България на първо място имаме и доста по-различен манталитет. Не сме и страна производител и трудно бихме могли да се мерим с останалите по-развити държави. А подмяната на автопарка може да стане само и единствено посредством строги финансови мерки\", допълни Цветелина Цанева.", "date": "2019.04.10", "title": "Край на старите коли? В България все още е само мираж"}
{"url": "https://www.dnes.bg/politika/2019/04/10/tyrnovskata-konstituciia-nachaloto-na-pravoto-v-bylgariia.407221", "text": "\nНа кръгла маса в Народното събрание депутати, юристи и експерти обсъдиха Конституцията като източник на правото. \n\r\nДискусията е по повод на 140-ата годишнина от приемането на Търновската конституция и е под патронажа на Комисията по правни въпроси на Народното събрание. \n\r\nОрганизатори са Висшият адвокатски съвет и Софийският адвокатски съвет.\n\r\n\"Макар многото години под чужда власт, българите се справяме да направим първата си Конституция - Търновската, която несъмнено се превръща в онази стабилна основа, без която е немислимо развитието на България\", заяви при откриването на форума министърът на правосъдието Данаил Кирилов, цитиран от БТА.\r\nПо думите му Търновската конституция отразява свободния, демократичен дух на българския народ. \n                    \n                    \n                \r\n\"В нея са заложени идеите на либерализма, които по това време са получили признанието на повечето действащи западноевропейски конституции. Отделено е значително място и на правата и свободите на гражданите, както и на свободата на словото, вероизповеданията и неприкосновеността на частната собственост\", отбеляза той. \n\r\nСпоред министъра кръглата маса ще е полезна за възстановяване на усещането за конституционност, принципност и върховенство на правото.\n\r\n\"Търновската конституция създаде конституционната рамка на развитие на следосвобожденска България\", каза Ралица Негенцова, председател на Висшия адвокатски съвет. \n\r\nПо думите й основната цел на Търновската конституция е била хората да получат свободата сами да решават собствените си проблеми. \n\r\n\"Тя въплъщава в себе си всички идеали, за които хиляди българи са пролели кръвта си и неслучайно е наречена Евангелие на свободата\", каза още Негенцова. \n\r\n\"Всеки един от нас като юрист е призван да бъде не просто професионалист, а пазител на правото, това е възможно само ако познаваме и пазим нашата Конституция\", каза Ивайло Данов, председател на Софийската адвокатска колегия. \n\r\nСпоред него Търновската конституция е била израз на порива на българите за свобода, за независима и самостоятелна държава. \n\r\n\"Този документ е въплъщавал най-модерните за времето си разбирания относно организацията на обществения строй и държавата, уредбата на еднокамерния парламент, гаранциите за свободата на изразяване, на събрания, на печат, на избираемост на народните представители и на образование, както и на отговорността на отделните министри пред парламента\", отбеляза той. \n\r\n\"Всяко поколение адвокати следва да е отворено към новостите, към технологиите, към развитието на алтернативните способи за разрешаване на спорове, сред които са арбитражът и медиацията, както и да бъде ориентирано към участие в разрешаването на съвременните проблеми на обществото\", каза Данов. \n\r\nСпоред него това е възможно само ако добре се познава конституционната традиция и практика и се прилагат в адвокатската практика.", "date": "2019.04.10", "title": "Търновската конституция - началото на правото в България "}
{"url": "https://www.dnes.bg/politika/2019/04/10/simeonov-za-imotite-prokuraturata-shte-proveriava-lyji.407230", "text": "Лидерът на НФСБ и депутат от \"Обединени патриоти” Валери Симеонов заяви, че не се притеснява от проверката на КПКОНПИ срещу \"СКАТ” ООД, която е негова собственост.\r\n\"Прокуратурата ще проверява едни клевети и лъжи, които вървят от десетина години, за които съм поосъдил няколко клеветника и един вестник. Прокуратурата има право да провери, но от сега ви казвам, че ще удари на камък”, каза Симеонов пред bTV.  \n\r\nПо-рано през деня стана ясно, че Върховна касационна прокуратура възлага  на Антикорупционната комисия проверка по сигнал за закупени имоти в  годините назад на занижени цени от \"СКАТ“ ООД, управлявано от Валери  Симеонов. Сигналът е подаден до главния прокурор на 9 април.\r\n                    \n                    \n                По думите му имотите са минали през много проверки, включително и от НАП.\r\n\"Това са сделки между фирми, това са сделки на телевизията – „СКАТ” ООД,  които досега са проверявани много пъти, минали са през много проверки.  Това е стара, но претоплена манджа. Ще си търся правата, само да се  докопам до сигнала. Прокуратурата да влиза в такива детайли, не е много  чистоплътно, но така са преценили – така са направили”, коментира  лидерът на НФСБ и обясни, че е научил от медиите за сигнала.\r\nТой заяви, че утре ще направи нови разкрития и допълни, че допуска проверката да е в отговор на неговия сигнал  срещу министъра на туризма Николина Ангелкова.\r\n\"Собствеността на Валери Симеонов са две селски къщи – на баща ми и на майка ми и половин апартамент в „Меден рудник” (б.р. квартал в Бургас). Не съм беден, богат съм, но си насочвам парите за полезни работи”, обясни  депутатът.\r\n\"Вие говорите с бивш управител на фирма, бивш управител на фирма, ако си е вършел работата, е извършил сделка на данъчна оценка, естествено. Иначе моите съдружници могат да ме уволнят. При фирмените сделки винаги се гони най-изгодната цена\", каза депутатът. Някъде да сте чули, че при Валери Симеонов има разминаване между дела и документи, попита той.\r\n\"Говори се за незаконни строежи, няма такова нещо. Проверявано е. Има осъдени хора за такива твърдения. Говори се за 74 000 лв., които получавам всеки месец от войската, която е настанена в моя хотел. Хотелът е затворен от половин година. Какво повече да приказваме? Говори се, че Христиан Митев ми уредил сделка в Бургас. Пълна лъжа. Аз си купувам там имота, който е около сградата, която е купена от частна фирма, със земята под сградата. Христиан Митев хабер си няма от тези работи. Говори се, че Валентин Касабов е бил председател на Комисията по устройство на територията. Никога не е бил. Лъжи, лъжи, лъжи. Става въпрос за абсолютно законна сделка на огромна цена\", коментира Симеонов.\n\r\nКато разбера кой е подал сигнала и как го е подал, ще го осъдя, коментира още Симеонов.\r\n ", "date": "2019.04.10", "title": "Симеонов за имотите: Прокуратурата ще проверява лъжи"}
{"url": "https://www.dnes.bg/politika/2019/04/10/turciia-gleda-na-bylgariia-kakto-gospodar-na-sluga.407140", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария зае позиция и отложи визитата на турския външен министър Мевлюч Чавушоглу. Причина за отлагането станаха думите му от предизборен митинг в Турция, че Анкара се е намесила в казуса с опрощаването на дълговете на мюфтийството у нас. Премиерът Бойко Борисов дори настоя за извинение, но такова не дойде. \n\r\n\"Това нещо беше използвано като предизборна пропагадна, това е факт. Става дума за външен министър. За да го каже това нещо, въобще не го интересува как ще повлияе на нашите отношения.  Турция продължава да гледа на нас като господар със слуга\", заяви пред  бившият ни генерален консул в Одрин Георги Димов.\n                    \n                    \n                \r\nЖурналистът Мехмед Юмер припомни влошаването на отношенията между Турция и Русия след сваления руски самолет и убийството на руския посланик в Турция.\n\n\n\r\n\"Вижте Русия как действаше. Много тактично разположи във времето своя интерес и сега привлича Турция на своя страна\", посочи той. \n\r\nСпоред журналиста може да се надяваме на по-добри времена и в отношенията между България и Турция. В интерес и на двете държави е да намерят изход от сицуатицята, подчерта Юмер.\n\r\n\"Турция не се е извинявала и в предишните случаи, когато е нападала Германия, Холандия и Америка. Отношенията между Турция и Запада са още по-обтегнати на моменти\", коментира Юмер в \"България сутрин\".\n\r\n\"Визитата на Чавушоглу трябваше да стане на 9 април. На 8 април той беше с Ердоган в Москва. Фактът, че има толкова чести срещи показва, че в отношенията между Турция и Русия доста неща куцат. Ясно е, че Чавушоглу няма как да дойде, той не е желан тук\", каза още Георги Димов.", "date": "2019.04.10", "title": "Турция гледа на България както господар на слуга!"}
{"url": "https://www.dnes.bg/obshtestvo/2019/04/10/razmnojavane-na-jabi-skara-kmet-i-riosv-v-pazardjik.407159", "text": "Шефът на екоинспекцията в Пазарджик - Костадин Гешев, отрече да е налагал забрана за строежа на новия пешеходен мост в града, заради размножителния период на жабите в река Марица, съобщава местното издание \"Виделина\".\n\r\nСпоред Гешев кметът Тодор Попов се е объркал, защото от държавното екологично ведомство не са имали причина да проверяват, камо ли да спират този обект, тъй като живеещите по река Марица жаби не са защитени видове.\r\nПешеходният мост трябва да свърже парк остров \"Свобода\" със \"Зоната на здравето\". \r\nВчера кметът Попов обяви, че спирането на строежа ще бъде за три месеца.\r\n\"И аз се учудих на заповедта, но се оказа, че жабите се размножават само в този период на годината и щем не щем, трябва да се съобразим със заповедта на екоинспекторите\", коментира още кметът.", "date": "2019.04.10", "title": "Размножаване на жаби скара кмет и РИОСВ в Пазарджик"}
{"url": "https://www.dnes.bg/zvezdi/2019/04/10/po-stypkite-na-kralicata-megan-ne-iska-da-rajda-v-bolnica.407157", "text": "Херцогинята на Съсекс обмисля раждането да се състои в новия й дом в Уиндзор, съобщиха приятели на семейството, предаде Daily Mail.\r\n37-годишната Меган е решена да последва стъпките на кралицата и да роди с акушерка в резиденцията Фрогмор Хаус, новия дом на семейството.\r\nСамата кралица е родена в резиденцията в Мейфеър и е родила и четирите си деца или в Бъкингамския дворец, или Кларънс Хаус в Лондон.\n\n\n\r\nВъзникна притеснение от елиминирането на варианта с болницата заради риска от преждевременно раждане при жени над 35-годишна възраст или нужда от цезарово сечение.\r\nВъпреки това приятел на Меган казва, че тя практикува йога всеки ден и има изключително лека и спокойна бременност. Не вижда причина тя да не може да се наслади на безопасно раждане в уединението на собствения й дом.\r\n                    \n                    \n                Херцогинята отказа варианта да застане на стълбите на майчинското отделение, както са направили принцеса Даяна и Кейт преди нея. Тя не харесва идеята да застане пред публиката и медиите само няколко часа след като е родила.", "date": "2019.04.10", "title": "По стъпките на кралицата: Меган не иска да ражда в болница"}
{"url": "https://www.dnes.bg/politika/2019/04/10/radev-ot-livan-za-priiatelstvata-niama-granici-i-razstoianiia.407149", "text": "Представителите на българската общност в Ливан и ливанските граждани, завършили образованието си в България, доказват, че няма граници и разстояния за приятелствата. Те са най-ценната връзка между двата ни народа. Това заяви президентът Румен Радев на среща в Бейрут с представители на българската общност в Ливан, в която участваха и членове на Асоциацията на ливанските специалисти, завършили висше образование в България, съобщи прессекретариатът на държавния глава.\n\r\nВ арабската държава живеят близо 400 наши сънародници, повечето от които са представители на смесени българо-ливански семейства. Над 1000 са ливанските граждани, получили висше образование у нас основно в инженерни и медицински специалности, които през 1988 г. основават своя асоциация.\n                    \n                    \n                \r\nПрезидентът изтъкна, че е удоволствие да види на едно място толкова щастливи семейства и допълни, че най-хубавият израз на приятелството между двата народа са децата им.\n\r\n„Наш дълг е да работим така, че тези наши деца да се чувстват еднакво граждани и на Ливан, и на България, да знаят арабски, да са достойни граждани на Ливан, но да учат и да знаят български език“, посочи Румен Радев. \n\r\nПрезидентът открои приноса на българската общност и на посолството за създаването на лицензирано неделно училище за българските деца в Бейрут.\n\r\nЛиванците в България са символ на талант, трудолюбие и успех, заяви още Румен Радев, като посочи, че завършилите у нас ливански граждани се ползват с дълбоко уважение в българското общество. Президентът изрази надежда за по-задълбочени бизнес контакти между двете страни, интензивен обмен на студентски програми, туристи и на културни събития.\n\r\nУчастници в срещата поставиха въпроси за възможностите за създаване на културен център и за улесняване на визовия режим за ливански студенти и представители на смесени семейства. Беше повдигнат въпросът и за юридически консултации за сънародниците ни в Ливан, които нямат яснота за промените в законодателството ни. \n\r\nДържавният глава отбеляза, че действително у нас законите се менят много бързо и сме „шампиони“ в това отношение, но се ангажира институциите в България да предприемат необходимите действия за изграждането на още по-тесни връзки между двата народа.\n\r\nПостигането на по-добра транспортна и икономическа свързаност между България и Ливан и задълбочаването на духовните, културни и образователни връзки между двете държави бяха сред темите на срещата на президента Румен Радев и с министър-председателя на Ливанската република Саад Харири.\n\r\nВ Бейрут държавният глава Румен Радев поднесе венец пред Мемориала на мъчениците, където ливанската общественост почита своите герои от борбите за независимост. \r\n ", "date": "2019.04.10", "title": "Радев от Ливан: За приятелствата няма граници и разстояния"}
{"url": "https://www.dnes.bg/stranata/2019/04/10/izostaveni-laboratorii-v-ruse-rai-za-narkomanite.407129", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Сграда в центъра на Русе се превърна в сборище на наркомани и дом на клошари. Бившите лаборатории на Здравната инспекция, които сега пустеят, се намират до непосредствена близост до училище и сред жилищно блокове. Хората наоколо са притеснени, предаде Bulgaria ON AIR.\n\r\nСградата, която е в много лошо състояние, е освободена от Здравната инспекция преди три години. Въпреки че отвън е затворена с метална решетка с катинар, тухлената стена е разрушена и достъпът до нея е на практика свободен.\n\r\nСъседи разказват, че вече е напълно разграбена. Очевидци разказват, че в началото сградата не била заключена. В резултат на това всичките мебели и вещи в нея били изнесени. Изоставеният имот, който иначе е държавна собственост, бързо си е намерил нови обитатели – клошари. Въпросното семейство са Сабри и жена му Румяна. Те са превърнали мястото в своеобразен дом, където да изкарат зимата.\n                    \n                    \n                \r\nКлошарите също разказват, че сградата постепенно се опустошава пред очите им, а наркоманите често им създават проблеми. Присъствието на дрогираните притеснява всички, тъй като в близост се намират 2 училища.\n\r\nСигнали са подавани както до полицията, така и до Здравната инспекция, правени са проверки, но проблемът си остава. От Здравната инспекция, чиято собственост е била сградата, обясниха, че от април 2018 г. имотът е прехвърлен на министерството на здравеопазването.\n\r\nПо план сградата трябва да бъде превърната в център за деца с увреждания, които се нуждаят от постоянни медицински грижи. Проектът ще се осъществи с европейски средства, а процедурата вече е стартирана. Центърът трябва да бъде готов в срок до 1 година.\n\r\n ", "date": "2019.04.10", "title": "Изоставени лаборатории в Русе – рай за наркоманите"}
{"url": "https://www.dnes.bg/obshtestvo/2019/04/10/bylgarsko-voenno-chudo-mesomelachkata-na-zavoia-na-cherna.407101", "text": "\r\nСраженията при завоя на река Черна през Първата световна война са във фокуса на третия бонус епизод от хитовата поредица „Българско военно чудо“ на ЗАД \"Армеец\" и сдружение \"Българска история\". Този участък от Македонския фронт е известен като \"Месомелачката\",защото в епопеята, развила се от есента на 1916 г. до май 1917 г., и двете страни дават огромни жертви, а цели части се стопяват за броени дни.\n\r\nПроявеният героизмът на българите при битките там не успява да предотврати загубата на войната, но в паметта на нацията Завоят на Черна остава да свети като символ на непоколебим дух. \n\nВсичко започва през есента на 1915 г., когато България се включва в Първата световна война. След бързия разгром на Сърбия и на пристигналите й на помощ съглашенски войски се появява възможност противникът да бъде напълно изгонен от Балканите. Българското настъпление обаче е спряно от германското командване, което разчита на полуострова да бъдат приковани колкото се може повече съглашенски сили, вместо те да се прехвърлят на други фронтове. По думите на Стилиян Нойков: „И се започна една трескава работа по укрепяването на позициите, които очаквахме засилилият се в Солун противник да дойде и да атакува. Как тогава щеше да се тури край на войната на Балканите?“ Постепенно се оформя Солунският фронт, дълъг стотици километри, защитаван предимно от българската армия.\n                    \n                    \n                \r\nПрез лятото на 1916 г. българското главно командване узнава, че се подготвя сериозна съглашенска операция в Македония, с цел да се попречи на България да отдели войски срещу Румъния. На 17 август 1916 г българите предприемат изпреварващ удар, овладени са Лерин и Костур. Постепенно този последен за войната български опит за напредване на юг губи острота, а частите са отслабени от сраженията.\n\r\nВ същото време, търпящи поражения в Добруджа, румънците отчаяно искат от съглашенците да им помогнат като атакуват в Македония. В края на август 1916 г. съглашенското командване организира настъпление, хвърляйки значителни сили. След тежки боеве българската армия е принудена да се оттегли при Завоя на река Черна. Той се нарича така, тъй като реката прави широка дъга, дълга около 40 км и широка около 20. Но и тук българите веднага са атакувани от французи и сърби, докато англичаните нападат към Дойран. Планът на съглашенците е да пробият Солунския фронт, а България да бъде извадена от войната.\n\r\nПозицията, защитавана от български и германски части, е мъчно защитима. В скалата могат да бъдат изкопани само плитки укрития. В дневника на 10-и Родопски полк е записано: „Какво представляваше тази „укрепената позиция“? Един ред окопи. Нито галерия, нито един заслон, нито една наблюдателница!“ Духът на българите обаче е висок, те не са губили сражение досега във войната.\n\r\nВ началото на октомври 1916 г. в продължение на пет дена противникът обстрелва позициите, изсипвайки хиляди снаряди. Освен че са по-малоборойни, българските батареи трябва и да пестят боеприпасите.\n\r\nНа шестия ден френски и сръбски части настъпват. Както пише очевидец: „Още от първите дни боевете при Черна станаха твърде ожесточени. Чувствувайки своето количествено надмощие и хипнотизирани от мисълта да възстановят своето кралство, сърбите нападаха с голямо ожесточение.“ Въпреки че бреговете на реката се покриват с трупове, пристъпите на сръбската пехота следват един след друг. Редуват се дневни и нощни атаки, без оглед на жертвите – и така повече от месец. Свидетел посочва, че „Боевете през есента на 1916 г. направиха Завоя на Черна истинска гробница за сърбите.“ Тяхната армия губи над половината си състав.\n\r\nСлаби по численост, но със силна воля са защитниците на Завоя на Черна, ала и техните редици се топят. А подкрепления просто няма откъде да дойдат. \n\r\nНа 19 ноември 1916 г. 1-а армия, притисната от числено превъзхождащ противник и понесла огромни загуби, е принудена да изостави Битоля и да заеме нова позиция, на 5 км северно от града. А развръзката на ожесточената битка гледайте във видеото от поредицата.", "date": "2019.04.10", "title": "\"Българско военно чудо\": Месомелачката на завоя на Черна "}
{"url": "https://www.dnes.bg/football/2019/04/10/premestiha-levski-ludogorec-na-nacionalniia-stadion.407166", "text": "Дербито между Левски и Лудогорец официално беше преместено на националния стадион \"Васил Левски\".\r\nТова стана ясно след решение на Спортно-техническата комисия към БФС.\r\nСблъсъкът ще се състои в неделя от 19.00 часа и \"сините\" търсят задължителна победа, за да се върнат в битката за титлата.\r\n", "date": "2019.04.10", "title": "Преместиха Левски – Лудогорец на националния стадион"}
{"url": "https://www.dnes.bg/stranata/2019/04/10/urocite-sled-svoge-skorostta-ubiva-no-loshite-pytishta-syshto.407136", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Наближават Великденските празници, а с тях и голямото празнично пътуване. С идването на лятото трафикът по родните пътища ще се засили още повече с пътуването до морето. Неслучайно това е и периодът с най-много жертви на пътя. \n\r\nЧесто причината за това е несъобразената скорост. Но съществуват и други съпътстващи фактори като качеството на пътната инфраструктура, както и липсата на контрол от страна на съответните институции.\r\n \r\n\"След тежкия инцидент в Своге през 2018 година все още не можем да излезем от политическата криза, в която изпадна страната ни. Смениха се трима министри, непрестанно се вършат разни промени. Това безспорно влияе негативно на работата на държавната администрация\", отбеляза в студиото на \"България сутрин\" Богдан Милчев от Институтa за пътна безопасност.\n\n\n                    \n                    \n                \r\nПо думите му това, което трябва да се промени в държавата, е мисленето на управляващите и на цялото общество.\n\r\n\"Непрестанно се фокусираме върху скоростта. Правят се безброй акции, които обаче не водят до по-малък брой жертви на пътя. Много други нередности остават незабелязани, а нарушителите им се измъкват безнаказано\", допълни още Милчев.\n\r\nПред  той бе категоричен, че начинът, по който политиците \"се джавкат\" за пътищата в страната и проблемите, свързани с тях, е абсурден.\n\r\n\"Вместо това е необходимо да се извърши одит на всички пътища у нас. Да се обърне особено внимание на организацията на движението. Да се вземе предвид отговарят ли пътищата ни на условията за безопасност. Само ако променим средата, ще сме сигурни, че броят на загиналите в катастрофи ще намалее\", подчерта Милчев.", "date": "2019.04.10", "title": "Уроците след Своге: Скоростта убива, но лошите пътища – също! "}
{"url": "https://www.dnes.bg/politika/2019/04/10/ananiev-shte-byde-ocenen-trudyt-na-medicinskiia-personal.407171", "text": "До 15 май ще бъде готова методиката как да бъдат разпределени допълнителните средства за медицински персонал в отделните лечебни заведения. Това стана ясно от думите на здравния министър Кирил Ананиев на брифинг след правителственото заседание.\n\r\nПо-рано стана ясно, че кабинетът гласува допълнителни до 50 млн. лева за заплати на медицинските специалисти и така стартовата заплата да скочи на 950 лева.\n\n\r\n\"С тези средства, които правителството прие, ми дават реална възможност да финализирам работата по методиката за формиране на разпределение за разходите за персонал. Ще се даде възможност да бъде оценен по достойнство труда на медицинския персонал\", коментира Ананиев.\n                    \n                    \n                \r\nТой посочи, че министерството си е поставило за цел и да подобри условията в болниците и квалификацията на медицинските специалисти.\n\r\n\"Това са нашите лечители, грижат се за нашето здраве. За да ги запазим в нашата страна, заслужават да получат признанието на обществото\", заключи здравният министър.\n\r\n ", "date": "2019.04.10", "title": "Ананиев: Ще бъде оценен трудът на медицинския персонал!"}
{"url": "https://www.dnes.bg/notifikacii/2019/04/10/dalai-lama-priet-v-bolnica-v-indiia.407176", "text": "Далай Лама е приет в болница в индийската столица Делхи.  Диагностициран е с белодробна инфекция, но състоянието му е стабилно,  съобщава BBC.\r\nТой е прелетял до Делхи, след като се е оплакал от болки в гърдите.\r\n\"Докторите го диагностицираха с белодробна инфекция и се лекува.  Състоянието му вече е стабилно“, заяви говорителят му Тензин Таклха пред Ройтерс. \r\nТибетският монах ще остане няколко дни в  болницата за наблюдение.\r\nДалай Лама сега се чувства много по-добре, но е намалил пътуванията си през изминалата година, за да се грижи за здравето си.\r\nДалай Лама обикновено прекарва няколко месеца от годината в пътувания по света, за да проповядва будизъм и да привлече вниманието към борбата на тибетците за по-голяма свобода в Китай.\r\n\"Далечните пътувания са изморителни. Като цяло той е в доста добро здраве. Но взима предпазни мерки\", каза говорителят.\r\nМиналата седмица Далай Лама участва в конференция на преподаватели и студенти в Делхи.", "date": "2019.04.10", "title": "Далай Лама приет в болница в Индия"}
{"url": "https://www.dnes.bg/politika/2019/04/10/zaharieva-tejki-diplomaticheski-merki-spriamo-turciia.407184", "text": "Изказването на външния министър на Турция Мевлют Чавушоглу, че е имало намеса на южната ни съседка при приемането на Закона за вероизповеданията,  е част от предизборното говорене на турските политици, смята дипломат №1 Екатерина Захариева.\r\n \r\n„За съжаление като че ли преди всички избори в Република Турция се въвежда практика да се използват добросъседските отношения като залог и на карта“, коментира тя.\n\r\nЗахариева припомни, че и през миналата година Министерство на външните работи трябваше да реагира на изказването на президента на Турция Реджеп Ердоган, който тогава обяви, че „Кърджали е част от  душевните граници на турския народ“.\n\n\n\n\r\n                    \n                    \n                \"Както ние не бива да си позволяваме намеса във вътрешните работи на друга държава, така призоваваме и Турция да не го правят повече в бъдеще\", коментира тя.\r\n \r\nЗахариева допълни, че  е говорила в кулоарите на срещата \"70 години НАТО\" във Вашингтон с Чавушоглу, който й бил казал, че  думите му са тълкувани неправилно.\n\r\n\"Да предположим, че това е някакъв вид извинение, но така или иначе политиката, която българското външно министерство следва и ще следва в бъдеще, е на равнопоставеност, ненамеса във вътрешната политика. Както ние не бива да се месим, така не желаем и на нас никоя държава да ни се намесва във вътрешната политика дори и преди избори с цел стягане на електорат и печелене на гласове. Това не бива да става за сметка на добросъседските отношения и както ние не бива да си го позволяваме ,така призовавам и тях да не го правят повече за в бъдеще“, допълни министърът.\n\r\nСпоред нея са извършени всички необходими действия по дипломатически път.\n\r\nТя обърна внимание, че посещението на министър Чавушоглу, което е трябвало да се състои вчера, е отложено и това е дипломатически знак.\n\r\nЗахариева смята, че това е една от най-тежките реакции на българските власти.\n\r\n\"Мисля, че беше достатъчно показателно реакцията на министерство на външните работи с доста тежки дипломатически мерки\", увери тя.\r\n ", "date": "2019.04.10", "title": "Захариева: Тежки дипломатически мерки спрямо Турция!"}
{"url": "https://www.dnes.bg/evroizbori-19/2019/04/10/siderov-pred-cik-davam-vyzmojnost-na-mladite.407185", "text": "\nПартия \"Атака\" се регистрира официално в Централната избирателна комисия за предстоящите през май Евроизбори.\n\nНационалистите са събрали над 4 000 подписа, съобщава БНТ.\n\r\n\"Листата ни не е готова, тъй като в момента тече Политическа академия - това е едно предаване и състезание, което тече всеки ден и аз съм жури. В него учстват млади хора, които не са членове на партиен актив, не са били депутати\", заяви лидерът на партията Волен Сидеров.\n\r\nВ края на март от \"Атака\" обявиха, че създават Политическата академия, за да имат възможност \"млади, само нови и чисти лица\" да се кандидатират за европейски депутати. \n                    \n                    \n                \r\nДнес Сидеров обясни, че кандидатстването за Академията на \"Атака\" е възможно до 21 април, а след това зрителите на партийната телевизия \"Алфа\" ще подредят листите.\n\r\n\"Аз за първи път давам възможност на млади и неопетнени хора да бъдат подредени според волята на зрителите\", добави той.\n\r\nПо отношение на своите коалиционни партньори в Народното събрание от групата на \"Обединени патриоти\", Волен Сидеров коментира, че \"бяхме готови да участваме на евроизборите заедно с ВМРО без да имаме претенции за места, но те не пожелаха. Бях готов да не участвам в листата, да приема техните кандидати, да нямам претенции за места, но въпреки това ВМРО не пожелаха, тъй като това щяло да развали след това управленската коалиция по тяхно мнение\".\n\r\nСидеров допълни, че НФСБ е била партията, която е предопределила явяването на \"Обединени патриоти\" поотделно, като е заявила, че категорично няма да се яви на тези избори с \"Атака\".", "date": "2019.04.10", "title": "Сидеров пред ЦИК: Давам възможност на младите!"}
{"url": "https://www.dnes.bg/evroizbori-19/2019/04/10/dps-se-registrira-v-cik-abv-nadcaka-bsp-za-imeto.407148", "text": "\nДПС се регистрира в Централната избирателна комисия за предстоящите европейски избори през май. \n\r\n\"С регистрацията на ДПС заявяваме, че сме гарант на мира и стабилността в страната, региона и Европа.Гарант сме на правата и свободите на всички български граждани, гарант сме за достоен живот в страната - достоен живот и европейски ценности. Ние сме единствената партия, която отстоява еднакво европейските ценности и в Брюксел, и в България\", заяви председателят на Движението Мустафа Карадайъ. \n\r\nСпоред него приоритетите на партията за евроизборите са чисти храни, чиста вода, чист въздух, чиста зелена енергия и високи технологии. Карадайъ допълни, че има над 100 предложения за листата на ДПС за тези избори от регионалните структури в страната, но тепърва предстои да ги обсъждат. \n                    \n                    \n                \r\nВ същото време стана ясно, че ЦИК е взела решение да регистрира името \"Коалиция на България\" на Румен Петков  и коалицията на АБВ с още 6 партии. По-рано по този въпрос възникна скандал между БСП и бившите им съпартийци от АБВ. От столетницата извадиха документ от патентното ведомство, според който държат марката \"Коалиция за България\" и внесоха възражения срещу желанието на АБВ да вземе името.\n\r\n\"При извършената проверка се установи, че наименованието на коалицията не повтаря наименованието на коалиция, регистрирана в Централната избирателна комисия за участие в последните избори за народни представители през 2017 г., или наименованието на съществуваща парламентарна група в 44-то Народно събрание.\" - се казва в решението на ЦИК.\n\r\nОказа се обаче, че същата марка, но по друг клас от изисквания на патентната институция е регистрирано от лидера на Движение \"Русофили\" - Николай Малинов.  Той дарява марката на партия \"Възраждане на Отечеството\", която пък е част от коалицията на АБВ, съобщава \"24 часа\".", "date": "2019.04.10", "title": "ДПС се регистрира в ЦИК, АБВ надцака БСП за името"}
{"url": "https://www.dnes.bg/sofia-film-fest/2019/04/10/papa-francisk-chovek-na-dumata-si-zakriva-sff.407188", "text": "Месец преди посещението на папата в България, в Дом на киното ще се прожектира филма на Вим Вендерс \"Папа Франциск: Човек на думата си\". Именно с документалната продукция ще се постави финалния акорд на 23-ото издание на София Филм Фест. Прожекцията е на 10 април от 20.00 часа.\n\r\nИдеите на папата и неговите послания са в основата на филма - той коментира проблеми, свързани с бедността, семейството, опазването на природата, социалната справедливост, имиграцията и материализма. Неговият апел за мир в конфликтните зони по света, както и за мира и диалога между различните религии имат силата да обединят хората от цял свят. \n\r\n\"Папа Франциск има подобно присъствие на екрана като някои от най-големите филмови звезди, с които ме е свързвала работата ми. Но при него то идва отвътре, от неговите убеждения и вяра, както и от желанието му да говори с всички нас\", споделя за главата на римокатолическата църква Вендерс. За него Папа Франциск е ярък пример за човек, който държи на думата си и е абсолютно директен и спонтанен в искреността си.\n                    \n                    \n                \r\n ", "date": "2019.04.10", "title": "\"Папа Франциск: Човек на думата си\" закрива СФФ"}
{"url": "https://www.dnes.bg/stranata/2019/04/10/i-v-chetvyrtyk-ostava-oblachno-i-s-valeji.407182", "text": "Облачното и дъждовно време от последните дни остава и в четвъртък, . \n\r\nАтмосферното налягане още малко ще се повиши, но ще остане по-ниско от средното за месеца.\n\r\nПрез нощта валежи ще има на малко места - главно в крайните югозападни и североизточни райони. Над останалата част от страната ще има и временни разкъсвания на облачността, но в края на нощта в много райони видимостта ще бъде намалена. Ще бъде тихо с минимални температури между 5 и 10 градуса.\n\r\nПрез деня въздушната маса ще се задържи неустойчива, облачността - предимно значителна, около и след обяд - купесто-дъждовна. На много места ще има краткотрайни валежи, в отделни райони в Източна България, придружени и с гръмотевична дейност. Преобладаващите максимални температури ще са между 13 и 18 градуса.\n                    \n                    \n                \r\nНад Черноморието ще е предимно облачно и главно в следобедните часове ще има валежи от дъжд, на места интензивни. Ще духа слаб юг-югоизточен вятър. Максималните температури ще са 12-15 градуса. Температурата на морската вода е 11-12 градуса. Морето ще е почти спокойно, в повечето райони с 1 бал вълнение.\n\r\nНад планините ще е предимно облачно с превалявания от дъжд, на височина над 2000 метра от сняг. На места в Родопите след обяд ще има и гръмотевична дейност. Ще духа слаб до умерен вятър от западната четвърт. Максималната температура на 1200 метра - около 9 градуса, на 2000 метра - около 2 градуса.", "date": "2019.04.10", "title": "И в четвъртък: Остава облачно и с валежи"}
{"url": "https://www.dnes.bg/rusia/2019/04/10/gorkite-mechoci-nai-golemite-zaplahi-za-arktika-za-ekologiiata.407131", "text": "Богатите ресурси на Арктика трябва да се използват \"в служба на човечеството\" - това заяви руският президент Владимир Путин в реч пред Петия международен арктически форум в Санкт Петербург, пише \"Взгляд\".\n\r\nПечатът в Русия припомня ред изявления на държавния глава пред участниците, по-специално за плановете на Москва да разработи и приеме обновена стратегия за развитие на Арктика до 2035 г.\n\r\nПо думите на Путин ресурсите на арктическата зона може да бъдат използвани в транспорта и съобщенията. Освен това руският лидер посочи заплахите за фауната на региона, отбелязва \"Взгляд\".\n\n\r\n\"Най-главните заплахи, най-големите според мен са за екологията. Горките мечоци. В случая - белите мечки\", каза президентът на Русия. По-рано той призова да не се допусне екологична катастрофа при овладяването на Арктика. \n                    \n                    \n                \r\nОсвен това Путин открои голямото значение на форума като терен за комуникация и подчерта, че решенията на Арктическия съвет трябва да бъдат взети под внимание от всички държави в региона, независимо че имат характер на препоръки, добавя електронният вестник, цитиран от БТА.\n\r\nРуският бизнес, който инвестира в Арктическата зона на федерацията, ще получи редица данъчни преференции, информира \"РБК\", който представя пакет от четири законопроекта, подготвени в министерството за развитието на Далечния изток и Арктика.\n\r\nСпоред министъра Александър Козлов, говорил пред държавната ресорна комисия, ведомството предлага два варианта преференции за т. нар. резиденти на руската Арктическа зона - ново понятие, въвеждано с документите.\n\r\nТези фирми или отделни бизнесмени трябва да предложат инвестиционен проект поне за 5 милиона рубли, които ще се вложат за 3 години. Единият вариант за преференции предвижда инвеститорите да не плащат данък върху печалбата и още ред налози в течение на 10 години за проекти до 100 милиарда рубли и 15 години - за по-мащабни. Намаляват се и застрахователните вноски. Другият вариант включва само значително свиване на данъците, затова пък за целия период, през който ще се реализира проектът в Арктика.\r\nПредвиждат се преференции само за нови проекти и те няма да накърнят \r\nтекущите бюджетни доходи, уточни Козлов.\n\r\nРуският сенатор Алексей Пушков заяви в Тwitter, че федерацията предстои да участва в \"битка за Арктика\" и трябва сериозно да се подготви, пише \"Известия\".\n\r\nПолитикът предупреждава за \"големия риск, че идеята за мирно съвместно овладяване (на региона) ще се окаже утопия\".\n\r\nСенаторът стига до този извод \"с оглед активността на НАТО в Балтийско и Черно море, а също така изявленията на Вашингтон и Лондон, че смятат да ни се противопоставят\".\n\r\nПо-рано президентът Путин заяви, че в региона няма особено военно напрежение, но припомни неотдавнашните маневри на НАТО в Арктика, посочва \"Известия\".\n\r\nНа 5 март Пентагонът съобщи, че САЩ са принудени да променят оперативните си планове в Арктика, за да възпрат растящото влияние на Русия и Китай. В края на февруари американският адмирал Джеймс Фого заяви, че Вашингтон няма да позволи на Русия да контролира Северния морски път. На 18 февруари британският министър на отбраната Гавин Уилямсън каза, че армията на кралството ще засили присъствието си в Арктика, за да защити от Русия северния фланг на НАТО, напомня изданието.\n\r\nРуският военен експерт Максим Климов пише в \"Независимая газета\", че \"вероятният противник\" провежда в региона сурова военна подготовка, максимално доближена до бойните условия, а през това време руската страна се занимава само с \"арктически фитнес\", отбелязва \"Лента\".\n\r\n\"Съответно изпаднахме в ситуация, в която днес подводниците от военноморския флот на Русия фактически са небоеспособни при плаване под ледовете. Ситуация, която явно е нетърпима и са необходими решителни мерки за поправянето й в най-кратки срокове\", алармира Климов.\n\r\nАрктика е стратегически регион, необходим за Русия не само като източник на ресурси, но и като преден пост на страната. Това заявява генерал-майор Сергей Липовой, лидер на ветеранското сдружение \"Офицерите на Русия\", цитиран от сайтовете \"Царград\" и \"Нюз\".\n\r\nЕкспертът прогнозира събитията при рязко изостряне на ситуацията във военен план. Според него НАТО ще планира удари най-вече по стратегически важни обекти и петролногазовата инфраструктура на Русия в северните й райони около Норилск, Салехард и Диксон.\n\r\nВоенните действия на алианса срещу Русия може да бъдат подпомогнати от скандинавските страни, смята той. По думите на Липовой Швеция и Финландия формално ще останат неутрални, но ще предоставят на НАТО своята територия и ресурси. А Норвегия може да сподели с пакта своите бази зад полярния кръг.\n\r\nТова обаче е само теория. Реално погледнато, НАТО не разполага с ресурси, за да упражни сериозен натиск върху Русия в Арктика, изтъква генералът.\r\n ", "date": "2019.04.10", "title": "Горките мечоци! Най-големите заплахи за Арктика – за екологията"}
{"url": "https://www.dnes.bg/obshtestvo/2019/04/10/georgi-ivanov-s-gordost-bylgariia-e-shestata-kosmicheska-strana.407195", "text": "\n\r\nС моя полет преди 40 години България стана шестата космическа държава в света, участвала в пилотирани полети и третата страна в света, създала космически храни, заяви първият български космонавт Георги Иванов по време на честване в БАН. \n\nНа днешната дата отбелязваме 40 години от полета на първия български космонавт. За годишнината дойдоха космонавти от пет европейски страни. Това са петимата космонавти от международната програма \"Интеркосмос\" - Павел Виноградов (Русия), Владимир Ремек (Чехия), Мирослав Хермашевски (Полша), Берталан Фаркаш (Унгария), Иван Бела (Словакия), както и Татяна Егорова - съпругата на Борис Егоров.\n                    \n                    \n                \r\n\"Младото поколение трябва да разбере какво е направила българската космическа наука в изминалите години, а през 1971-1972 г. България стана 18-ата космическа държава, призната от ООН\", отбеляза Георги Иванов. Той отбеляза, че тогава се създава български прибор, който е летял успешно на космически ракети. \n\r\nСлед моя полет български учени и специалисти създадоха нови системи за два космически кораба по програмата \"България 1300\", които много дълго време предаваха данни, разказа Георги Иванов. \n\r\nИнститутът за космически изследвания и технологии сега работи основно по проекти на Европейската космическа агенция, каза проф. Румен Недков, цитиран от БТА. Той заяви, че за да имаме трети български космонавт, първо, трябва да се създаде научна програма, да има финансови средства, за да бъде той подготвен, както да има и време, за да присъства той на Международната космическа станция.\r\n \r\nПо повод годишнината във фоайето на БАН бе открита фотоизложба с кадри от подготовката и полета на Георги Иванов. На тържествената сесия на Георги Иванов и на космонавтите бяха връчени и почетните знаци на ИКИТ-БАН.", "date": "2019.04.10", "title": "Георги Иванов с гордост: България е шестата космическа страна"}
{"url": "https://www.dnes.bg/health/2019/04/10/7-prichini-bremennite-da-hapvat-iabylki.406914", "text": "Консумацията на пресни плодове и зеленчуци се препоръчва от специалистите. Полезните храни трябва да съставляват основната част от ежедневното меню на бъдещата майка. Те ѝ осигуряват важни хранителни елементи. Освен това по-киселите сортове ябълки могат да намалят гаденето. Но не само това, тези плодове имат редица ползи за здравето ви, вижте кои са.\r\n\r\nЯбълките са богати на желязо и спомагат за повишаване на нивото на хемоглобина в кръвта, което намалява и риска от развитието на анемия през бременността. Той се повишава значително и ако не се вземат превантивни мерки, анемията може да доведе до преждевременно раждане или раждане на бебе с ниско тегло.\r\n                    \n                    \n                \r\nСочните плодове са здравословен източник на витамин С, който при редовен прием изгражда резистентност и предпазва от инфекции и заболявания. Бременната трябва да се пази, а рискът от настинки през есенно-зимните месеци се увеличава.\r\n\r\nЯбълките съдържат добри количества флавоноиди и фитохимикали, които са мощни антиоксиданти, борещи се със свободните радикали в тялото. Редовната им консумация по време на бременност намалява риска от оксидативно увреждане на клетките, ДНК и способността им за нормално функциониране.\r\n", "date": "2019.04.10", "title": "7 причини бременните да хапват ябълки "}
{"url": "https://www.dnes.bg/eu/2019/04/10/velikobritaniia-iska-80-dni-otsrochka-es-predlaga-365.407113", "text": "Предложение за гъвкава отсрочка на Brexit до една година ще обсъждат тази вечер в Брюксел европейските лидери. Те са свикани на извънредна среща от председателя на Съвета на ЕС Доналд Туск, след като миналата седмица британският премиер Тереза Мей поиска ново отлагане до 30 юни.\r\nВ писмо, разпратено снощи до европейските столици, Туск обяснява, че дълга отсрочка е по-подходяща от кратките отлагания. Великобритания ще може да я прекъсне, когато двете страни ратифицират споразумението за напускане. \n\n\n\"Досегашният ни опит, както и дълбоките разделения в Камарата на общините, ни дават слаба надежда, че процесът на ратификация може да приключи до края на юни\", пише Туск.\r\n                    \n                    \n                Той предупреждава, че поисканото от Тереза Мей второ отлагане няма да е последно и това може да се стигне до серийни отсрочки, които ще удължат несигурността в ЕС, ще разрушат европейското единство и могат да доведат до случаен Brexit без сделка, ако се стигне до разцепление. Според председателя на Съвета гъвкавата едногодишна отсрочка ще позволи на \"Великобритания да напусне, когато е готова, а 27-те ще избегнат повтарящи се срещи на върха\". За гражданите и бизнеса ще има по-голяма предвидимост.\r\nЗа да не се пропука европейското единство през третата година, след като Лондон поиска напускане, Туск предлага всички да се съгласят, че споразумението за напускане няма да предоговаря, че няма да се започват преговори за бъдещите отношения, а Великобритания няма да спъва работата на евроинституциите.\r\nАко евролидерите приемат идеята, Обединеното кралство ще остане пълноправен член на ЕС, докато трае отсрочката, ще избере евродепутати, ще номинира еврокомисар и ще участва в заседанията на Съвета. Великобритания ще продължи да си плаща вноските в евробюджета, ще спазва европейското законодателство и ще има равни права с останалите страни в ЕС.\r\nПо всяко време, докато трае отсрочката, Лондон ще може да си изтегли и искането за напускане и да си остане в ЕС, пише Туск до 27-те лидери, които се събират в Брюксел.\r\nВ началото на срещата, която започва в 19 ч българско време, те ще разговарят с Тереза Мей, която е поканена да защити молбата си за ново отлагане.\r\nПреди официалната среща на върха, по инициатива на Белгия, лидерите на най-засегнатите от Brexit държави ще се съберат отделно, за да се координират. Според домакините в мини-срещата на върха ще участват премиерите на Белгия, Дания, Холандия и Швеция, както и френският президент Еманюел Макрон. Германският канцлер Ангела Меркел, която също е поканена, няма да успее за събирането, понеже трябва да говори пред Бундестага в Берлин.\r\nВчера Меркел се видя с Мей в Берлин и според съпартийци допуска отсрочка на Brexit до началото на 2020 г. Френският президент Макрон, който също прие британския премиер в Париж във вторник, предпочита окончателната раздяла да не се отсрочва след края на годината.", "date": "2019.04.10", "title": "Великобритания иска 80 дни отсрочка, ЕС предлага - 365 "}
{"url": "https://www.dnes.bg/index/2019/04/10/2-39-mlrd-parite-ot-bylgarite-zad-granica-poveche-ot-chujdite-investicii.407114", "text": "Българите, работещи и живеещи в чужбина, през 2018 г. са изпратили на своите близки в страната 2,395 млрд. долара (2,13 млрд. евро), пише в доклад на Световната банка. Като тук влизат само парични преводи, без да бъдат отчитани парите в брой, които влизат в страната. Преводите от българи в чужбина нарастват с 8,6% спрямо предходната година, пише \"Труд\".\n\n\n\n\r\nИзпратените пари от българските емигранти са 3,8% от Брутния вътрешен продукт (БВП) на страната, като по този показател се нареждаме на първо място в ЕС. Оказва се, че парите на емигрантите имат най-голяма роля за българската икономика, спрямо останалите страни от ЕС.\n                \n                \r\nСредствата, които са изпратили българите зад граница, са с близо 40% повече от преките чужди инвестиции в страната, които според данните на БНБ през 2018 г. са в размер на 1,532 млрд. евро. С парите от емигрантите техните близки в страната покриват текущите си разходи като например за храна и дрехи, но част от средствата се влагат и в имоти. \n\r\nКато се прибавят и парите в брой, които емигрантите носят при завръщането си за лятна ваканция или за да бъдат с близките си по време на празници, се оказва че българите зад граница имат значително по-голяма роля за икономическото развитие на страната от чуждите инвестиции.\n\r\nУвеличават се и парите, които изнасят от страната работещи тук чужденци. През 2018 г. тези средства са 221 млн. долара, което е ръст с 11%.\n\r\nПрез 2018 г. за страните с ниски и средни доходи емигрантите са изпратили рекордните 529 млрд. долара, което е увеличение с 9,6%, пише в доклада на Световната банка. Ако от данните се изключи Китай, се оказва че паричните преводи на емигранти към държави с ниски и средни доходи (462 млрд. долара) са значително по-големи от преките чужди инвестиции в тези страни (344 млрд. долара).", "date": "2019.04.10", "title": "$2,39 млрд.: Парите от българите зад граница - повече от чуждите инвестиции"}
{"url": "https://www.dnes.bg/notifikacii/2019/04/10/sled-zabelejka-trima-napadnaha-i-prebiha-prodavach-v-magazin.407115", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Клиенти пребиха продавач в денонощен магазин в Габрово. Кадри от нападението бяха разпространени в социалните мрежи.\n\r\nИнцидентът е станал преди 3 дни.\n\r\nПовод за нападението било спречкване между трима клиенти и друг мъж, който също пазарувал в магазина, съобщава .\n\r\nЗаради обиди и агресивно поведение продавачът направил забележка на момчетата.\n\r\nВ отговор те го нападнали.\n\r\nОхранителите и полицията задържали нападателите.\n\r\nПострадалият е с комоцио в болница. Извадил си е медицинско и ще съди побойниците.\r\nКлиенти пребиха продавач в денонощен магазин в Габрово. Кадри от нападението бяха разпространени в социалните мрежи.  \n                \n\n\n\n\n\n\r\nКлиенти пребиха продавач в денонощен магазин в Габрово. Кадри от нападението бяха разпространени в социалните мрежи.  \n\n\n\n\n\n\n", "date": "2019.04.10", "title": "След забележка: Трима нападнаха и пребиха продавач в магазин"}
{"url": "https://www.dnes.bg/notifikacii/2019/04/10/netaniahu-e-napyt-da-poluchi-rekorden-peti-mandat.407116", "text": "И премиерът Бенямин Нетаняху, и основният му конкурент Бени Ганц обявиха победа на вчерашните парламентарни избори в Израел, но политическият ветеран от десницата, изглежда, е напът да получи рекорден пети мандат начело на страната, съобщи Ройтерс, цитирана от БТА.\n\r\nЧастични резултати при преброени 80 процента от подадените гласове показват, че партия \"Ликуд\" на Нетаняху печели 38 места в 120-местния парламент. Това е с 8 места повече, отколкото на предишните избори през 2015 година.\n\r\nЦентристката партия \"Синьо и бяло\" на Ганц ще получи 36 места, съобщиха сайтът на Кнесета и израелски телевизии няколко часа след края на изборния ден.\n\r\nВъпреки че никоя партия не събира мнозинство от местата в парламента според сондажите, Нетаняху е в добра позиция за формиране на коалиционно правителство с десни фракции, отбеляза Ройтерс.\n                \n                \r\n\"Това е нощ на колосална победа\", каза Нетаняху пред ликуващите си поддръжници в централата на \"Ликуд\". Зад него гръмнаха фойерверки, а съпругата му Сара го аплодира и го целуна. \"Той е магьосник\", скандираше публиката.\n\r\nАко спечели, 69-годишният Нетаняху може да стане най-дълго служилият премиер в 71-годишната история на Израел.\n\r\nТези избори бяха за него борба за политическо оцеляване заради обвиненията срещу него в корупция.\n\r\n\"Ние сме победителите\", каза Ганц, бивш началник на въоръжените сили, който участва в първите си избори. \"Искаме да благодарим на Бенямин Нетаняху за службата на нацията\".\n\r\nПолитически анализатори обаче предупредиха, че е твърде рано да се каже с точност какъв е изходът от вота, тъй като остават много часове до финалното преброяване на гласовете.", "date": "2019.04.10", "title": "Нетаняху е напът да получи рекорден пети мандат"}
{"url": "https://www.dnes.bg/notifikacii/2019/04/10/sled-brexit-germanskoto-gadhaim-noviiat-geografski-centyr-na-es.407117", "text": "Докато часовниците отмерват последните минути до Брекзита, малкото германско село Гадхайм се готви да заеме централно място, защото ще стане новият географски център на ЕС след напускането на Великобритания, предаде Ройтерс, цитирана от БТА.\n\r\nСегашният географски център, във Вестернгрунд, е на 55 км от Гадхайм, но табела извън малкото село вече обявява гордо \"Бъдещ център на ЕС\". Пилон на невзрачна ивица земеделска земя се готви да развее знамето на ЕС.\n\r\nСбогуването с титлата, спечелена след присъединяването на Хърватия през 2013 г., ще бъде тъжен ден за Вестернгрунд. Точното място на географския център е отбелязано с паметна плоча, карта и европейско знаме, като много табели насочват към него.\n                \n                \r\nГеографският център на ЕС се преместваше леко в различни периоди, но остава в границите на Германия от разширението на ЕС през 2004 г., когато страните членки станаха 25, отбелязва Ройтерс.\n\r\nГадхайм е прекалено малко село, за да има собствен кмет и е под юрисдикцията на Юрген Гьотс, кмет на съседното селище Файтшьоххайм. Той се надява, че след превръщането си в център на ЕС село Гадхайм ще стане забележимо на картата.\n\r\n\"Разбира се, че разчитаме в региона и конкретно в Гадхайм да дойдат повече туристи\", заяви той пред Ройтерс. Местни жители също са доволни и един от тях дори призовава Гьотс да направи Тереза Мей почетна гражданка на Гадхайм.\n\r\n\"Това очевидно е малко трудно. Разбира се, Гадхайм има повод да празнува, но мисля, че това няма да е добър ден за Европа като цяло\", казва кметът. \r\n ", "date": "2019.04.10", "title": "След Brexit: Германското Гадхайм - новият географски център на ЕС"}
{"url": "https://www.dnes.bg/notifikacii/2019/04/10/realna-opasnost-alpite-ostavat-bez-lednici-do-2100-g.407118", "text": "Алпийските ледници може да намалеят с над 90% до 2100 година, ако нищо  не бъде  направено за намаляване на парниковите газове, отговорни за  глобалното затопляне,  предаде Франс прес.\r\nОколо четирите хиляди ледника в Алпите, които доставят вода на  милиони хора, са застрашени от парниковите емисии. С помощта на  климатични модели и измервания швейцарски учени са проследили   еволюцията на ледниците при различни сценарии на затопляне.\r\nАко до няколко години парниковите емисии достигнат своя пик и  започнат да намаляват до 2100 година, една трета от ледниците ще се  запази. Но при сегашния темп ледниците почти ще изчезнат, предупреждава  научната публикация, предаде БТА.\r\n                \n                \"В песимистичния сценарий, в Алпите почти няма да има ледници през  2100 година, като ще останат само няколко отделни участъка на голяма  височина, които представляват 50% или по-малко от сегашния ледников  обем,\" обясни един от авторите на публикацията - каза  Матиас Хус от  Федералния технологичен институт в Цюрих. Каквито и усилия да се полагат  за намаляване на емисиите, поне половината от ледниците в Алпите ще  изчезнат.\r\n\"Ледникът е резервоар. Един ледник в добро състояние се топи през  лятото и увеличава размерите си през зимата. По този начин, когато  хората имат най-голяма нужда от вода, те я получават от ледниците\", каза  Хари Зеколари от Технологичния университет в Делфт, Холандия.\r\n\"Ако ледниците изчезнат, губим тези резервоари. В Алпите това може  да е преодолимо, на в Андите и Хималаите милиарди хора наистина разчитат  на тази вода\", каза Зеколари. той подчерта също опасността от  наводнения и свлачища, и последиците за туризма.\r\nЛедниците в Алпите съдържат около 100 км3 лед, равно на 400 милиона  олимпийски басейна вода. Но не само ледниците ще се стопят.\r\nВ друга публикация в сп. \"Нейчър\" се изчислява, че от 30 години топенето на ледниците по целия свят се е ускорило.\r\nОт 1991 до 2016 година ледниците са загубили 9 000 милиарда тона  лед, което е повдигнало морското нивото с 2,7 см. Това са ледници в  Аляска, Патагония, Арктика, които са по-големи от алпийските. \r\n\"В световен план всяка година се губи около три пъти обема на ледниците в Алпите\", коментира ледникологът Еманюел Тибер.", "date": "2019.04.10", "title": "Реална опасност: Алпите остават без ледници до 2100 г!"}
{"url": "https://www.dnes.bg/notifikacii/2019/04/10/lichnite-lekari-namaliavat-niama-i-jelaeshti.407119", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Преди 19 години у нас беше направена една от най-мащабните реформи – здравната. Тогава започнаха работа и личните лекари, които в началото бяха около 7000. Сега джипитата в България са около 4200, а средната им възраст е 58-59 години. Те се грижат за здравето на над 7,3 млн. души, разказва Bulgaria ON AIR.\n\r\nСружението на общопрактикуващите лекари в България отдавна обяснява, че в страната има голяма нужда от такива специалисти, обяснява д-р Николай Брънзалов, зам.-председател на Българския лекарски съюз.\n\r\nЗа първична извънболнична помощ през 2019 година държавата е заделила 225 млн. лева.\n                \n                \r\nЗаради голямата бюрокрация завършващите медицинските университети не желаят да специализират \"Обща медицина\". Те искат да им остава повече време за работа с пациентите, а задължителната чиновническа работа да имат възможност да я вършат по електронен път, казва д-р Гергана Николова.\n\r\n20% от студентите по медицина, които положиха Хипократова клетва са заявили, че искат да специализират хирургия. А почти 10% ще предпочетат кардиология.\n\r\n\"Кардиологията е модерна заради факта, че съвременната наука и практика е дала изключително много като развитие и това е достъпно. Обаче на заден план остават редица клинични специалности. Тъгата е, че когато потрябва наистина експертна помощ, на пръстите на едната ръка се броят на хората, към които можеш да се обърнеш\", обяснява проф. Арман Постаджиян, специалист по вътрешни болести и кардиология в УМБАЛ \"Света Анна\". Той е и ръководител катедра \"Обща медицина\" в Мединиския университет в София.\n\r\nПациентската листа на един общопрактикуващ медик се състои от около 1700 души. В някои райони на страната, като Разград например, се падат по почти 3000 пациенти.", "date": "2019.04.10", "title": "Личните лекари намаляват, няма и желаещи"}
{"url": "https://www.dnes.bg/notifikacii/2019/04/10/nai-malko-10-sa-zaginalite-sled-poroite-v-rio-de-janeiro.407122", "text": "Най-малко 10 са загиналите в нощта на понеделник срещу вторник в Рио де Жанейро заради наводнения и свлачища, предизвикани от проливни дъждове, съобщиха бразилските власти, предаде Франс прес.\r\nПървоначалните данни бяха за трима загинали, но след това спасителните екипи откриха още тела.\r\nУлиците се превърнаха в реки, които отнесоха коли и изкорениха дървета. \r\nУчилищата са затворени, хората се съветват да излизат само в краен случай, а кметът Марсело Кривела обяви бедствено положение.\r\nЦели 152 милиметра дъжд паднаха в града само за четири часа в понеделник през нощта, което е повече от средното количество валежи за целия месец април, пише БТА.\r\n ", "date": "2019.04.10", "title": "Най-малко 10 са загиналите след пороите в Рио де Жанейро"}
{"url": "https://www.dnes.bg/notifikacii/2019/04/10/livyrpul-udari-porto-i-e-vse-po-blizo-do-polufinal-v-shl.407125", "text": "Ливърпул предвкусва втори пореден полуфинал в Шампионската лига, след като победи с 2:0 Порто у дома в първия мач от четвъртфиналната фаза. Хората на Юрген Клоп шокираха португалците още в началото на срещата, когато Наби Кейта (5) и Роберто Фирмино (26) бяха точни.\n\r\nГостите пропуснаха няколко добри положения, най-вече чрез централния си нападател Муса Марега. Освен това имаха претенции към главния рефер Матео Лаос, който подмина няколко любопитни ситуации в наказателното поле на \"мърсисайдци\".\r\nВ крайна сметка Ливърпул постигна заслужена победа и ще чака реванша в Португалия на спокойствие.\n\r\nВ другия мач от снощи Тотнъм стигна до минимален успех с 1:0 над Манчестър Сити в първа среща от 1/4-финалите на Шампионска лига, играна на стадион \"Тотнъм\".\n                \n                \r\nДвубоят се движеше доста равностойно през първото полувреме, а футболистите на мениджъра Пеп Гуардиола имаха перфектна възможност да поведат в резултата още в 13-ата минута, след като получиха правото да изпълнят дузпа, но Серхио Агуеро пропусна от бялата точка.\n\r\nПрез втората част \"шпорите\" останаха без основния си футболист Хари Кейн. Нападателят получи контузия в глезена след сблъсък с Фабиан Делф. Това обаче не повлия на психиката на домакините и те стигнаха до победата с гол на Хьон Мин Сон (78'), който зарадва всичките 60 044 зрители по трибуните на новия стадион на лондончани.\n\r\nТака Тотнъм спря серията на Сити от 14 поредни двубоя без загуба във всички турнири. Реваншът на \"Етихад\" между двата отбора е на 17 април (сряда) от 22:00 часа българско време.\r\n\n\r\n ", "date": "2019.04.10", "title": "Ливърпул удари Порто и е все по-близо до полуфинал в ШЛ"}
{"url": "https://www.dnes.bg/stranata/2019/04/10/nap-pogna-nelegalni-marshrutki-kym-evropa-biletyt-100-evro.407123", "text": "Среднощна акция на данъчните срещу нелегалните превози за чужбина. Инспекторите на НАП провериха микробуси, тръгващи от Кърджали към Белгия, Холандия и Германия. Всички те превозват нелегално пътници, съобщава Нова телевизия.\r\nСамо за час между 04:00 и 05:00 ч. тази сутрин потеглили поне 5 микробуса.\r\nДанъчните съставиха протоколи, но на практика не успяха да наложат санкции, тъй като самото плащане става след пристигането. Сумата е около 100 - 120 евро.\r\nМикробусите не тръгват от официалната гара, а от близка бензиностанция. Според неофициална информация нелегалният превоз се извършва всяка сряда и събота. Повечето от пътниците предпочитат да пътуват така, защото им излиза по-евтино.\r\n\"При предварителен разговор едно от лицата декларира, че този транспорт се заплаща при пристигане в страната. Съответно в Белгия момчето, с което осъществихме контакт, разказа, че заплаща 100 евро\", заяви служител от НАП.", "date": "2019.04.10", "title": "НАП погна нелегални маршрутки към Европа, билетът – 100 евро"}
{"url": "https://www.dnes.bg/stranata/2019/04/10/bili-prodavacha-v-gabrovo-7-8-minuti-shte-ima-li-posledici-za-napadatelite.407130", "text": "След като трима клиенти нападнаха продавач в магазин в Габрово, става ясно, че подобен побой е имало и в близко заведение за близко хранене. Инцидентът стана късно вечерта в неделя, когато трима мъже влизат в магазин в центъра на града. \n\r\nНападателите започнали да обиждат клиент, а служител от магазина им направил забележка. Тогава те пренасочили агресията си и пребили жестоко мъжа.\n\n\r\n\"Още същата вече научих за случилото се. Информира ме управителката на магазина. Нападателите влизат като клиенти, започват да се заяждат и да се държат арогантно и агресивно с клиент. Нашият служител Венцислав Димитров им прави забележка да се държат нормално, защото това е обществен търговски обект. Такова поведение не толерираме”, заяви пред собственикът Ивайло Филев пред \"Нова тв\". По думите му инцидент с такава бруталност в магазина се случва за пръв път.\n                    \n                    \n                \r\nВ същия ден е имало нападение и в заведение за бързо хранене, близо до магазина. \n\r\n\"Имаше жесток побой на мой работник, моята съпруга. Причината е, че преди време на нападателя бях забранил да му се сервира алкохол. Лицето е дошло след няколко месеца да си търси правата с побой и грабеж. Подал съм сигнал до полицията”, каза собственика на заведението за бързо хранене.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Възстановявам се, чувствам се вече добре. Още със самото влизане в магазина започнаха да се закачат с един от нашите клиенти. Започнаха да го провокират с обидни думи. Не знам дали се познават. Не познавам лично нападателите, идвали са няколко пъти. Не реагирах в първия момент, мислех, че ще се размине всичко. Колежката ме извика на касата и ми каза, че се закачат с момче на входната врата. Отидох и най-учтиво ги помолих да не се разправят на входната врата, защото има клиенти\", коментира пострадалият Венцислав Димитров.\n\r\nПо думите му разпрата е продължила около 7-8 минути. \n\r\n\"Опитах да се справя със ситуацията. Имам наранявания, охлузвания, имаше опасност от комоцио”, каза още Димитров.\n\r\nМладежите са задържани.\n\r\nТази сутрин около 50 души се бяха събрали пред магазина. Те подкрепят момчето и неговата реакция.\r\n ", "date": "2019.04.10", "title": "Били продавача в Габрово 7-8 минути, ще има ли последици за нападателите?"}
{"url": "https://www.dnes.bg/sofia/2019/04/10/chasti-ot-sofiia-ostavat-bez-voda-na-11-april-chetvyrtyk.407132", "text": "На 11 април 2019 г. (четвъртък), във връзка с монтаж на спирателни кранове на ул. „Саранци“ кв. „Васил Левски“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\r\nбул. \"Ботевградско шосе\", ул. \"Летоструй\",ул. „Източна тангента“ ул. \"Стоян Попов\", ул. \"Рилска обител\".\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Поп Грую“ ъгъла с ул. „Дряновски манастир“.\n\r\nНа 11 април 2019 г. (четвъртък), във връзка с подмяна на сградно водопроводно отклонение на ул. „Каймакчалан“ кв. „Подуяне, се налага спиране на водоподаването от 10:00 до 14:00 часа на клиентите на „Софийска вода”, живеещи в района на:\r\nул. „Каймакчалан“ от ул. „Иларион Драгостинов“ до ул. „Стоил войвода“\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Каймакчалан“ ъгъла с ул. „Иларион Драгостинов“.\n\r\nНа 11 април 2019 г. (четвъртък), във връзка с подмяна на сградно водопроводно отклонение на ул. „Шипка“ с. Герман, се налага спиране на водоподаването от 09:00 до 18:00 часа на клиентите на „Софийска вода”, живеещи в района на:\r\nул. „Вела Пеева“, ул. „Христо Ботев“, ул. „Шипка“, ул. „Божур“, ул. „Хан Крум“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Шипка“ ъгъла с ул. „Дружба“.\n\r\nНа 11 април 2019 г. (четвъртък), във връзка с подмяна на сградно водопроводно отклонение на ул. 406 вилна зона „Милкова кория“, се налага спиране на водоподаването от 09:30 до 17:30 часа на клиентите на „Софийска вода”, живеещи в района на:\r\nул. „Зографска легенда“, ул. 406, ул. „Наум“, ул. „Свети Ангеларий“, ул. 403\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Георги Баласчев“ ъгъла с ул. 406.\n\r\nНа 11 април 2019 г. (четвъртък), във връзка с подмяна на сградно водопроводно отклонение на ул. „Генерал Гурко“ с. Бусманци, се налага спиране на водоподаването от 09:30 до 18:30 часа на клиентите на „Софийска вода”, живеещи в района на:\r\nул. „Генерал Гурко“ №2, №4, №8, №10, №5\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Генерал Гурко“ ъгъла с ул. „Татарски път“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\nСофийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\n\r\n ", "date": "2019.04.10", "title": "Части от София остават без вода на 11 април, четвъртък "}
{"url": "https://www.dnes.bg/balkani/2019/04/10/migrant-pod-greshniia-avtobus-ne-za-italiia-a-za-srebrenica.407126", "text": "Мигрант на 16 години от Либия беше открит под автобус, пътуващ по маршрута Сараево – Сребреница в Босна и Херцеговина.\n\r\nМомчето е било закачено отдолу на автобуса, близо до гумите. \n\r\nПредполага се, че е либиецът е избрал точно този автобус, защото той е бил с италиански регистрационни номера и мигрантът вероятно е мислел, че с него ще стигне до Италия, предаде Klix.ba.\n\r\nВсъщност обаче с автобуса пътували италиански туристи от Сараево за Сребреница, където мигрантът бил открит. \n\r\nТой е бил откаран в болница в безсъзнание, като след това ще бъде предаден на босненската гранична полиция.\r\n ", "date": "2019.04.10", "title": "Мигрант под грешния автобус: Не за Италия, а за Сребреница"}
{"url": "https://www.dnes.bg/video-prognoza/2019/04/10/vzemete-chadyr-valejite-prodyljavat-i-dnes.407121", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         И днес ще е предимно облачно. Ще има временни разкъсвания и намаления на облачността главно през деня над Западна България. Валежи ще има, в Южна и Източна България ще са на повече места, в отделни райони там - интензивни. В Северозападна България пък ще са на по-малко места и предимно слаби. Това прогнозира синоптикът на Bulgaria ON AIR Симеон Матев.\r\nВятърът временно ще стихне. През деня ще се ориентира от север-североизток, но ще е слаб. Преобладаващите минимални температури ще са между 6° и 11°, максималните - между 14° и 19°. Атмосферното налягане ще се повишава, но ще остане по-ниско от средното за април, съобщи още Матев.\n                \n                \r\nНад Черноморието ще преобладава облачно време с валежи от дъжд. Ще духа слаб източен вятър. Максималните температури ще са 12°-15°, температурата на морската вода е 11°-12°.\n\r\nНад планините ще преобладава облачно време с временни разкъсвания и намаления на облачността над масивите в Югозападна България. На много места ще има валежи от дъжд, само по най-високите части - от сняг.\n\r\nВ отделни райони валежите ще са интензивни, след обяд в Рило-Родопската област - придружени с гръмотевици. Ще духа умерен до силен вятър от североизток. Максималната температура на 1200 метра ще е около 8°, на 2000 метра - около 2°.\n\r\nОт четвъртък до събота ще продължи да се развива купеста, в следобедните часове и купесто-дъждовна облачност и на много места ще има краткотрайни валежи, в отделни райони в Родопите и Източна България, придружени и с гръмотевична дейност.\n\r\nПо-голяма е вероятността за локални интензивни валежи в четвъртък и в събота, когато отново са възможни значителни количества. В по-голямата част от страната максималните температури ще останат под 20°, минималните най-често ще са между 4° и 9°.\r\n ", "date": "2019.04.10", "title": "Вземете чадър: Валежите продължават и днес"}
{"url": "https://www.dnes.bg/politika/2019/04/10/ot-vtori-opit-parlamentyt-prie-ostavkata-na-delian-dobrev.407137", "text": "\nДелян Добрев вече не е депутат от ГЕРБ. Това решиха народните избраници като приеха оставката му.\n\n\r\nЦецка Цачева, която напусна поста министър на правосъдието заради скандала \"Апатраментгейт\", отказа да седне на депутатските банки и на нейно място като законотворец се закле Ралица Добрева.\n\r\nКлетва положи още един представител на ГЕРБ – Илияна Радева, която замества като депутат новия правосъден министър Данаил Кирилов.\n\r\nБившият енергиен министър Делян Добрев обяви, че напуска парламента като е взел това решение след разговор с лидера на ГЕРБ и премиер Бойко Борисов.\n                    \n                    \n                \r\n\"С поредната фалшива новина чашата на търпението ми преля – не искам повече името ми и това на ГЕРБ да бъдат петнени\", коментира Добрев след като и той беше намесен в скандала \"Апартаментгейт\".\n\r\nОказа се, че майка му, братовчедка му Росица Гаргова и кумът му Евгени Консулов са купували жилища ново строителство в София на цени от 270 евро на кв. м.\r\n \r\nДелян Добрев \"аргументира личния си акт и като знак на солидарност със своите колеги, които спазиха моралния стандарт на ГЕРБ и напуснаха постовете си само заради съмнения\".\n\r\nЗа Делян Добрев това е втора оставка като депутат. Той поиска да се оттегли в разгара на \"Кумгейт\", когато БСП го обвиниха, че е кадрувал в хасковската община. Съпартийците му обаче не го пуснаха да излезе от парламента.\r\n ", "date": "2019.04.10", "title": "От втори опит: Парламентът прие оставката на Делян Добрев "}
{"url": "https://www.dnes.bg/obrazovanie/2019/04/10/burgaska-gimnaziia-vyvejda-izuchavaneto-na-kitaiski-ezik.407046", "text": "Обучение по китайски език стартира от следващата учебна година в бургаската английска гимназия \"Гео Милев\".  Бъдещите възпитаници на гимназията ще могат да изучават китайски като втори чужд език в три паралелки. Общо 78 гимназисти ще бъдат първите приети в профил \"Английски и китайски езици\" за учебната 2019/2020 г., съобщиха от училището.\n Балообразуването за най-новите профилирани паралелки в Бургас ще бъде сбор от удвоения резултат по български език и литература от НВО, удвоения резултат по математика от НВО и оценките от свидетелството за основно образование по български език и литература и математика. Освен трите паралелки с  китайски,  АЕГ \"Гео Милев\" гр.Бургас ще приема ученици в две паралелки с втори чужд език немски и една паралелка с втори чужд език руски.\r\n                    \n                    \n                Почти година ръководството на АЕГ \"Гео Милев\" работи по идеята за новия профил. На национално ниво интересът към китайския език се увеличава всяка година и вече над 2000 ученици в България изучават езика, но до този момент в Бургас няма профилирано гимназиално обучение.\r\n\"Ангажимент на всяко учебно заведение е да е в крак с времето и да предоставя обучение, адекватно на световните тенденции. В последните години китайският език убедително застана на челните позиции по популярност навсякъде по света и съм сигурна, че ще намери своите почитатели и в Бургас.\" убедена е директорката на АЕГ \"Гео Милев\"- Жаклин Нейчева. \r\n ", "date": "2019.04.10", "title": "Бургаска гимназия въвежда изучаването на китайски език "}
{"url": "https://www.dnes.bg/health/2019/04/10/koi-podpravki-podobriavat-nastroenieto.406916", "text": "Обичате ли фенел (див копър)? С него супите, ястията и салатите стават по-вкусни и богати на аромати. Всекидневно използваме различни подправки, които добавят повече цвят, интересни нотки и спомени. Всяка една от тях оказва влияние върху нашето здравословно състояние.\r\nНякои детоксикират черния дроб, други подобряват метаболизма, облекчават стомашните неразположения. Оказва се, подправките могат да окажат положително влияние и върху нашите емоции.\r\nТака например, ароматната канела подобрява настроението ни, ванилията ни кани за интимни ласки. В следващите редове ще видите още няколко подправки, с които да постигнете повече баланс.\r\n\r\nЧували ли сте за асафетида? Това е изсушена смола, която се получава от коренището на многогодишното тревисто растение Ferula asafoetida. Тази интересна подправка се използва широко в индийската кухня.\r\n                    \n                    \n                С нея може да овкусявате елда, ориз, зеле, карфиол. Консумацията ѝ ни помага да бъдем по-внимателни и спокойни, за нормализиране на комуникацията. Асафетида е много полезна за младостта на кожата.\r\n\r\nЧудесна подправка, която не само подобрява метаболизма и облекчава коремните болки, гаденето, но помага да издържим на трудностите. Ако имате дефицит на енергия, направете си чай от джинджифил. Той облекчава умората след физически и психически стрес, също така повишава смелостта, решителността.\r\n\r\nКуркумата е подправка с множество ползи за здравето. Тя намалява риска от възпаления, подобрява имунитета, намалява риска от развитие на ракови клетки, подобрява метаболизма и други. Добавяйки я редовно към ястията си, тя ще ни помогне да можем да взимаме адекватни решения, да сме по-спокойни при разрешаване на проблемите. Куркумата стабилизира психиката, помага да се противопоставим на стреса.\r\n", "date": "2019.04.10", "title": "Кои подправки подобряват настроението? "}
{"url": "https://www.dnes.bg/stranata/2019/04/10/mestnite-obshtnosti-shte-sa-s-vodeshta-rolia-za-natura.407068", "text": "Местните общности трябва да имат водещата роля при взимането на решения за управлението на мрежата \"Натура\" на територията на съответния район. Това каза министърът на околната среда и водите Нено Димов при представянето на промените в Закона за биологичното разнообразие, които предстои да бъдат внесени в Министерския съвет.\r\nТой отбеляза, че ще има силна децентрализация при взимането на решения за управлението на тези мерки на \"Натура\". Извън националните органи, които се създават, се дава водеща роля на регионални органи за управление, в които участват местните власти, собствениците на земи в района, местните браншови работодателски и синдикални организации, регистрираните в района неправителствени организации, каза той. Тези местни органи ще се ръководят от съответната Регионална инспекция по околна среда и води /РИОСВ/.\r\n                    \n                    \n                Димов каза, че изработването и съгласуването на този законопроект, който засяга управлението на мрежата \"Натура 2000\", е отнело повече от три години.\r\nАкцент в промените е въвеждането на изисквания за разработването на териториалните планове за управлението на зоната \"Натура\". След приемането на законопроекта те стават задължителни, а философията им е да се дава приоритет на активните мерки пред забраните, пише БТА.\r\nМинистърът посочи, че с това отговарят и на една от критиките на ЕС, че само чрез забрани не може да бъде постигнато добро състояние на различните хабитати и местообитания.\r\nИма огромно количество зони по „Натура“, които не могат да бъдат там и промените в Закона за биологичното разнообразие дава възможност грешките да бъдат поправени, каза още министърът.\r\n\"Данните, по които са направени, са непроверени. Факт е, че тези грешки са правени преди повече от 12 години и е много трудно да бъдат изправени в момента и този закон дава и тази възможности“, каза още министърът.\r\nНа въпрос колко са местностите, които са в \"Натура“, а не трябва да са там, Димов обясни, че 34,8% от територията на страната е обхваната в тази мрежа. „Колко процента от тези са попаднали погрешка, не мога да кажа. Това е изключително сложна информация. Когато има възможност след приемането на този закон да имаме достоверна и проверена информация ще даде шанс на всичко, което е проверено, да бъде коригирано“, уточни Димов. \r\n ", "date": "2019.04.10", "title": "Местните общности ще са с водеща роля за \"Натура\""}
{"url": "https://www.dnes.bg/obshtestvo/2019/04/10/do-kraia-na-mai-wi-fi-vyv-vsiako-uchilishte.407103", "text": "До края на май може би всички училища ще имат Wi-Fi мрежи, които покриват цялата училищна територия, както и защитена интернет среда, съобщи в Ловеч министърът на образованието и науката Красимир Вълчев. Той участва в дискусия на тема \"Образование\", част от Платформата за граждански диалог \"Европа в нашия дом\" на ГЕРБ. \n\r\n\"Много са предизвикателствата пред нас като система, но две са основните - да обхванем, включим и приобщим всяко едно дете в системата и, второ, да я модернизираме така, че да даде необходимите компетентности и шансове за пълноценен живот и трудова реализация\", каза просветният министър, цитиран от БТА. \n\r\nПо думите му отпадането на децата е най-важната битка не само пред образователната система, но и пред държавата и тя зависи най-вече от социално-икономическото развитие на страната. \n                    \n                    \n                \r\nСпоред Вълчев първоначалното записване на децата в училище е по-лесната част, но по-трудни са ежедневните посещения, а най-трудната е да са ефективно приобщени и да придобият знанията и уменията. \n\r\n\"Задължени сме да преструктурираме и приема, да насърчим професионалното образование. То задържа деца в страната и районите, помага на българския бизнес\", акцентира още образователният министър. Той посочи още, че развитието на държавата ще бъде спъвано именно от недостиг на подготвени кадри.\r\n ", "date": "2019.04.10", "title": "До края на май: Wi-Fi във всяко училище"}
{"url": "https://www.dnes.bg/notifikacii/2019/04/10/otnovo-ogromna-avariia-ostavi-venecuela-bez-tok.407135", "text": "Венецуелската столица Каракас и голяма част от страната пак потънаха в мрак тази нощ поради нова повреда в електроснабдяването, предаде Франс прес, като се позова на свои кореспонденти и постове на очевидци в социалните мрежи.\n\r\nНай-мащабната авария от седмица насам засегна късно снощи голяма част от столичните квартали и важни райони най-малко в 20 от общо 23-те щата на Венецуела, включително Варгас, Миранда, Арагуа, Карабобо и остров Маргарита.\n\n\n\r\nНито правителството, нито националната електрическа компания Корпоелек  дадоха обяснение за станалото. Опозиционерът Хуан Гуайдо призова хората да излязат днес на демонстрации срещу лошата работа на държавните инфраструктури.\n                \n                \r\nОт 7 март, когато гигантска авария остави почти цялата страна на тъмно в течение на пет дни, във Венецуела токът неведнъж прекъсваше, смущавайки водоснабдяването, транспорта, телефонните връзки и интернет.\n\r\nПравителството на президента Николас Мадуро сочи за причина \"електромагнитни, кибернетични и физически атаки\" срещу ВЕЦ \"Симон Боливар\" в Гури, осигуряваща 80 на сто от енергията за страната. Той обвинява САЩ, че стоят зад тези атаки, организирани с цел да разклатят режима във Венецуела.\n\r\nПрекъсванията на тока обаче са нещо обичайно за страната, опозицията и експертите по принцип ги обясняват с общото овехтяване на инсталациите, добавя АФП, цитирана от БТА.", "date": "2019.04.10", "title": "Отново! Огромна авария остави Венецуела без ток"}
{"url": "https://www.dnes.bg/obshtestvo/2019/04/10/20-34-moskovsko-vreme-soiuz-33-i-georgi-ivanov-politat-v-kosmosa.407138", "text": "Датата е 10 април 1979 година, а часът точно 20:34 московско време. Космическият кораб \"Союз-33\" започва своя исторически полет в открития Космос, а  на борда му е генерал-майор Георги Иванов. Тогава 39-годишен, Иванов нарежда България до другите пет държави (СССР, САЩ, Чехословакия, Полша и ГДР) отправили взор към необятното космическо пространство. \n\r\nИванов е включен в международната космическа програма на СССР - \"Интеркосмос\". Космонавтите трябва да извършат 28 експеримента в областта на физиката на Космоса, дистанционното сондиране на Земята от космоса, космическата биология и медици и микрогравитационните технологии.\n\r\nНа втория ден от полета - 11 април, обаче се появява проблем - корабът не успява да се скачи със съветската орбитална станция \"Салют-6\". Сближаването на кораба и станцията протича със скорост, по-висока от предвидената.\r\n                    \n                    \n                По време на опита за корекция, едната горивна камера на основния двигател изгаря и скачването става невъзможно. Резервният двигател е включен, но се налага да бъде спрян след 186 секунди. Космическият кораб прави цели 31 пълни обиколки около Земята и едва тогава е приземен. Космонавтите управляват ръчно цялата операция. Напрежението при нахлуването в атмосферата е огромно.\r\nСпускането продължава над две дълги минути, в които, шокиращо - пулсът на нашия космонавт през цялото време остава нормален. Корабът е приземен успешно на 12 април. Георги Иванов и неговият командир - Николай Рукавишников, прекарват в Космоса едно денонощие, 23 часа и 1 минута. \n\r\nДнес, на годишнината от този исторически полет, Институтът за космически изследвания и технологии (ИКИТ-БАН) и Българската академия на науките организират серия от събития. У нас пристигат петима космонавти от програмата \"Интеркосмос\" -  Павел Виноградов (Русия), Владимир Ремек (Чехия), Миро̀слав Хермашѐвски (Полша), Бе́рталан Фа́ркаш (Унгария), Иван Бела (Словакия), както и Татяна Егорова – съпруга на космонавта Борис Егоров. Във фоайето на БАН пък ще бъде подредена изложба с кадри от подготовката и полета на Георги Инованов. Ще бъде валидирана и отпечана специална пощенска марка. В 11ч. започва тържествената сесия и връчването на почетни знаци, посветени на юбилея.\r\n ", "date": "2019.04.10", "title": "20:34 московско време, \"Союз-33\" и Георги Иванов политат в Космоса"}
{"url": "https://www.dnes.bg/notifikacii/2019/04/10/dvama-zaginaha-v-katastrofa-na-magistrala-marica.407142", "text": "Двама пътници в автомобил загинаха след пътно произшествие на магистрала \"Марица\". Катастрофата се е случила снощи в 19 часа в посока от ГКПП \"Капитан Петко войвода\" към София, съобщи ОД на МВР - Хасково.\nТурски водач на лек автомобил на 48-годишна възраст се е движил с несъобразена с атмосферните условия и мократа настилка скорост. Шофьорът е загубил контрол и се е ударил в ляво по посока на движението си в предпазна мантинела, след което колата се е обърнала в крайпътна нива, уточняват от полицията, пише БТА. \r\nОт удара, на място е загинал возещият се в колата 41-годишен мъж от Турция. В свиленградската болница са били откарани за лечение водачът и пътник на 39 години, който по-късно е починал в болницата. \r\nВодачът е с фрактура на 3 ребра и опасност за живота. Образувано е било досъдебно производство.", "date": "2019.04.10", "title": "Двама загинаха в катастрофа на магистрала \"Марица\""}
{"url": "https://www.dnes.bg/notifikacii/2019/04/10/nameriha-ostanki-ot-iztrebitelia-f-35a-pilotyt-v-neizvestnost.407133", "text": "Рано днес бяха намерени са отломки от самолета F-35А, изчезнал във вторник над Тихия океан. Съдбата на пилота обаче остава неизвестна, съобщи министърът на отбраната на Япония Такеши Ивая, цитиран от Франс прес.\r\nНамерена е част от опашката на летателната машина по време на операциите по издирване в морето, в които участваха самолети и кораби, съобщи министърът пред журналисти. \"Смятаме, че се е разбил\", добави той.\r\nПричините за инцидента все още не са известни. Пилотът не е намерен, операцията за търсене продължава.\r\nИзтребителят е обявен за изчезнал вчера вечерта, когато е бил на тренировъчна мисия, а комуникацията с въздухоплавателното средство се е загубила по времето, когато се е намирал на 135 км източно от базата Мисава.\r\n                \n                Това е първата авария на F-35A. Падналият изтребител-бомбардировач е бил пето поколение Ф-35, сглобен в Япония. Министърът на отбраната временно спира полетите на тези машини, докато не се изясни причината за инцидента. Японските сили за самоотбрана разполагат с 13 такива самолети. \r\n ", "date": "2019.04.10", "title": "Намериха останки от изтребителя F-35А, пилотът - в неизвестност"}
{"url": "https://www.dnes.bg/evroizbori-19/2019/04/10/bylgarite-izvyn-stranata-glasuvat-v-107-sekcii-za-evrovota.407120", "text": "107 секции ще бъдат разкрити за евровота на 26 май извън територията на България. Живеещите в чужбина нашенци ще могат да упражнят правото си на глас в 77 различни държави по Света. Това става ясно от решение на ЦИК, която публикува на сайта си пълния списък с местата, на които сънародниците ни ще имат възможността да пуснат бюлетина, подаден й от МВнР, съобразно представителствата на страната ни в чужбина, предаде \"Монитор\".\n\r\nНай-много места с урни ще има в Германия и САЩ, където ще бъдат разкрити съответно 8 и 5 секции. В Германия българите ще могат да гласуват в Берлин, Мюнхен, Франкфурт на Майн, Хамбург, Щутгарт, Дармщадт, Магдебург и Мюнстер, а отвъд Океана във Вашингтон, в представителството ни в ООН и в консулството ни в Ню Йорк, както и в Чикаго и Лос Анджелис.\r\n                    \n                    \n                В съседна Турция ще бъдат разкрити 4 секции-в Анкара, Истанбул, Одрин и Бурса, в Гърция, Северна Македония и Сърбия ще има по 2-в Атина, Солун, Белград, Ниш, Скопие и Битоля, а в Румъния българите ще избират евродепутати само в Букурещ.\r\nВ страни като Испания и Италия, където пребивават не малко гастарбайтери от България също ще има едва по две тъмни стаи за гласуване, съответно в столиците Мадрид и Рим, както и в Милано и Валенсия. Същото се отнася и за Франция, където ще може да се гласува в Париж и Страсбург, както и за Белгия, където нашенците ще се редят, за да дадат своя вот на две места в столицата на ЕС Брюксел-в посолството ни и в постоянното представителство на страната ни към ЕС. За българите във Великобритания, която въпреки Brexit също се подготвя за вот на 23 май пък, засега се оформя едва една опция-да пуснат бюлетина в посолството ни в Лондон.\n\r\nВъзможност да упражнят правото си на глас на изборите ще имат и сънародниците в доста по-далечни точки на Света като Австралия, Канада, Бразилия, Аржентина, Индия, Индонезия, Монголия, Пакистан, Виетнам, Китай, Кувейт, Ливан, ОАЕ, Саудитска Арабия, Тунис, Мароко, Южна Африка, Йемен, Либия, Етиопия и дори в Сирия, където ще бъде поставена урна в българското посолство.\n\r\nИзборният кодекс позволява разкриването и на допълнителни секции извън мисиите ни зад граница при поне 60 заявления от мераклии да гласуват. В същото време обаче броят на секциите в страните извън ЕС не може да надвишава 35. При поне десет заявления от хора с увреждания, подадени до 11 май до кмета на съответното населено място пък, ще бъдат осигурявани подвижни урни, реши също така ЦИК.\r\nБе определен тавата за  предизборната кампания за предстоящия вот. Той е 2 млн. лв. за партиите  и коалициите и 100 000 лв. за инициативните комитети. Средства ще могат  да се набират от партийните каси, от самите мераклии за място в ЕП,  както и от физически лица, но не и от фирми, които ще могат да даряват  до 10 бона.\r\nСпоред правилата за финансиране Сметната палата ще извършва  проверка за съответствие на доходите на спонсорите, които са се бръкнали  с повече от 1000 лв. Всяка коалиция пък ще трябва да посочи определена  партия от нея, която ще отговаря за приходите и счетоводната отчетност в  рамките на кампанията.\n\r\n ", "date": "2019.04.10", "title": "Българите извън страната: Гласуват в 107 секции за евровота"}
{"url": "https://www.dnes.bg/akoshtete-vqrvaite/2019/04/10/5-zodii-koito-vinagi-misliat-dylgosrochno.407087", "text": "Какъв е стилът ви на мислене – мислите ли в дългосрочен план или живеете ден за ден без да се задълбочавате чак толкова?\r\nИма съществени разлики в мисленето на различните зодии. Някои предпочитат да се носят по течението. По-реактивни са и са добри в реагирането на момента. Разчитат на интуицията си и се ръководят от обстоятелствата тук и сега.\r\nДруги зодиакални знаци са много добри в планирането и мисленето в дългосрочен план. Често те имат финансово стабилно състояние, разполагат с време за всичките си ангажименти, защото са ги планирали по най-удобния начин и същевременно успяват да намерят време и за семейството си.\r\nТези зодии са хора на логиката. Ясно определят и подреждат целите и приоритетите си. Не са склонни да предприемат необмислени действия и на тях винаги може да се разчита.\r\n                    \n                    \n                \r\nТелците никога не взимат прибързани решения. Винаги са съсредоточени и фокусирани върху това, което правят, още повече, ако то им носи финансови облаги. Телците са истински прагматици. Ако са инвестирали в нещо, те се стараят да са винаги в час с новостите, за да предвидят всеки възможен развой на ситуацията.\r\nСпособни са на невероятно търпение и упоритост в постигане на целите. Постоянството и огромното им желание по пътя на успеха често се възнаграждават.\r\n\r\nАко има зодия, за която дългосрочното планиране да е приоритет в живота, това е Козирогът. Той никога не прави нещо без да е взел предвид положителните и отрицателните страни в бъдеще. Козирозите са хора, които започват да влагат усилията или финансите си в бъдещето още от ранна детска възраст. Те добре познават целите си и умеят да разпределят времето и възможностите си така, че да успеят да ги постигнат.\r\n", "date": "2019.04.10", "title": "5 зодии, които винаги мислят дългосрочно "}
{"url": "https://www.dnes.bg/football/2019/04/10/cska-pred-goliam-transfer-vzima-nacional-na-bylgariia.407150", "text": "Националът Петър Занев е пред договор с ЦСКА, твърди „Меридиан Мач“. Очаква се опитният бранител да подпише своя контракт с „червените“ след края на сезона. Понастоящем той е свободен агент, след като прекрати по собствено желание договора си с руския Енисей (Красноярск).\r\n \r\n33-годишният ляв бек се познава отлично с ръководните фигури на ЦСКА. Треньорът Любослав Пенев също е запознат добре с качествата на Занев, тъй като му е бил треньор в Литекс и в националния отбор.\r\n \r\nНационалът ще трябва да запълни дупката в лявата част на отбраната на „червените“, която на „Армията“ така и не успяват да запълнят след продажбата на Антон Недялков. Жеферсон често е контузен, а на позицията бяха ползвани Ангел Лясков и Нуно Томаш, който по принцип е централен защитник.\r\n \r\nПетър Занев е играл през кариерата си за Пирин, Литекс, Селта, Расинг Ферол, Волин (Луцк), Амкар (Перм) и Енисей. Има 39 мача за националния отбор, за който дебютира на 15 ноември 2006 г. при загубата с 1:3 от Словакия в Жилина.\r\n \r\n\r\n \r\n ", "date": "2019.04.10", "title": "ЦСКА пред голям трансфер, взима национал на България"}
{"url": "https://www.dnes.bg/notifikacii/2019/04/10/shest-chuvala-s-narkotici-izhvyrli-moreto-krai-shabla.407152", "text": "170 кг кокаин с високо качество са били открити в морето край Шабла.  Това обяви вътрешният министър Младен Маринов на старта на днешното  правителствено заседание.\n\r\nШестте пратки са били обвити в непромокаема материя и със спасителна жилетка, за да не потъват.\nВътрешният  министър обясни, че по случая се работи с румънските служби, тъй като и  на тяхна територия преди дни са изплували 150 кг кокаин. Маринов  уточни, че вероятно става дума за схема на предаване без да е ясно кои  са извършителите. По-късно ще бъде дадена и допълнителна информация на  брифинг в Каварна, добави МВР шефът.\n\r\n\"Съвместно с румънските  колеги заловихме 170 кг кокаин. Такива количества наркотици в света  малко се задържат\", настоя премиерът.\n                \n                \r\nТой припомни, че преди дни е  задържан и повече от тон и половина марихуана. Това опровергавало и  твърденията на опозицията, че службите не работят.\n\r\n\"Само преди  два дни на митницата пък задържахме над тон и половина марихуана. Така  че искам да благодаря на колегите, че активно действат по всички линии.  Препращам го към нашите опоненти, които казват, че службите не работят, а  същите хора за две години рекордни количества наркотик са задържали по  границите\", отсече Борисов.\r\nОт петък се провежда спецакция в Румъния, след като на техния черноморски бряг бяха намерени пакети с наркотици. 300 полицаи и 14 кораба на бреговата охрана патрулират по брега. В операцията участват хеликоптери и водолази. \n\r\nПреди два дни на няколко плажа край Констанца изплуваха около 150 килограма кокаин. Румънската полиция призова местните жители да не отварят пакетите, защото наркотикът е с висока концентрация - над 90% и досегът с него може да е опасен.\n\r\n ", "date": "2019.04.10", "title": "Шест чувала с наркотици изхвърли морето край Шабла"}
{"url": "https://www.dnes.bg/politika/2019/04/10/simeonov-gneven-v-sledvashtoto-ns-shte-vliazat-samo-bezdomnici-i-kloshari.407156", "text": "Свидетели сме на опростачване на политиката и болшевизация с участието на премиера Бойко Борисов, което ще доведе до това, че в следващия парламент ще влязат само бездомници, които спят под мостовете на Перловската река и клошари, смята лидерът на НФСБ Валери Симеонов.\n\r\nГневният му коментар дойде заради поредната оставка във връзка със скандала \"Апартаментгейт\" - тази на депутата от ГЕРБ Делян Добрев, която парламентът прие.\n\r\nСимеонов призна, че е гласувал против оставката, както и неговите колеги от НФСБ, защото и в политиката трябвало да има здрав разум, както навсякъде.\n\r\n\"Този отвратителен процес, на който сме свидетели и на който част от хората са жертви, трябва да спре, защото така за следващото Народно събрание всеки, който има апартамент, не дай си Боже да има фирма, да е е бизнесмен изедник, не трябва и да си помисля да се кандидатира за депутат. За народни представители трябва да се кандидатират само малоимотни хора, които нямат собственост, хора които спят под мостовете на Перловската река и хора, които са клошари, те ще бъдат с предимство и само такива хора ще имат право да бъдат в политиката\", коментира Симеонов.\n\n\n\n\r\n                    \n                    \n                Според него опростачването на политиката експлоатира и спекулира с \"най-низките чувства на българския народ, със злобата и завистта и неудовлетвореността от живота\".\n\r\nТова се насочвало към определи хора и така ще се стигнело до обезкръвяване на парламента и на изпълнителната власт, смята той.\n\r\n\"Това става с активното съдействие на премиера, защото приема оставки на килограм, защото демонстрира, че не му пука за капацитета на Народното събрание и на изпълнителната власт или някой си въобразява, че кадърните хора са от някакъв неизчерпаем източник, а не е така\", настоя Симеонов.\n\r\nТой определи Делян Добрев като кадърен и отговорен човек, който е изключителен специалист в областта на енергетиката и икономиката.\n\r\nЛидерът на НФСБ смята, че тези процеси ни приближават към времето на великата културната революция на китайския лидер Мао, когато се е разчиствал политическия елит с такива мерки и клеветнически кампании.\n\r\n\"Предполагам, че на Делян Добрев му е писнало, защото всеки си има някакъв предел на търпение\", коментира той.\n\r\nСимеонов обвини Бойко Борисов, че масово приема оставки.\n\r\n\"Прекалява се с тази кампания по разчистване на кадърни хора и в крайна сметка, когато масово принуждаваш членове от ръководството на партията си да подават оставки, неизбежно изниква въпросът и за твоята оставка, защото това означава че тази партия няма право да управлява държавата\", отсече той.\n\r\nСпоред него е недопустимо политици да се принуждавани да напускат постове, защото техните роднини имали някакви имоти.\n\r\n\"Това е болшевизъм, това е връщане на времето след 9 септември 1944 г., когато хората са били убивани на улицата, защото са били по-богати от другите или са били депутати\", отсече Валери Симеонов.\n\r\nОставката на Добрев коментира и Тома Биков от ГЕРБ.\n\r\nСпоред него на Добрев му е дошло в повече, а и в ГЕРБ имало стандарт и при най-малко съмнение за нарушение да се подава оставка. \r\n ", "date": "2019.04.10", "title": "Симеонов гневен: В следващото НС ще влязат само бездомници и клошари!"}
{"url": "https://www.dnes.bg/sofia/2019/04/10/iskat-direktorska-ostavka-zaradi-shemi-v-uchilishte-v-bankia.407134", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРодители на ученици от общинско училище в Банкя се събират с настояване за уволнението на директора Весела Неделчева. Те твърдят, че са принудени да си плащат за допълнителните занимания на учителите с децата им. Уроците се провеждали на територията на училището. \nВ замяна на частните уроци, родителите получават касов бон с цена за един учебен час - 30 лева. Схемата с плащането разкрива логопед, работещ в училището, а сигналът е на Инициативния комитет за качествена и иновативна образователна система. От регионалното управление по образованието са започнали проверка по случая.\n\r\n\"Това не е единственото нарушение на този директор. Директорът и зам.-директорът развиват частен бизнес в училището. Купили са уред за биорезонанс, събират по 10 лева на процедура, продават и хранителни добавки. Всичко е толкова грубо и абсурдно\", настоя Васил Николов от Инициативния комитет за качествена и иновативна образователна система.\n                    \n                    \n                \r\nПредстои приемът на ученици в първи клас, а по думите на Николов родители масово твърдят, че няма да запишат децата си в училището, ако директорът запази своя пост.\n\r\n\"Има репресии върху учителите, те имат нужда някой да се намеси веднага. Няма кой да ги защити, синдикатите не си вършат работата\", каза още той в ефира на \"България сутрин\".\n\r\nТреньорът по плуване в училището показа документ, с който прокуратурата отказва да разследва подаден сигнал срещу дейностите в училището. \"Тук няма нито медицинско лице, нито легитимен спасител. В това училище хем се краде, хем има нулева безопасност за децата\", подчерта той.\n\r\n\"Работя абсолютно безвъзмездно, не взимам никакви пари. Човек от училището, който прави добра връзка между потребностите на училището и това, което може да предложи НПО-то\", обясни зам.-директорът Атанас Паскалев.\n\r\n\"Това е извън учебно време. Това е времето, в което родителят преценява, че детето трябва да ползва тази услуга. Вместо да го заведе в София, той има възможност да остави детето си да потребява някаква социална услуга\", каза от своя страна директорът Весела Неделчева.\n\r\n родители потвърдиха за финансовите схеми в училището и попитаха кой контролира спазването на правилата срещу \"черните каси\" в училищата. Те настояват Неделчева да излезе в отпуск, поне докато текат проверките на дейностите в училището.\n\r\nЕксперти от образователното министерство вече извършиха проверка и откриха редица нарушения в училището.", "date": "2019.04.10", "title": "Искат директорска оставка заради схеми в училище в Банкя"}
{"url": "https://www.dnes.bg/obshtestvo/2019/04/10/oshte-50-mln-za-medsestrite-startovite-im-zaplati-950-lv.407154", "text": "Допълнителни 50 млн. отпуска кабинетът за увеличение на заплатите на специалистите по медицински грижи. По този начин стартовата заплата на медиците ще бъде 950 лева. Това стана ясно в началото на днешното правителствено заседание.\n\n\n\n\r\nУвеличението на заплатите идва на фона на протестите на медицинските сестри, които протестират от няколко месеца заради ниските си възнаграждения. Те настояват размерът им да бъде две минимални работни заплати. Медицинските специалисти се заканиха и да организират голям протест в София на 15 май.\n\r\n\"Във всяка една сфера икономиката се развива, расте и на базата на това можем да си позволим да приемем допълнителен разход по бюджета на министерството на здравеопазването - около 50 млн. за повишаване на заплатите на медицинските сестри\", каза премиерът Бойко Борисов в началото на правителственото заседание.\n                    \n                    \n                \r\nЗдравният министър Ананиев уточни, че с допълнителните средства заплатите на медицинските специалисти ще станат 950 лв.\n\r\nПремиерът заръча на Ананиев да се засили контролът по разпределение на средствата и парите наистина да стигнат до медицинските сестри.\n\r\n\"Да не стане така, както имаше сигнали – в някакви болници директорите да ги дадат за ДМС-та и да не стигнат до сестрите. Повишаваме заплатите на медицинските сестри и специалистите по здравни грижи, за да запазим работните места, особено в отдалечените места\", каза още Борисов.\r\n ", "date": "2019.04.10", "title": "Още 50 млн. за медсестрите, стартовите им заплати - 950 лв."}
{"url": "https://www.dnes.bg/stranata/2019/04/10/myj-zagina-pri-trudova-zlopoluka-v-dobrich.407158", "text": "58-годишен мъж загина при трудова злополука в Добрич, съобщават от Областната дирекция на МВР.\r\nНа 9 април, около 08:40 часа, е получено съобщение за възникнала трудова злополука в стопански двор по ул. \"Ген. Тодор Кантарджиев\" в областния град. \r\nНа място е установено, че при товарене и разтоварване, 6 броя плоскости с тегло около 300 кг. падат от МПС и затискат 58-годишен мъж от град Добрич. \r\nВследствие на инцидента, мъжът е откаран веднага в МБАЛ Добрич, като около 3 часа по-късно почива. \r\nПо случая е уведомена Инспекция по труда град Добрич. Образувано е досъдебно производство.", "date": "2019.04.10", "title": "Мъж загина при трудова злополука в Добрич"}
{"url": "https://www.dnes.bg/index/2019/04/10/receptata-dnes-salata-s-gybi-i-iaica.407096", "text": "\r\n4 твърдо сварени яйца\r\n200 г пресни печурки\r\n1 малка глава стар лук\r\n2 скилидки стрит чесън\r\nкопър за поръсване\r\nсол, черен пипер на вкус\r\nЗа дресинга:\r\n1/2 чаша майонеза\r\n1 с. л. дижонска горчица\r\n2 ч. л. лимонов сок\r\n\r\nЗагрейте голям тиган и сложете в него 3 с. л. олио или зехтин. Задушете нарязания на ситно лук и стрития чесън, а след това прибавете и гъбите, които също трябва да са наситнени. Когато станат златисти (внимавайте да не прегорите лука) може да махнете тигана от котлона.\r\nПрехвърлете сместа в купа и оставете за няколко минути да се охлади. Прибавете нарязаните яйца, дресинга и разбъркайте добре салатата, която може да е на стайна температура или леко охладена. Може да я гарнирате с кошнички от тесто, върху хрупкав хляб. \r\n", "date": "2019.04.10", "title": "Рецептата Dnes: Салата с гъби и яйца "}
{"url": "https://www.dnes.bg/obshtestvo/2019/04/10/vmro-v-ataka-obshtinata-v-plovdiv-pravi-homo-propaganda.407161", "text": "\"Като общински съветник искрено съм възмутен, не, бесен съм, как местната власт се използва като рупор на отявлена гей пропаганда и промиване на мозъци в тази посока.\"\nТова се казва в писмо на столичния  общински съветник и председател на \"Патриоти за София\" Карлос Контрера. \r\n\"В ефира на национална телевизия лицето Светлана Куюмджиева, титулувана художествен директор на фондация „Пловдив 2019“, нелепо обясняваше как промотирането на хомосексуализъм чрез изложба е в реда на нещата. За пореден път ставаме свидетели как местната власт в България се занимава да обслужва маргиналната група на едни гей активисти, широко финансирани от структирите на Сорос. И това обслужване става, разбира се, с общите, общинските пари\"  - продължава писмото.\r\n                    \n                    \n                \r\nПреди седмица, в европейската столица на културата за 2019г. Пловдив, избухна скандал, заради фотографска изложба с хомесексуален подтекст, която е одобрена и финансирана от общинската фондация \"Пловдив 2019\". Общински съветници свикаха извънредна сесия и поискаха оставката на директора на фондацията Светлана Куюмджиева. Новината излезе в редица големи европейски медии.\n\r\nКонтрера коментира, че не е знаел, че сме сключили обществен договор, в който да се казва, че столичната община ще подкрепя гей паради и ще финансира гей маратони, нито пък че с парите на един голям областен град, като част  от културната програма, ще се прави гей пропаганда.\n\r\n\"Факт е обаче, че без базово съгласие това се прави. Необясним е култът на кметовете на ГЕРБ към хомосексуализма и неговата публична апологетика. Необяснимо и неморално не за друго, а защото когато се явяват на избори, не казват, че ще раздават благословии и пари за гей пропаганда. Дълбоко нечестно е. Нечестно, но факт. Явно кооперирането с гей активисти (колкото и да са малобройни) им е по-мило и драго от мнението на избирателя, в това число и собствените им избиратели, на които и през ум не им е минавало, че ще финансират хомосексуални изложби, хепънинги и всякакви дивотии, които да обясняват колко е хубаво да се хомо и да го крещиш на всеослушание по улиците\" - допълва съветникът от ВМРО.\n\r\nСпоред него Пловдив тази година печели палмата на първенството с организиране с общински пари на гей изложба.\n\r\n\"Необяснимо и неморално не за друго, а защото когато се явяват на избори, не казват, че ще раздават благословии и пари за гей пропаганда. Дълбоко нечестно е. Нечестно, но факт. Явно кооперирането с гей активисти (колкото и да са малобройни) им е по-мило и драго от мнението на избирателя, в това число и собствените им избиратели, на които и през ум не им е минавало, че ще финансират хомосексуални изложби, хепънинги и всякакви дивотии, които да обясняват колко е хубаво да се хомо и да го крещиш на всеослушание по улиците\" - пише Контрера. \n\r\nНакрая на писмото си, общинският съветник, изразява твърдението, че основните заразени и разпространители на СПИН са мъжете, правещи секс с мъже.\n\r\n\"Предлагам това за реклама на културната столица, щом сме се докарали до там да рекламираме кой с кого спи, което е издигнато в някаква висша ценност. И това с пълна сила се отнася и за Столична община, която за сега леко отстъпва в подкрепата на гей пропагандата, но съм убеден, че ще навакса, както е тръгнало\", добавя той.\n\r\nКарлос Контрера не пропуска да захапе и британският вестник \"Гардиън\", който съобщи за скандала в Пловдив.\r\n\"За капак ни се дават някакви аргументи от левичарския парцал „Гардиън“, който тук в България се издига като някакъв еталон, а всъщност представлява един плосък пропагандатор на „прогресивни“ идеи, пръскащ левичарска пропаганда. Айде, няма нужда!\".", "date": "2019.04.10", "title": "ВМРО в атака: Общината в Пловдив прави хомо пропаганда!"}
{"url": "https://www.dnes.bg/index/2019/04/10/udaryt-krai-shabla-kokain-za-70-mln-leva-vodolazi-i-helikopteri-tyrsiat-oshte.407198", "text": "70 млн. лева е стойността на заловения по-рано днес кокаин край бреговете на Шабла. Това стана ясно по време на брифинга на МВР и прокуратурата във връзка с намерените 169 килограма от наркотица. \n\r\nКокаинът е бил намерен вчера на 20-ина метра от брега в късния следобед. Пакетите са били специално опаковани и поставени в сакове. Укрепени са били със спасителни жилетки и вързани с въже, посочи главният секретар на МВР Ивайло Иванов.\n\n\r\nЕкипи на \"Гранична полиция\" патрулират интензивно в района, след като през миналия месец в Румъния били пресечни две наркопратки – от тон и от 200 кг кокаин, а освен това по крайбрежието започнали да се появяват пакети с дрогата, изхвърлени от морето.\n                \n                \r\nСега опасенията са, че може оказалото се у нас количество да е даже по-голямо. \n\r\n\"По разпореждане на министър-председателя са се включили и хеликоптери на министерството на отбраната и \"Гранична полиция”. Те ще извършат облитане на района, не сме сигурни, че това, количество, което сме извадили при нас, е цялото”, посочи Иванов. \n\r\nНяколко от спасителните жилетки са били празни и поради тази причина се очаква и водолази да бъдат изпратени в района, предаде bTV.\n\r\nКъм момента не е установен плавателният съд, от който са били изхвърлени саковете. Не бяха оповестени данни и за задържани у нас лица във връзка с наркотрафика.\n\r\nШефът на ГДБОП Ивайло Спиридонов посочи, че по първоначална информация чистотата на кокаина е много висока – около 90%.\n\r\nПред журналистите той направи и сметка за това какъв е финансовият удар по контрабандистите: „На едро в България килограм кокаин струва 80 000 лв. Тези 169 кг са на стойност 13 600 000 лв. На дребно един грам от този наркотик е 140 лв, т.е. общо е за 23 800 000 лв. В такава концентрация наркотичното вещество не се пуска на пазара, а се размесва 1:3, такава субстанция на уличния пазар би се разпространила за 71 400 000 лв”.\n\r\nОт МВР призоваха гражданите да сигнализират, ако видят съмнителни пакети на брега, като подчертаха, че толкова чист кокаин е изключително опасен за живота и здравето и употребата му може лесно да доведе до предозиране.", "date": "2019.04.10", "title": "Ударът край Шабла: Кокаин за 70 млн. лева, водолази и хеликоптери търсят още"}
{"url": "https://www.dnes.bg/mish-mash/2019/04/10/ryanair-otkaza-da-kachi-na-borda-si-myj-zashtoto-bil-bejanec.407199", "text": "Иед ел-Багхади трябвало да пътува за пресконференция от Германия до Ирландия. Багхади е палестинец, бежанец, който често се чувства притеснен, когато е на територията на летище. Не защото е направил нещо грешно, а защото още го преследва кошмарът от онези 26 дни, които прекарал затворен на летищата в Обединените Арабски Емирства, когато собствената му държава се отрекла от него.\r\nНо пътуването му до Ирландия също не минало безпроблемно. Багхади трябвало да хване полет FR8557 на Ryanair от берлинското летище \"Шьонефелд“ в 11 сутринта. Мъжът бил на гейта точно на време, но не бил допуснат до полета. А причината? Багхади е бежанец.\r\n\"Диктаторите не ме пречупиха, една авиолиния няма да успее“, обяснява мъжът пред Independent. Той е норвежки гражданин, а в ръцете си държи документ, изваден от Норвегия, който му позволява да пътува по законите на Женевската конвенция.\r\n                    \n                    \n                Ясна причина защо няма да бъде допуснат на самолета, Багхади не получава. Екипът на Ryanair му казва, че \"супревайзорът им е зает в момента“.\r\nПалестинецът с норвежко гражданство веднага се оплаква в Twitter: “Сайтът на ирландското правителство казва, че мога да летя. Но Ryanair твърди, че не мога. Ако ме обичате, вдигнете малко шум!“\r\nПо-късно Багхади добавя: \"Чакам супервайзорът, който очевидно се бави, надявайки се, че ще си тръгна или просто ще изпусна полета.“\r\nРазбира се, Ryanair публично се извини на Багхади в социалните мрежи, на което той отговори с „Майната ви“. За инцидента, авиокомпанията обвини свой служител в Берлин, който направил грешка и осигури нов полет за палестинеца.\r\nЗа причиненото неудобство, мъжът ще получи и 250 долара обезщетение.", "date": "2019.04.10", "title": "Ryanair отказа да качи на борда си мъж, защото бил бежанец "}
{"url": "https://www.dnes.bg/politika/2019/04/10/rozi-gerberi-lilii-ns-dava-190-000-lv-za-kitki-i-voda.407143", "text": "Парламентът развърза кесията и ще похарчи над 190 хиляди лева за цветя и вода.\n\r\nСумата за букетите, венците, аранжировките е 70 хиляди без ДДС, а за доставката на минерална вода и за отвеждане на отпадните води на сградите на парламента е 91 хиляди без ДДС.\n\r\nРози, гербери, лилии, карамфили, ириси, лалета, гладиоли, слънчогледи, хризантеми... Това са част от цветята, включени в списъка, които ще трябва да изпълни фирмата, която спечели доставката на цветя и букети.\n\r\nЦветята, зеленината, букетите, венците и кошниците са за кабинетите на шефката на НС, както и за залите, които ще се използват при официални събития.\n\r\nБукетът в стаята на Цвета Караянчева се сменя всяка седмица. Новата аранжировка трябва да бъде поставена на масата в кабинета й всеки понеделник от 7 до 8,30 ч.\n                    \n                    \n                \r\nНа уханието на цветята обаче нейните заместници ще се радват само при конкретни случаи, когато приемат делегации. Същото важи и за залите за официални събития.\n\r\nОказа се, че администрацията на парламента се грижи законотворците да разполагат с минерална вода не само в двете сгради, в които работят, ами и по мандатните апартаменти, в които са настанени, защото в поръчката е предвидено по домовете им също да бъде доставяна вода.", "date": "2019.04.10", "title": "Рози, гербери, лилии... НС дава 190 000 лв. за китки и вода"}
{"url": "https://www.dnes.bg/football/2019/04/10/kabral-se-razkaia-ne-iskah-da-prikliucha-s-levski-po-tozi-nachin.407200", "text": "Крилото Жерсон Кабрал заяви, че не е трябвало да се разделя с Левски с негативни чувства.\r\nДоговорът на футболиста изтича в края на сезона и след неуспешните преговори за подновяването му със старото и новото ръководство, той беше изваден от първия отбор. В същото положение се намират още Милош Цветкович и Давид Яблонски.\r\n \r\n\"Благодаря на всеки, който наистина ме подкрепяше по време на престоя ми в София. Не бе това начинът, по който исках той да приключи, но това е футболът, а той е бизнес. Напускам с високо вдигната глава, през главната врата! Уважавайте играта, числата не лъжат\", гласи съобщението на Кабрал в социалните мрежи.\r\n \r\n28-годишният футболист премина в Левски през септември 2017 г. През този сезон той е третият водещ голмайстор на \"сините\". В 26 мача в Първа лига, холандецът има 8 попадения и 6 асистенци. Пред него са единствено Станислав Костов (19) и Давиде Мариани (10).\r\n \r\n  ", "date": "2019.04.10", "title": "Кабрал се разкая: Не исках да приключа с Левски по този начин"}
{"url": "https://www.dnes.bg/notifikacii/2019/04/10/obvineniiat-za-ubiistvo-v-gyrciia-nevinen-sym-biah-na-pochivka.407178", "text": "Българинът, който бе обвинен в убийството на гангстер от Сидни в Атина през октомври миналата година, заяви пред съдия, че е бил на почивка и няма нищо общо със случая, съобщава Дарик. \n\r\nМиналата седмица 31-годишният българин Серафим Райчев беше арестуван в Атина и обвинен в убийството на австралийският бизнесмен с връзки с организираната престъпност Янис Макрис.\nПокушението стана на 31 октомври 2018 г. пред дома на жертвата в атинското предградие Глифада. \n\r\nОбвиненият българин остава в ареста. Той ще отиде в затвора, докато магистратите в южната ни съседка събират доказателства по делото и подготвят евентуален процес. Адвокатът на Райчев Александрос Ликурезос заяви, че неговият клиент е отговорил на няколко въпроса на съдия следовател и след това е отхвърлил обвинението. Той твърди, че не е виновен и е отишъл в Гърция на ваканция.\n                \n                \r\nГръцките разследващи по случая твърдят, че българинът е професионален убиец. Заподозреният живее в България, но има и канадско гражданство и се смята, че е имал бизнес с татуировки в Канада. Твърди се, че обвинението има свидетел, който е идентифицирал Райчев като човека, засечен от видеокамерите да застрелва Макрис.", "date": "2019.04.10", "title": "Обвиненият за убийство в Гърция: Невинен съм, бях на почивка"}
{"url": "https://www.dnes.bg/index/2019/04/10/zelenchukova-borsa-ot-30-te-zajiviava-otnovo-kato-scena-za-syvremenno-izkustvo-i-kultura.407212", "text": "\nБившият зимник, съществуващ от 30-те години на миналия век в централна София, придобива с годините различни предназначения. Може би причината се крие в комуникативността на локацията и принадлежността ѝ към централната търговска част на града. Така на практика мястото е започнало да функционира с важно предназначение – съхранение на хранителни продукти. Около 90-те години обаче зимникът се превръща в студио за снимане на продукции на БНТ, а в края на десетилетието, локацията продължава да бъде емблематична по нов начин – с популярните за тези години тв шоу програми и детски предавания на Къци Вапцаров. \n\r\nСлед няколко години затишие, зимникът на ул. Цар Самуил 32 ще заживее като сцена за съвременно изкуство и култура. Безспорно, към днешна дата, София има нужда от независима сцена за представяне на съвременни форми в изпълнителските изкуства.  \n                \n                \r\nСъздаден през 2010 година като първи център за съвременен танц и пърформанс, Derida Dance Center успешно развива мисията си за популяризиране на това изкуство, създаване на условия за развитие на артисти и междукултурен обмен. Не случайно организацията получи признание от Европейската Комисия за добра европейска практика през 2014 година. Работният модел на центъра влиза в учебника Международно предприемачество в изкуствата (International Entrepreneurship in the arts) в Канада. Организацията печели  награда на Столична община за развиване на съвременните жанрове в изкуствата, както и награда в областите \"ТАНЦ\", 2018-та година и \"Съвременни изкуства\", 2016-та.\n\r\n\"Създаването на устойчив модел на управление на културна организация в нестабилна среда е огромно предизвикателство и изисква време. Партньорствата с неправителствения сектор и чужди културни организации са от изключителна важност в нашия контекст. Екипът ни е благодарен за дългогодишната подкрепа на Фондация \"Америка за България\" за това, че партньорството ни позволи да осъществяваме важни проекти, докато опознаваме в дълбочина средата, в която работим и постепенно изграждаме международно доверие. Благодарение на партньорства с организации от Европа, Америка и Азия, успяхме да популяризираме дейността си и да превърнем Derida Dance Center в предпочитана дестинация за артисти от цял свят. Доказателство за това е рекордният брой от 180 кандидатури на артисти от три континента, които се борят да реализират проектите си при нас. Друго силно партньорство е това със Столична община, и бих се радвал, ако тенденцията за взаимодействие с независимия сектор продължи да се развива!\", казва Атанас Маев – арт мениджър на Derida Dance Center \n\r\nПрез последната година фокусът на екипа е изцяло насочен към създаване на независима сцена, която да представя танц, театър, мултижанрови форми, филмови прожекции, изложби, както и събития насочени към детската аудитория. С тази инициатива екипът си поставя още една цел – да развива нови публики и да не спира да създава предпоставки за сближаване на хора с общи интереси в различни области от съвременното изкуство.      \n\r\nНовата локация СЦЕНА DERIDA е с капацитет от 100 седящи места, сцена с размери 10 x 10 метра, професионална танцова настилка, осветление и звук. Тази спецификация на пространството дава възможност както за програмиране на разнообразно съдържание, така и за разпознаването  на новата сцена на София сред малкото пространства в световен контекст, които предлагат отлични условия, без да имат държавно или друго институционално финансиране. \n\r\n\"Необяснимо е, че Министерство на културата повече от 20 години не разработва нужните механизми за преодоляване на неравнопоставеността между държавни и частни културни бенефициенти. Това няма как да не затруднява работата както на артисти на свободна практика, така и на административния екип на културните организации извън държавните институти. Няма механизми, които да разпознаят успешните модели на работа в независимия сектор и да им предоставят равни възможности. В България да работиш в независимия сектор, означава да се спасяваш сам, без значение от успехите, признанието и културната стойност на проектите, по които работиш. Това не може да ни откаже от избора да бъдем свободни артисти, но бих бил благодарен, ако поне бъде уважено правото на данъкоплатците и да решават как да бъдат използвани парите им за култура така както е в други успешни икономики\", посочва Живко Желязков, артистичен директор на Derida Dance Center     \n\r\nНовата сцена ще бъде открита с представлението \"Госпожица Юлия\" (MISS JULIE), последната продукция на КОМПАНИЯ DERIDA. Физическият спектакъл е провокиран от едноименната пиеса на Стриндберг и представлява дисекция на главния образ. \r\nМного други социални казуси ще бъдат засегнати в програмата на Сцена Derida. Животните като източник за извличане на ресурс, стремежът към материалното, проблемът с идентичността в глобализирания свят са другите теми, които ще бъдат артикулирани с представленията \"S INNER\", \"FLAPSƎ\" и \"ArteFACT\" на КОМПАНИЯ DERIDA. \n\r\nВ програмата присъства и мултимедийното представление \"MONOCROSSING\", което впечатлява с динамично променящата се визуална среда, а \"Zen Play\" ще ни провокира за размисли върху джендър проблематиката. \n\r\nПрез април на Сцена Derida ще можете да гледате и представления на ATOM ТЕАТЪР, на хореографите Петя Мукова и Марион Дърова. \"CORPUS MEUM\" на Марион Дърова насочва вниманието върху свободата да избереш смъртта – добрата смърт, не парадокс, а хуманност. Задава въпроса за това до колко притежаваме ние телата си, ако нямаме права над тях и защитава тезата, че без правото на смърт, правото на живот е лицемерно.\n\r\nСпектакълът \"СТУД\" на АТОМ ТЕАТЪР разглежда темата за отчуждението, самотата и жестокостта, фокусирана е върху човека и неговата същност. Проектът е създаден по мотиви от разкази на оцелели от Концентрационните лагери в България през ХХ век и анализира поредица от събития, случвали се в трудово възпитателните общежития по това време. \n\r\n\"FOUND IN TRANSLATION\" на Петя Мукова е диалог между вътрешния глас на човека и гласа на неговия разум. Двама танцьори интерпретират проблема за себе-опознаването и себе-приемането, изследвайки как превеждаме несъзнаваните си пориви на езика на поведението си.\n\r\nСвоето специално място на СЦЕНА DERIDA, намира и кукленото представление за деца \"ПАЛЕЧКА\" на Екатерина Казакова. \n\r\nУспешното реализиране на подобни каузи е признание навсякъде по света. Пример за това е фактът, че ден след официалното анонсиране на откриването на СЦЕНА DERIDA, най-голямата медия за Арт мениджмънт в света – International Arts Manager, публикува материал за хубавата новина от София, който можете да протечете тук:  \n\r\nБилети за представленията могат да бъдат закупени от офисите на EasyPay или онлайн от ePay GO. Допълнителна информация за Derida Dance Center може да намерите на .\r\n ", "date": "2019.04.10", "title": "Зеленчукова борса от 30-те заживява отново като сцена за съвременно изкуство и култура"}
{"url": "https://www.dnes.bg/stranata/2019/04/10/zaplashiliiat-borisov-s-ubiistvo-stana-jertva-na-pojar.407202", "text": "Теодор Николов, който в края на март заплаши в социалната мрежа Facebook премиера Бойко Борисов, пострада тежко при пожар. \n Инцидентът станал в сряда сутринта в дома на Николов на ул. \"Генерал Попов“, съобщиха от полицията.\n\r\nПричината за пожара е теч на газова бутилка с панел, използвана за отопление.\n\r\nНиколов е бил откаран в клиниката по термични травми във Военноморска болница с изгаряния по лицето и ръцете.\r\nНегови приятели стартираха акция за кръводаряване. Според призива, който отправиха в социалните мрежи той е в критично състояние заради тежките изгаряния и за животоспасяващото кръвопреливане са нужни между 4 и 6 дарители.\n                    \n                    \n                \r\nДни преди да пострада варненецът прекара денонощие в ареста. \n\r\nПостът, който активира службите гласеше \"Бойко, тебе ще те отстрелям безплатно! Българоубиец!\".\n\r\nВарненската районна прокуратура образува срещу него досъдебно производство за закана за убийство.\r\n ", "date": "2019.04.10", "title": "Заплашилият Борисов с убийство стана жертва на пожар"}
{"url": "https://www.dnes.bg/zvezdi/2019/04/10/megan-markyl-s-nova-prishtiavka-iska-deteto-i-da-e-vegan.407207", "text": "Херцогинята на Съсекс – Меган, която очаква първото си дете, е получила предупреждение, че кралица Елизабет Втора няма да ѝ позволи да отглежда детето си като веган, пише в. „Дейли експрес“.\r\nПървото отроче на Меган и принц Хари се очаква да се появи на бял свят по-късно през месеца, като мнозина се надяват то да се роди на същата дата като Нейно Величество – 21 април. Според сп. „Woman's Day“, 37-годишната съпруга на принц Хари е изявила желание да отглежда детето си като веган. Според неназован източник от дворцовите среди тази идея е разгневила кралица Елизабет Втора.\r\n \r\n„Нейно Величество няма да допусне подобно нещо“, казва източникът. Идеята е станала повод за напрегната дискусия между херцогинята на Съсекс Меган и принц Хари, който не желае да разстройва баба си.„Принц Хари се надява, че Меган ще се успокои след раждането на бебето. Той приписва идеята ѝ на по-наситените ѝ емоции през бременността.\r\n \r\nМеган изглежда склонна да не се съобразява с кралските традиции и да прекрачва границите, на което не се гледа с добро око, особено от кралицата. Нейно Величество просто няма да толерира новото кралско бебе да бъде отглеждано като веган“, допълва източникът, цитиран от БТА.\r\n \r\nПрез март херцогинята на Съсекс Меган отново разбуни духовете, след като беше съобщено, че след раждането на бебето тя няма да ползва услугите на бавачки, а ще разчита на помощта на майка си. Изданието отбелязва и поредния шокиращ слух, разпространен от интернет тролове, който гласи, че Меган Маркъл се преструва на бременна.\r\n \r\n", "date": "2019.04.10", "title": "Меган Маркъл с нова прищявка: Иска детето й да е веган "}
{"url": "https://www.dnes.bg/obshtestvo/2019/04/10/kradesh-tok-uvrejdash-sistemata-moje-da-te-sydiat-kato-terorist.407197", "text": "Законово част от уврежданията на електросистемата сме ги квалифицирали така, че биха могли да се преследват като тероризъм. Това каза министърът на правосъдието Данаил Кирилов по време на дискусия, посветена на кражбите на електроенергия, съобщава Агенция Фокус. \n\r\nТой заяви, че е убеден, че има промяна в наказуемостта и движението на криминалните деяния, свързани с електрическата и друга енергия. По думите му за 2018 г. са установени 2751 случая на нерегламентирано ползване на ел. енергия от мрежата на \"Електроснабдяване-Юг\" АД. \"Енерго Про\" отчитат 2156 слуая, а ЧЕЗ - 6645 нарушения.\n\r\nНовият правосъден министър уточни, че е далеч от мисълта, че проблеми няма и че всички въпроси са решени и добави, че държавата цели да постигне максимална наказателна защита по тези отношения. \n                    \n                    \n                \r\n\"Няма да мога да продължа работата в тази насока като народен представител, но стремежът ми ще бъде винаги когато имам отношения, да бъда полезен в този дебат\" - коментира Кирилов.\n\r\nНа същата дискусия присъства и министърът на енергетика Теменужка Петкова. Тя отбеляза, че през последните години значително намаляват кражбите на електроенергия.\n\r\n\"Точно преди 3 години поставихме началото на тази дискусия, а тя е изключително навременна с оглед на това, че предстои правилата, които КЕВР изготви за измерване на ел. енергия, да влязат в сила. Темата за кражбата на ел. енергия е важна, защото засяга пряко търговските дружества - електроенергийния системен оператор, трите енергийни оператора и т.н., които търпят загуби. На второ място, потърпевши сме всички ние, потребителите, тъй като всяка кражба води до понижаване на качеството на предоставяната услуга. И не на последно място – вредите на енергийната инфраструктура и разходите за възстановяването им в пъти превишават размера на самата кражба“, обясни Петкова.\n\r\nПо думите й темата е важна, защото е част от националната сигурност на страната. \"Защото сектор „Енергетика“ е стожер на националната сигурност“, подчерта енергийният министър.\n\r\n\"Това, което се наблюдава през последните години, е стремежът и на ЕСО, и на трите енергийни оператора е да бъде проследен процесът на кражбата на електроенергия. И в резултат на тези действия кражбите значително са намалели“, добави министър Петкова.", "date": "2019.04.10", "title": "Крадеш ток, увреждаш системата – може да те съдят като терорист"}
{"url": "https://www.dnes.bg/politika/2019/04/10/socdeputatyt-ivo-hristov-s-kyshti-v-dragalevci-i-carevo.407218", "text": "На фона на оставките в ГЕРБ заради скандала \"Апартаментгейт\"  ексдепутатът от ГЕРБ Антон Тодоров обвини червеният законотворец Иво  Христов, че има няколко жилища и банкови сметки. \n\n\n\n  \"Малката 300 кв. къщурка на Иво \"80% дебили\" Христов в Драгалевци.  Добавете към нея къща с двор в Царево, апартамент, три коли и няколко  банкови сметки\", написа в социалната мрежа Facebook Тодоров.\n\r\nТой нарича левия \"Иво \"80%\" дебили Христов\" заради изказването на  соцдепутата, че 80% от българите са дебили и не могат да се подписват\". \n\r\n\"Никой обаче не го пита нищо! Радват му се и го величаят! Срамота! Ако  го попитат, вероятно ще трябва да признае, че съпругата му Николета  Калчева Лингурова-Христова е била съуправител с Иван Дремсизов /акционер  с Илия Павлов в \"Мултигруп\"/ на най-голямата мулташка фирма на входа и  изхода на \"Кремиковци\" - Интерстийл трейдинг къмпани. Тук обаче не е  прието \"цоциалистите\" да бъдат питани такива неща\", пише още Тодоров.\n                    \n                    \n                \r\n\"Жената на Иво \"80 % дебили\" Христов е съуправител на основната фирма на  \"Мултигруп\", която беше на входа и на изхода на \"Кремиковци\" -  \"Интерстийл трейдинг къмпани\". В множество публикации тази фирма е  сочена като източваща чрез захранването му със скъпи суровини и евтино  изкипуваща готовата продукция. Николета Калчева Лингорова-Христова е  съуправител на тази и още няколко фирми с единтвения жив акционер на  някогашната \"Мултигруп\" - Иван Дремсизов, както и с неговия син! Ето  документи за това! После се чудим откъде милиони за две къщи в София и  Царево, за апартаменти, за три коли и парички кеш в сметки\", написа още  той.", "date": "2019.04.10", "title": "Соцдепутатът Иво Христов с къщи в Драгалевци и Царево "}
{"url": "https://www.dnes.bg/stranata/2019/04/10/10-tyrga-pechelivshiiat-vse-edin-kmetyt-na-chuprene-s-obvinenie.407175", "text": "Кметът на община Чупрене Ваньо Костин се сдоби с обвинение за престъпления по служба, съобщи на брифинг в съдебната палата наблюдаващият прокурор по делото Ангел Кънев, предаде от БТА.\r\nДанните показват, че в последните четири години Костин е провел 10 публични търга за продажби на общинска земя, печелени само от едно физическо лице, а имотите са били закупени на цена близка до данъчната оценка.\r\nКупувачът е бил обичайно брата на Костин или друг негов родственик, представляващи търговски дружества, собственост на бащата на кмета и съпругата му.\r\nТърговете са за площ от 236 дка земя, продадени са за до 100 лв. на дка.\r\nЕдно от дружествата, купило земя, реално било собственост на кмета, който накарал бившата си жена да подпише празни листа, за да се регистрира дружество, защото той като кмет нямал право да извършва търговска дейност и й обяснил, че той ще го ръководи.\r\n                    \n                    \n                Има данни за още 9 други търга, които също се разследват. Става дума за 400 дка земя, закупени от едно и също юридическо лице. После те са бързо продадени, а новият собственик ги е ипотекирал, но вече не обслужва задълженията си към банката.\n\r\nИзпълняващият длъжността ръководител на Спецпрокуратурата Димитър Петров коментира, че има и други кметове, за които са започнали проверки от миналата година, но отказа да каже колко са те.\r\n ", "date": "2019.04.10", "title": "10 търга, печелившият все един... Кметът на Чупрене с обвинение"}
{"url": "https://www.dnes.bg/football/2019/04/10/bitkata-na-titanite-man-iunaited-sreshtu-barsa.407153", "text": ", първи четвъртфинален двубой на Шампионската лига. Стадион \"Олд Трафорд\", .\r\n\r\n \r\n: Де Хеа, Смолинг, Линдельоф, Йънг, Шоу, Матич, Ерера, Погба, Рашфорд, Лингард, Марсиал\r\nКонтузени: Байи, Валенсия, Дармиан\r\nПод въпрос: Ерера, Рашфорд, Алексис\r\n \r\n: Тер Стеген, Пике, Ленгле, Алба, Семедо, Бускетс, Видал, Артур, Ракитич, Меси, Суарес\r\nКонтузени: Рафиня, Вермаелен\r\nПод въпрос: Дембеле\r\n \r\n\r\n \r\nБлизо осем години след финала на Шампионската лига на стадион \"Уембли\" двата колоса отново ще мерят сили в най-престижния европейски клубен турнир. Интересното е, че предходната среща между тях също беше мач за трофея и тя също беше спечелена от каталунците (през 2009 година в Рим).\r\n \r\nПреди въпросните две загуби \"червените дяволи\" не бяха изпитвали вкуса на поражението във финал на КЕШ/Шампионската лига. И докато Барса продължи да бъде постоянен фактор в турнира на богатите, то английският клуб загуби позиции през последните сезони.\r\n \r\nСега обаче еуфорията на стадион \"Олд Трафорд\" отново е налице и до голяма степен заслугата е на утвърдения за постоянен мениджър Оле Гунар Солскяер. Норвежецът върна емоцията в съблекалнята и успя да впрегне огромния потенциал, с който разполага, за разлика от своя предшественик Жозе Моуриньо.\r\n \r\n", "date": "2019.04.10", "title": "Битката на титаните: Ман Юнайтед срещу Барса"}
