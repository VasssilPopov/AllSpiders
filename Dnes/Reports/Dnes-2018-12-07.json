{"url": "https://www.dnes.bg/politika/2018/12/07/dimov-sreshtu-bsp-za-mrysniia-vyzduh-celiat-destabilizaciia.395907", "text": "Поведението на БСП е или неадекватно, или цели дестабилизация, отсече екомонистърът Нено Димов, след като от левицата нападнаха властта с критики, че не предприема мерки за подобряване на чистотата на въздуха.\n\r\n\"Обвинението на БСП е поредната стъпка, която показва, че може би оросяването на мозъка на тази столетница вече не е добро. А може би има и някакви други цели. Но при всички положения трябва първо да се замислят какво те са направили. Погледнете – как се казваше, \"Визия за България\" или \"Ретро визия за България\", в нея няма една дума, касаеща замърсяването на въздуха\", коментира той.\r\nСпоред него с обвиненията си днес от БСП са постъпили горе-долу по същия начин, по който и през май, когато червеният Таско Ерменков каза, че водата в язовир \"Искър\" е отровена.\r\n                    \n                    \n                Нено Димов смята, че и сега новината на левицата е фалшива.\r\n\"На практика 2014 г. спрямо 2012 г. има два града, които много рязко влошават ситуацията си с превишаванията на нормите на фините прахови частици във въздуха, и странно защо и двата града тогава са с кметове на БСП. Не искам да злоупотребяват с това нещо, но като цяло има тенденция за подобряване в последните години\", каза още той.\r\nДимов посочи, че още през 2011 г. започват мерките за чистотата на атмосферния въздух, като правителството на Бойко Борисов тогава започва процедура, която е напът да приключи в момента, за въвеждането на норми за съдържанието на сяра и пепел в твърдите горива.\r\nТой припомни, че още през 2013 г. работна група е изляза с предложения за мерки за намаляване на фините прахови частици, но правителството на Пламен Орешарски и тогавашният министър на икономиката са ги спрели.\r\nВеднага след това Европейската комисия завежда дело срещу България, което обхваща периода 2007 – 2013 г., за редовно превишаване на замърсяването на въздуха.", "date": "2018.12.07", "title": "Димов срещу БСП за мръсния въздух: Целят дестабилизация! "}
{"url": "https://www.dnes.bg/obshtestvo/2018/12/07/na-dvata-poliusa-za-uchastie-v-protesti-za-upravlenieto.395841", "text": "Българите са разделени в мнението си дали биха участвали в протест срещу властта.\r\n50% отговарят положително, 8% твърдят, че вече са участвали или в момента участват.  41% не биха взели участие в протест, а 1% се затрудняват да отговорят.\r\nДанните са от независим телефонен сондаж на \"Галъп интернешънъл\", проведен между 28-30 ноември сред 801 души в цялата страна.\r\nНа този фон 70% подкрепят протестите срещу кабинета. Според социолозите протестният потенциал в страната е сериозен и това прави вероятни нови обществени недоволства въпреки преминаването на текущата вълна на протести.\r\nПреобладава мнението, че протестите досега са били спонтанни, изразено от 69%.\r\n                    \n                    \n                19% смятат, че митингите са платени, а 4% ги определят като криминални. Останалите не могат да преценят.\r\nРазделени са и мненията за управлението на страната.\r\n32% смятат, че правителството се справя \"средно\". \"Много добра\" оценка поставят 4 на сто от анкетираните, че се справя \"добре\" смятат 15%. 26% намират управлението за \"лошо\", а 21% го определят като \"много лошо\".\r\nТака практически еднакви изглеждат дяловете на онези, които очакват предсрочно напускане на кабинета и онези, които очакват пълен мандат, посочват от \"Галъп\".\r\n43% от анкетираните споделят мнението, че правителството ще остане на власт до края на мандата си през 2021 г. 29% възприемат опцията \"до евроизборите\", а 15% - до местните избори през 2019 г.\r\n", "date": "2018.12.07", "title": "На двата полюса: За участие в протести, за управлението"}
{"url": "https://www.dnes.bg/notifikacii/2018/12/07/otkriha-avtomobila-na-izcheznalata-reindjyrka.395898", "text": "Автомобилът на 40-годишната рейнджърка от Карловската бригада Десислава Стоянова, която изчезна мистериозно, е намерена в автоморга.\r\nСпоред traffic news по седалката на Фиата е имало петна от кръв. На място са криминалистична лаборатория и Военна полиция.\n\r\nСтоянова бе обявена за издирване на 5 декември, след като не се появила в поделението, където работи от години.\r\nВоенноокръжната прокуратура в Пловдив образува досъдебно производство срещу рейнджърката за отклоняване от служба.\r\nПри проверка се оказало, че жилището й на ул. \"Освобождение\" в Карлово е отключено. На масата се зареждал телефон. По всичко личало, че Стоянова е излязла набързо.\r\nТя има 15-годишен син, който според съседи живеел при бившия съпруг на рейнджърката.", "date": "2018.12.07", "title": "Откриха автомобила на изчезналата рейнджърка "}
{"url": "https://www.dnes.bg/eu/2018/12/07/erata-na-merkel-kym-kraia-si-dvoinichkata-i-se-gotvi-za-otdih.395758", "text": "Голямата прилика с Ангела Меркел даде на Урсула Ванецки възможност още от 2005 г. да се появява по телевизията или на събития като двойничка на германската канцлерка. 61-годишната германка е изненадана колко дълго е продължила нейната \"кариера\" и е облекчена, че тя отива към края си.\n\r\nОблечена в червено сако и с кехлибарена огърлица, със светлокестенява коса, оформена в прическа каре с бретон, Урсула Ванецки може да мине за обикновена канцеларска служителка в Германия, пише ДПА.\n\r\nНо когато пътува из германската столица в черна лимузина с телохранители, Ванецки създава илюзията, че е най-могъщата жена в страната: тя не само има очевидна прилика с Ангела Меркел, а и се движи точно като германската канцлерка.\n                    \n                    \n                \r\nВанецки се е появявала многократно през годините като двойничка на Меркел. Но сега, когато Меркел се готви да се оттегли от политиката, Ванецки ясно си дава сметка как ще се чувства, когато този ден най-сетне настъпи.\n\r\n\"Радвам се, че нещата тогава ще бъдат малко по-спокойни - за Меркел и за мен\", казва Ванецки. След 13 години в ролята си на двойничка Ванецки казва, че се чувства малко изхабена от своята служба.\n\r\nУтре Меркел ще отстъпи поста си като лидер на Християндемократическия съюз (ХДС) след 18 години начело на партията.\n\r\n\"Ако всичко върви както си го представям, тогава в края на нейното канцлерство през 2021 г. ние можем да излезем в пенсия заедно\", казва 61-годишната Ванецки в своя апартамент близо до живописния западен германски град Атендорн, далеч от властовия център Берлин.\n\r\nПред нея са разпръснати снимки и други спомени, документиращи, както се изразява тя, \"голямото приключение на моя живот\".\n\r\nВсичко започнало през 2005 г. с един карнавален костюм. Тъй като първоначалната й идея за костюм не била сполучлива, тя бързо се пременила в друг - и влязла в роля, която изглежда била подходяща точно за нея.\n\r\n\"Всъщност не трябваше да променям почти нищо, за да бъда Меркел. Стойката ми, жестовете ми, цялостното ми излъчване - всичко някак съответстваше\", казва Ванецки.\n\r\nТова е вярно. Нейните рамене са наклонени леко напред, дланите й се движат, когато жестикулира, а ръцете й над лактите стоят прилепени до тялото.\n\r\n\"Прическата е нещо, което Меркел всъщност открадна от мен, а не обратното\", казва тя, смеейки се по своя меркеловски начин.\n\r\nСлед като била открита издокарана като Меркел, Ванецки била убедена от приятели да изпрати свои снимки на агенция за двойници на знаменитости.\r\nОттогава тя е рекламирана като \"германската двойничка, която най-много прилича на германската канцлерка\".\n\r\nТя се появява по телевизията и във филми, като изненадващ гост на празненства и при групови посещения в Берлин.\n\r\nНо винаги е внимавала в какви роли влиза.\n\r\n\"За мен е важно да не правя така, че канцлерката да изглежда нелепо. Тя би трябвало винаги да бъде държавничка\", казва Ванецки.\n\r\nПоглеждайки назад, тя казва: \"Никога не съм искала да върша това много дълго.\"\n\r\nНо не могла да предвиди, че Меркел ще има толкова продължителна политическа кариера.\n\r\nВанецки не крие възхищението си от канцлерката: \"За мен Меркел е велик демократ, направил много за нашата страна. Също така се гордея, че съм двойничката на най-могъщата жена в света\", добавя тя. Това било хоби, открило пред нея свят, който тя иначе никога не би преживяла.\n\r\n\"Не минава ден, без някой да ми обърне внимание заради приликата ми с нашата канцлерка\", казва тя.\n\r\nВсе пак Ванецки не е тъжна поради перспективата в бъдеще да прекарва по-малко време под светлината на прожекторите. Омръзнало й е от сценичната треска и стреса да се опитва да прави всичко точно както трябва за клиентите си.\n\r\nА откакто Меркел стана мишена за някои хора след разразяването на бежанската криза, в живота на Ванецки се промъкна и страхът. \"Всичко това е много напрегнато. Нямам търпение да мога да приемам нещата малко по-спокойно\", казва тя. /БТА/  \r\n", "date": "2018.12.07", "title": "Ерата на Меркел към края си, двойничката й се готви за отдих"}
{"url": "https://www.dnes.bg/akoshtete-vqrvaite/2018/12/07/loialnost-kak-tochno-zodiite-ia-pokazvat.395872", "text": "Лоялонстта е качество, което всички изискваме от най-близките си - роднини, добри приятели, партньори. Дори някой да ви обича, това невинаги е достатъчно, трябва да знаете, че ще ви бъде верен, че ще е предан, ще ви подрепя и помага. Ето как зодиите показват, че наистина са лоялни. \r\n\r\n \r\nПоказват, че са лоялни като постоянно ви пишат или ви звънят, за да видят къде сте, как сте, какво правите. Подкрепят ви в нови начинания и когато преживявате нещо и винаги идват да ви видят в такъв момент - за тях и физическото присъствие е много важно. Отделят време за вас.\r\n \r\n\r\n \r\nДоказват това чрез ината си. Ако решат, че някой им е наистина верен приятел или любовта, която са търсили, Телците ще направят всичко за него. Ще влязат в ролята на адвокати, ще го защитават, ще се сбият за него, ще водят спорове. Изслушват близките си и дават страхотни съвети.\r\n\r\n\r\n \r\nБлизнаците обичат промените и новостите, но могат да са и лоялни. Ще ви карат да говорите за чувствата си дълго, за това, което ви е причинило болка, ще ви слушат, без да ви съдят. И сами ще споделят и своите най-големи проблеми и тревоги. Честни са.\r\n\r\n\r\n \r\nМного са лоялни към хората, които обичат. Показват го чрез искерността си. Съгласни са да обсъждат болезнени теми, дори неща, които са станали в миналото, но явно още ви тормозят. Ще признаят грешките си, без да се притесняват. Искат да стигнат до корена на проблемите, за да изградят стабилна връзка. Никога няма да кажат, че ги напрягате.\r\n\r\n\r\n \r\nНе избягват конфликтите, а опитват да се справят с тях, защото държат на вас и искат да покажат, че са верни и лоялни. Не игнорират споровете, а решават проблемите. Борят се за връзките, на които държат. Не биха ви злепоставили пред други хора и са много прями.\r\n \r\n", "date": "2018.12.07", "title": "Лоялност! Как точно зодиите я показват?"}
{"url": "https://www.dnes.bg/politika/2018/12/07/barekov-postavia-nachaloto-na-obedineni-konservatori.395892", "text": "Николай Бареков и \"Презареди България - ББЦ\" поставят началото на политическата платформа \"Обединени консерватори\".\r\nПо време на конференция, организирана от Групата на ЕКР, евродепутатът обяви, че покана за участие в политическата платформа \"Обединени консерватоти\" ще бъде отправена към всички партии от КП \"България без цензура\".\r\nУточнено беше още, че от настоящата коалиция \"Обединени патриоти\" за присъединяване към новосъздаващатa се формация единствено ще бъде поканена ПП \"Атака\". Аргументът за това Бареков изрази чрез една сентенция: \"Обединеният патрЕотизъм умря, да живее обединеният консерватизъм\".\n\n\r\n                    \n                    \n                Николай Бареков представи пред участниците и кандидатурата на Ян Захрадил за водещ кандидат за председател на Европейската комисия (ЕК) на общите европейски избори през май 2019 година.\r\n\"Готов съм да предоставя в качеството ми на член на ръководството на АКРЕ и ЕКР платформата \"Обединени Консерватори\" за всички граждани, сдружения, политици и партии с консервативни ценности, които желаят да сформираме голям блок през 2019 - за всички предстоящи избори. Има опасност в противен случай България да бъде подмината от консервативната вълна, която залива цяла Европа и Америка\", посочи той.\r\n\r\n\"Често казано, консервативното бе оцапано, след като беше залепено като етикет от социолозите на два субекта, нямащи нищо общо с консерватизма - либералната ГЕРБ (ЕНП) и \"сбирщайна Обединени Патреоти\". Техният провал заплашва и носителите на истинските консервативни ценности. Вторият проблем е липсата на един идеологически субект, който да олицетворява консерватизма\", уточни Бареков.\r\nПо думите му българското общество е консервативно, пуританско и с вкоренени стереотипи и нагласи в семейството, вярата, църквата и традициите, \"но гласува на псевдоконсервативни партии като посткомунистическите мастодонти на глинени крака БСП и ГЕРБ, за които консерватизмът се изчерпа със спора за и против Истанбулската конвенция\".\r\nПо думите му понятията Свобода, Солидарност, Справедливост трябва да бъдат основополагащ фундамент на новия политически проект.\r\nВърху тяхната консервативна сила пък трябвало да се градят бъдещите реформи и разговори за такси, данъци, образование, здравеопазване, геостратегически интереси.", "date": "2018.12.07", "title": "Бареков поставя началото на \"Обединени консерватори\""}
{"url": "https://www.dnes.bg/kino/2018/12/07/apokaliptichno-nastroenie-sys-smyrtonosni-mashini.395673", "text": "\n Пореден апокалиптичен финал на Земята предлага филмът \"Смъртоносни машини\". Малцината ни оцелели наследници са се адаптирали към суров начин на живот, но същевременно цивилизацията е запазила някои от най-тъмните си страни, сред които и разделението на обществото.\r\nГрадовете не са такива, каквито ги населяваме. Те са мобилни и големите поглъщат малките. Най-страховит мегаполис е Лондон, който безмилостно тъпче остатъците от Европа. Освен Brexit, другите препратки към настоящето са миньоните - достолепно издигнати в музея, съхранил остатъка от света. В него жълтите същества са представени като божествата на 21-ви век.\r\nСюжетът се завърта около Хестър Шоу (Хера Хилмар) - опасна бегълка и Том Натсуърти (Робърт Шийн) – представител на несретниците в Лондон. Двамата попадат в сходна ситуация, след като се изправят срещу учения (Хюго Уивинг) - злодеят, погълнат от манията за власт. Всъщност хората от бъдещето са си същите, само джаджите им са по-екстравагантни, включващи железни стоножки, търкалящи се градове и летящи кораби.\r\n                    \n                    \n                На режисьорския стол на мащабния проект сяда носителят на \"Оскар\", майстор на специални ефекти Крисчън Ривърс (Кинг Конг).  В сценария му партнират трикратните носители на \"Оскар\" автори на трилогиите \"Властелинът на пръстените\" и \"Хобит\" Питър Джаксън, Фран Уолш и Филипа Бойенс. Всички те са впечатлени от поредицата книги на Филип Рийв, публикувана за първи път през 2001 г., на чиято основа се държи и филмът. \r\nПри такава мощна задруга е ясно, че продукцията на Universal и MRC изгражда зрелищна планета, из чиято повърхност бродят железни машини с гигантски мотори, гладни за още метал. Панорамни кадри впечатляват с внушително детайлизиране на антиутопичната картина, но като цяло плюсовете в продукцията свършват тук.\r\nМакар и мащабен, филмът се оказва гигантска хапка за дебютанта като режисьор Ривърс, който впряга всичките си сили в това, което умее най-добре - визията. Успява и да поддържа що-годе приличен ритъм, въпреки някои свръх дълги кадри, акцентиращи на драматичните погледи, хвърлящи си главните персонажи. Що се отнася до идеите, които вплита в \"Смъртоносни машини\", те са дълго изследвани и добре повтаряни в почти всички истории, принадлежащи към фантастичния жанр.\r\nИстинският препъни камък, обаче се оказва изобилието от герои. В малко над два часа екранно време те така и не са пълноценно развити. Най-точно това си личи с появата на страховит робот с тътенозловещ глас и дълбоки очи, който по някаква причина търси Хестър Шоу. Визията му напомня на Терминатор, а присъствието му се лута между трагичния образ на чудовището на Франкенщай и Тенекиеният човек от \"Магьосникът от Оз\". И макар изначабно любопитен, потенциалът му е заличен. Вместо това героят ни занимава с наивно вплетената идея, че макар и да е от желязо, притежава  повече сърдечност от хората, и че всъщност за заличаването на човечеството вина не носят някакви машини, а самите ние.\r\n\"Смъртоносни машини\" идват в кината на 7 декември на 3D, IMAX 3D и 4DX.\r\n \r\n", "date": "2018.12.07", "title": "Апокалиптично настроение със \"Смъртоносни машини\" "}
{"url": "https://www.dnes.bg/notifikacii/2018/12/07/otkriha-myrtva-40-godishnata-reindjyrka.395936", "text": "Тялото на 40-годишната военнослужеща Десислава Стоянова беше открито тази вечер в Сопот, съобщава Нова тв. Тя бе в неизвестност две седмици, а от сряда Военна полиция започна издирването й.\r\nВ късния следобед в Мездра е задържан рейнджър от Сопот, с когото се предполага, че е имала интимни отношения.\r\nПри обиск в една от пристройките към дома му, е открито тялото на жертвата. По-рано през деня жандармерия и криминална лаборатория бяха разположени пред дома на военнослужещата в Карлово.\n\n\r\nРазследващите направиха оглед пред жилищния блок на жената, а до един от автомобилите на паркинга бяха открити следи от кръв. Личният й автомобил беше открит в карловска автоморга.  \n                \n                \r\nНа 5 декември военно-окръжната прокуратура е образувала досъдебно производство срещу Стоянова за отклонение от военна служба. Оттогава тя е обявена и за издирване. Все още няма яснота, кога служителката на 61-а стрямска бригада е видяна за последно.\r\nДесислава е разведена, 15-годишният й син живее с баща си, тъй като на него са били дадени родителските права. Причините за жестокото убийство се изясняват.\r\n ", "date": "2018.12.07", "title": "Откриха мъртва 40-годишната рейнджърка"}
{"url": "https://www.dnes.bg/eu/2018/12/07/polemika-vyv-franciia-grupovo-zadyrjane-na-gimnazisti.395897", "text": "  \r\nКадри, показващи групово задържане на гимназисти от полицията в град Мант-Ла-Жоли край Париж, породиха полемика във Франция, съобщават френското радио \"Франс ентер\" и световните агенции.\n\r\nАрестите са били извършени вчера след инциденти по време на протести пред гимназията \"Сент Екзюпери\" в града. Арестувани са 151 младежи след възникнало напрежение, подпалване на боклукчийски контейнери и на коли пред училището.\n\r\nКадрите, документиращи арестите на гимназистите, показват как те са принудени да държат ръцете си сключени зад гърба или зад тила, да коленичат или да седят на земята в градината на къща в градчето. Гимназистите са наблюдавани от маскирани полицаи. В даден момент във видеото се чува как полицай казва: \"Тук има клас, който се държи зле\". Започнало е разследване за това кой е заснел кадрите, завъртели се в интернет.\n                    \n                    \n                \r\nФренският вътрешен министър Кристоф Кастанер поясни, че някои от задържаните 151 гимназисти са били въоръжени. Той каза, че при арестите не е пострадал никой.\n\r\nФренският министър на образованието Жан-Мишел Бланке каза, че е шокиран от кадрите, но призова хората да погледнат на цялостната картина, а не да гледат нещата само частично или от определен ъгъл. Според него трябва да се стане ясно и какво се е случило преди момента, запечатан на тези кадри.\n\r\nСпоред опозиционни фигури като Беноа Амон и Оливие Фор каквито и да са били деянията, заради които са задържани учениците, нищо не оправдава унижението, на което те са били подложени.\n\r\nОт известно време гимназистите във Франция протестират срещу реформата в образованието, прокарвана от администрацията на Еманюел Макрон. Заради протестите редица гимназии прекратяват учебната дейност ежедневно. Вчера са били блокирани 80 учебни заведения, а в около 300 други са били регистрирани инциденти, свързани с протестите, поясни министърът на образованието. Над 700 души са били задържани.\n\r\nДнес заради протестното движение е нарушена работата в 700 учебни заведения, допълва \"Либерасион\". Близо 400 училища са напълно блокирани.\r\nЗа утре Франция се подготвя за пореден ден на протести на движението на \"жълтите жилетки\". В цялата страна ще са мобилизирани 89 000 служители от силите на реда с бронирана техника. Миналия уикенд бяха мобилизирани 65 000 полицаи и жандармеристи. Тогава в протестите бяха ранени над 130 души, а над 400 души бяха арестувани, припомня Асошиейтед прес.\n\r\nВ Париж за сигурността ще се грижат утре 8000 членове на силите за сигурност. Определени са и 14 рискови зони, които ще бъдат прочистени от всякакви предмети, като например строителни материали или строителна техника, които протестиращите биха могли да използват като импровизирани оръжия срещу полицията.\n\r\nУтре заради планираните протести в Париж няма да работят редица музеи и туристически обекти като Айфеловата кула, Триумфалната арка, Лувърът, музеите Пти и Гран Пале, музеят Орсе, Парижката опера и операта на Бастилията, парижките катакомби, кралският дворец и др. Ще останат затворени и градините Тюйлери край Лувъра, предаде Франс прес.\n\r\nОтменени са и няколко мача от националния шампионат по футбол, както и фестивал на електронната музика. Затворени ще останат редица театри.\r\nПроменена е и програмата на благотворителен телетон за събиране на средства за болните от редки заболявания. Сцената на телетона трябваше да бъде инсталирана в района на авеню \"Шан-з-Елизе\", но сега той ще се проведе от телевизионно студио. Благотворителен поход за събиране на средства за болните от редки болести, предвиден в Париж за утре, беше анулиран. Анулиран беше и традиционният предколеден базар на домашни любимци, предвиден за този уикенд в Париж. Очакваше се на него да бъдат предложени за осиновяване 400 кучета и котки, предаде Франс прес, цитирана от БТА.\n\r\nПо повод протестите правителственият говорител Бенжамен Гриво каза пред в. \"Паризиен\", че политизирани и радикални елементи се опитват да използват движението на \"жълтите жилетки\", за да свалят властта, предаде ТАСС.\r\n ", "date": "2018.12.07", "title": "Полемика във Франция: Групово задържане на гимназисти"}
{"url": "https://www.dnes.bg/notifikacii/2018/12/07/18-meseca-zatvor-za-narkodilyr-ot-sliven.395917", "text": "Мъж от Сливен получи 18-месечна присъда за наркотици, а друг бе задържан под стража за подобно престъпление, съобщиха от Прокуратурата.\r\nСлед споразумение с Окръжния съд, Кольо К. е получил ефективно наказание от 18 месеца \"лишаване от свобода\" за държане с цел разпространение на коноп и метамфетамин. Споразумението, което е одобрено от Окръжен съд - Сливен, е окончателно и има сила на влязла в законна сила осъдителна присъда.\r\nПо искане на Окръжна прокуратура - Сливен, съдът е задържал под стража Мартин Б., обвинен в производство и държане с цел разпространение на метамфетамин, и държане на прекурсори за производство на високорисково наркотично вещество.", "date": "2018.12.07", "title": "18 месеца затвор за наркодилър от Сливен"}
{"url": "https://www.dnes.bg/kino/2018/12/07/otkaza-se-kevin-hart-niama-da-vodi-oskar-ite.395886", "text": "Комикът Кевин Харт се отказа да води предстоящата церемония за наградите \"Оскар\", след като бяха припомнени негови неуместни шеги по адрес на сексуалните малцинства, съобщиха световните информационни агенции.\r\n\"Не искам да отвличам вниманието на церемонията, която е празник за толкова много изумителни талантливи артисти – написа Кевин Харт в Инстаграм. – Извинявам се искрено на ЛГБТК общността за безчувствените ми думи, казани преди години\".\n\r\nКевин Харт беше избран за водещ на 91-ата церемония за наградите „Оскар“ преди три дена. Веднага след това Съюзът на гейовете и лесбийките срещу клеветата (GLAAD) се свърза с излъчващата церемонията телевизия Ей Би Си, с Академията за кинематографично изкуство и наука и мениджърите на актьора, за да \"обсъди неговата хомофобска реторика и изяви в миналото“. Комикът първоначално реагира с призива негативността да спре и заяви, че няма да позволи \"тази лудост“ да го изплаши, предаде БТА.\n                    \n                    \n                \r\nТой увери също, че обича всички. През 2010 г. в свое шоу Кевин Харт каза: \"Ако мога да попреча на сина си да стане гей, ще го направя“. Когато във вторник беше обявен за водещ на церемонията за наградите „Оскар“, Кевин Харт каза, че това е „възможността на живота му“.\"Съжалявам, че съм засегнал хора...\n\r\nРазвивам се и искам да продължа да го правя. Целта ми е да събирам хората, не да ги разделям“ – написа Кевин Харт. Всички туитове на Кевин Харт, в които е използвал думата \"гей“, вече са изтрити.\r\nВижте още за звездите в ", "date": "2018.12.07", "title": "Отказа се: Кевин Харт няма да води \"Оскар\"-ите"}
{"url": "https://www.dnes.bg/rusia/2018/12/07/ot-rusiia-zaplashvat-evropa-da-se-prevyrne-v-iadrena-pustinia.395830", "text": "Разполагането на американски ракети с малък и среден обсег, което може да последва евентуалното оттегляне на САЩ от Договора за ликвидиране на ракетите със среден и малък обсег, както и разполагането на американски бази в Полша и други източноевропейски страни, превръща тези територии във военен плацдарм и ще постави жителите на тези държави под прицел. Това пише военният експерт Владислав Шуригин в \"Известия\". \n\r\n\"Всяка от тях става потенциална ядрена пустиня\", заявява Шуригин.\n\r\n\"Всяка източноевропейска държава, която разполага на територията си такива ракети, заличава себе си от картата на света. И политиците, които настойчиво канят американските военни, потенциално поставят своето население под атомен дъжд. В подобна ситуация мирните жители на тези страни вече не са дори и заложници. Те са заложници, които са започнали да разстрелват\", смята руският експерт.\n\n\n\n\r\n                    \n                    \n                Според Шуригин в момента дълбочината на \"полосата на война\", смятано от границите на руската Калининградска област, е 500 км /обсегът на действие на комплексите \"Искандер\"/ и \"заложници в този случай стават само щастливите прибалтийци, неспособни да мислят две стъпки напред\".\n\r\nЕкспертът е убеден, че \"за американците се запазва много сериозната съблазън да решават своите задачи за сметка на Европа, например от нейната територия да бъде нанесен масиран ядрен удар с ракети със среден и малък обсег\". \n\r\nПрез октомври президентът на САЩ Доналд Тръмп, позовавайки се на нарушаване на договора от страна на Русия и увеличаване на въоръженията от страна на Китай, заяви намерението за оттегляне от договора за ракетите със  среден и малък обсег.  \n\r\nДоговорът е подписан от СССР и САЩ през 1987 г. Той забранява производството, изпитанията и разполагането на балистични и крилати ракети с наземно базиране със среден (от 1000 до 5500 км) и малък (от 500 до 1000 км) обсег, както и задължи страните да ликвидират съответните пускови установки, припомня Лента.ру.", "date": "2018.12.07", "title": "От Русия заплашват Европа да се превърне в \"ядрена пустиня\""}
{"url": "https://www.dnes.bg/politika/2018/12/07/dobrovolnata-kazarma-na-karakachanov-udria-na-kamyk-zashto.395846", "text": "Доброволната казарма, която се готви да въведе ресорният министър Красимир Каракачанов май ще удари на камък.\r\nОказва се, че не само щатните бройки в армията са непопълнени, ами и цели 75% от доброволния резерв го няма.\r\nМъжете и жените, които искат да се научат да държат пушка и да бъдат в резерва при нужда трябва да са 3 000.\r\nБройката е регламентирана от Народното събрание в Програмата за развитие на отбранителните ни способности до 2020 г.\n\n\r\nРеално обаче едва 25% от доброволния резерв е попълнен, въпреки че е платен, макар и минимално.\r\nЗа да се справи с проблема военното министерство вече взима доброволци без конкурс, както и им дава правото да заместват временно военнослужещ в определена структура, обяснява Каракачанов в писмен отговор на депутатски въпрос.\r\n                    \n                    \n                За да привлекат доброволни от МО похарчиха пари и за старта на рекламно – информационната кампания \"Бъди войник\". Отделно е осигурено финансиране по програми за назначаване на доброволни резервисти.\r\nНа финала са и готвените от Министерството на отбраната законови промени, с които да се регламентира получаването на начална и специална военна подготовка и отслужване на кратка служба за 3 месеца - т.нар. доброволна казарма, която е напът да се превърне и в  основен управленски приоритет на Каракачанов.\r\nС нея той ще се оправдае пред избирателите си, че не е изпълнил обещанието си да върне наборната служба, но пък е въвел доброволната, а в същото време ще я лансира и като една от мерките за преодоляване на кадровия колапс в армията.\r\nТака че вероятно още в началото на 2019 г. Каракачанов ще внесе своите поправки, с които да върне казармата, но не насила, а с куп стимули за младите, които се съгласят да бъдат безплатно обучени на основни военни умения.", "date": "2018.12.07", "title": "Доброволната казарма на Каракачанов удря на камък. Защо?"}
{"url": "https://www.dnes.bg/temida/2018/12/07/dimityr-udushil-tania-s-vryzki-za-obuvki-ostava-v-aresta.395888", "text": "74-годишния Димитър Караколев, обвинен в умишленото убийство на 37-годишната Таня Баталова остава в ареста, реши Пазарджишкият окръжен съд.\r\nМагистратите прецениха, че има опасност, ако бъде пуснат на свобода, Димитър да се укрие или да извърши друго престъпление и затова го оставиха в килията.\r\nСпоред живеещи в квартала 74-годишният Димитър събирал картони, за да си допълва пенсията. Той живеел сам в жилището си на 2-ия етаж в къща на ул. \"Цар Самуил\" 18 в Пазарджик, където миналата неделя приютил ромката Таня, за да му готви и да го пере, пък и да живее на топло при него, тъй като я съжалил.\n\r\nЗапознали се покрай контейнери за смет, където ровели за стари отпадъци. Съкварталци допълват, че когато бил млад, мъжът работил в Русия, а като поостарял започнал да се занимава и със събирането и продажбата на билки.\r\n                    \n                    \n                На фаталния 4 декември вечерта към 20 ч. между Димитър и гостенката му възникнал скандал, младата жена започнала да буйства и ударила по главата с малка брадвичка хазяина си. Тогава Димитър й казал, че ще я заведе в полицията, но тя се опънала, а мъжът се почудил как да я усмири.\r\nЗа да я накара да млъкне, той й вързал ръцете със стар чаршаф, но тъй като се боял, че ще излезе от къщата, я вързал с връзки за обувки през врата, а ръцете й - с колан за парапета. След това тръгнал към полицията, за да търси помощ - да я изведат от дома му, тъй като била агресивна. Когато се върнал, заедно с полицейския екип, намерили жената мъртва. Вероятно в опита си да се развърже сама от примката около врата й, тя се е задушила.\n\r\nПолицаите констатирали смъртта ѝ, извикали и екип на Спешна помощ, който само установил фаталния изход за жертвата, а тялото ѝ било откарано за аутопсия.\r\nПред съда възрастният човек обясни, че сам е повикал полиция, а единственият му мотив да върже жената бил, че нямало как да докаже, ако тя избяга, че го е ударила по главата с брадвичката. В залата стана ясно, че в миналото си Караколев е бил осъждан и ефективно е излежал присъда от една година.", "date": "2018.12.07", "title": "Димитър, удушил Таня с връзки за обувки, остава в ареста "}
{"url": "https://www.dnes.bg/obshtestvo/2018/12/07/neveroiatno-no-fakt-1-4-ot-bylgarite-ne-sa-vlizali-v-net-a.395855", "text": "Над една четвърт (26.7%) от хората у нас никога не са използвали  интернет въпреки динамичното развитие на информационните технологии в България.\r\nДостъп до интернет в домовете си имат 72.1% от домакинствата, като е отбелязан ръст от 4.8 процентни пункта спрямо предходната  година. Това сочат данни на Националния статистически институт  от проведено през 2018 г. изследване. Най-нисък е относителният дял на домакинствата с достъп до интернет в Северозападния район - 65.2%.\r\nМъжете са по-активни при редовното използване на интернет в  сравнение с жените - съответно 64.9 и 62.4%.\r\nДомакинствата с деца използват по-активно глобалната мрежа. Най-активни потребители на интернет са младите хора на възраст между 16 и 24 години, като 92.2% от тях използват интернет всеки ден или поне веднъж седмично. С увеличаването на възрастта намаляват желанието и необходимостта от присъствие в глобалната мрежа и 17.8% от българите на възраст между 65 и 74 години сърфират редовно.\r\n                    \n                    \n                89.6% от хората с висше образование и 37.7% от тези с основно или по-ниско образование използват редовно глобалната мрежа. Най-често я използват учащите се (незаети), 98.6% от които сърфират редовно, а при работещите (наети и самостоятелно заети) относителният дял е 80.8%. Почти половината безработни (45.1%) също използват редовно интернет.\r\nНай-предпочитаното устройство за достъп до интернет е мобилният телефон (вкл. смартфон), който се използва от 56.6% от населението на възраст между 16 и 74 навършени години. Употребата на настолен компютър бележи спад и през 2018 г. 27.5% са го използвали за сърфиране в интернет.\r\nБългарите най-често използват глобалната мрежа с цел комуникация и забавление, като 53.9% провеждат телефонни или видеоразговори по интернет, а 51.4% участват в социални мрежи.\r\nПочти еднакъв е делът на използвалите глобалната мрежа за намиране на информация за стоки или услуги (43.0%) и на тези, които са изпращали/получавали е-поща (40.0%). Всеки трети на възраст между 16 и 74 години (31.2%) слуша музика онлайн, а 24.7% търсят информация, свързана със здравето. Най-малко са използвали интернет, за да си запишат час при лекар чрез уебсайт или приложение - 3.5%\r\nПрез 2018 г. 22.2% използват глобалната мрежа за взаимодействие с органите на държавната и местната власт.\r\nДелът на хората, които пазаруват онлайн за лични цели, достига 20.8%. Най-активни при поръчването/купуването на стоки или услуги онлайн са младите хора.\r\nНай-много от пазарувалите по интернет (75.8%) са купували дрехи и спортни стоки, 32.7% са поръчвали стоки за дома, а 19.1% са правили разходи, свързани с пътувания или хотелски резервации. Повечето от онлайн потребителите купуват стоки или услуги от търговци от България (87.5%), но немалко пазаруват и от търговци от други европейски страни (35.3%) или от други страни извън ЕС - 17.2%.\r\nПрез 2018 г. почти всеки трети зает (31.5%) използва компютър ежедневно за изпълнение на служебните си задължения, а на 28.1% от работещите е осигурен достъп до интернет. Повече от половината предприятия (51.1%) разполагат със собствен уебсайт.\r\n", "date": "2018.12.07", "title": "Невероятно, но факт – 1/4 от българите не са влизали в нет-а!"}
{"url": "https://www.dnes.bg/zvezdi/2018/12/07/nikoleta-ot-zanzibar-prashta-liubov-na-mihailov.395885", "text": "\"Честит имен ден, моя любов, мой живот! Защото вашето щастие е мое, а тези ви усмивки осмислят дните ни!\".\r\nТова написа Николета Лозанова в Instagram. Вчера тя, дъщеричката ѝ Никол, както и гаджето ѝ Ники Михайлов имаха имен ден.\r\nЛозанова публикува снимка на футболиста, който суши косата на момиченцето ѝ.\r\n\"Пази си ги, че е рядкост да имаш истински хора до себе си...\", написа неин фен под поста.\r\nВместо да напълни шаран и да го сготви за празника, Николета събира тен в Занзибар. Почивката ѝ е подарък за рождения ден, който бе преди няколко дни.\r\nОсвен доста провокативни снимки от плажа и хотела, в който е отседнала, Николета сподели няколко фотоса с местни деца, които я прегръщат във водата.\r\n\"Обичам ги\", написа тя и качи клипче, на което малчуганите танцуват за нея.\r\nВижте още за звездите в", "date": "2018.12.07", "title": "Николета от Занзибар: Праща любов на Михайлов"}
{"url": "https://www.dnes.bg/notifikacii/2018/12/07/zadyrjaha-mlad-myj-udaril-policai-v-mladost.395880", "text": "Полицията в София арестува 23-годишен мъж, ударил полицейски служител, съобщиха от МВР.\r\nСнощи, около 23:00 часа, в районното управление позвънил гражданин с обяснението, че мъж със съмнително поведение обикаля около автомобила му, паркиран пред жилищен блок в жк \"Младост\".\r\nНезабавно насоченият там полицейски екип засякъл около паркинга непознат, който оказал яростна съпротива и нанесъл удар в лицето на единия от униформените.\r\nПолицаят е откаран за преглед в болница, без данни за сериозни наранявания, а нападателят - 23-годишен, криминално проявен, е задържан за 24 часа.\r\nПри последвалия личен обиск у него е намерено и иззето пликче, съдържащо бяло прахообразно вещество.\r\nРабота по образуваното досъдебно производство.", "date": "2018.12.07", "title": "Задържаха млад мъж, ударил полицай в \"Младост\""}
{"url": "https://www.dnes.bg/temida/2018/12/07/specsydyt-ostavi-v-aresta-dvama-ot-grupata-za-falshivi-dokumenti.395926", "text": "Специализираният наказателен съд задържа под стража двамата участници в 5-членна организирана престъпна група за изработка и разпространение на неистински документи за самоличност, за които Специализираната прокуратура поиска най-тежката мярка за неотклонение, съобщиха от прокуратурата.\n\n\r\nТретият участник в групата днес бе задържан под стража по друго досъдебно производство - за държане и продажба на огнестрелни оръжия (калашници, „Макаров“ и цеви), по което също е обвиняем. Той е изпълнявал функциите на посредник на двете престъпни структури.\n\r\nОстаналите двама от групата, съставяла и продавала неистински документи, са с парични гаранции от по 5000 лева.\n                    \n                    \n                \r\nСпециализираната прокуратура възложи на началника на служба „КОС“ при ГДНП проверка в завод „Арсенал“ в Казанлък. Тя е свързана с иззетите на 4 декември 2018 г. в област Стара Загора 17 автомата „Калашников“, 15 пистолета „Макаров“ и 12 цеви за същия пистолет, за които има основания да се предполага, че са произведени в завода и незаконно са изнесени оттам.\r\n ", "date": "2018.12.07", "title": "Спецсъдът остави в ареста двама от групата за фалшиви документи"}
{"url": "https://www.dnes.bg/temida/2018/12/07/baneva-iska-elektronna-grivna-no-da-e-svobodna.395930", "text": "Ако някой може да изпере 600 млн. евро, трябва веднага да стане или президент на САЩ, или председател на ООН\". Това каза бизнесменът Николай Банев пред съдия Антон Урумов в спецсъда. Той, както и съпругата му Евгения Банева, говориха продължително в своя защита, съобщава \r\nСъстав на Специализирания наказателен съд гледа в момента мерките за неотклонение на семейство Баневи. Евгения Банева и Николай Банев са обвинени за пране на пари и още 6 престъпления от общ характер.\r\nСемейството беше обявено за издирване с Европейска заповед за арест и задържано във Франция. Вчера стана ясно, че прокуратурата ще превлече като обвиняема и майката на бизнесмена Николай Банев Мария.\r\n                    \n                    \n                Банев обясни, че в нито един документ от тези, които видял, приложени по делото, нямало негов или на Евгения Банева подписи.\n\r\n\"Какви са тези страшни обвинения за пране на 600 млн. евро и че сме скрили тези пари в швейцарска банка? Ако бях в детската градина, щеше да ми е смешно, но на мен ми е жалко\", каза още той.\n\n\n\n\r\nПо думите му да се говори в българските условия за 600 млн. евро било абсурдно. По повод казаното от прокурор Мария Дойчева, че са приватизирали 130 предприятия, Банев обясни, че са приватизирани 10, а има участие в още около 30.\n\r\nПроблемите започнали и когато местните власти вдигнали много местните данъци и такси. Трябвало за неработещите предприятия да се плащат огромни данъци. Предприятията били на загуба, защото по времето на социализма продукцията била изнасяна в бившите социалистически държави. След 1989 г. обаче нито за една продукция от \"Елма\" нямало пазар.\n\r\n\"Аз съм в бизнеса от 30 години, от самото начало. Ако не мога да купя на съпругите ми бижута за 256 хил. лева, ще е смешно. Тези му думи бяха по повод на казаното от прокурор Мария Дойчева, че при претърсването им на дома в кв. \"Бояна\" са намерени бижута и часовници в сейфове. \n\r\n\"В този сейф бяха и бижутата на покойната ми втора съпруга Дочка Банева, която почина от рак\", каза още Банев. Той обясни още, че по отношение на \"Полимери\" имало откровени лъжи в обвинението.\n\r\n\"Полимери\" беше едно от най-успешните дружества. Акциите му се съхраняват в централния депозитар. Какъв Банев, какви 5 лева?! Защо по делото не е разпитан нито един от акционерите?\", попита той. \"Всички свидетелски показания са откровена лъжа\", каза още бизнесменът. \n\r\n\"Освен тъжно да се усмихвам, не знам какво друго да направя\", завърши той.\n\r\nСлед него думата взе съпругата му Евгения Банева, която бе също толкова обстоятелствена. Тя поиска съдът, ако трябва да й сложи електронна гривна или да я карат да се подписва всеки ден, но да я пусне на свобода, за да може да се грижи за трите им непълнолетни деца.\n\r\n\"Вече 46 дни не знам какво се случва с моите деца\", каза тя. После обясни, че един от най-големите ужасите, които е изпитала в живота си, е бил на летището в Ница и само Господ им помогнал да не са децата в този момент при социалните служби във Франция. Техен познат, който ги закарал на летището, поел в първите три дни грижата по дъщерята и близнаците на Баневи. \n\r\n\"Още не мога да побера в главата си това обвинение за пране на 600 млн. евро\", заяви тя. Според Евгения няма как тя да е член на престъпната група, която е действала от 2005 г., защото родила първата си дъщеря на 4 октомври същата година.\n\r\n\"Само 1 година през 2009 бях изпълнителен директор в \"Полимери\", добави тя.", "date": "2018.12.07", "title": "Банева иска електронна гривна, но да е свободна"}
{"url": "https://www.dnes.bg/akoshtete-vqrvaite/2018/12/07/kakvo-jivotno-si-spored-indianskiia-horoskop-2-chast.395882", "text": "Характерът на един човек се определя от най-различни фактори. Освен от възпитанието и средата в която живее, неговата зодия също има известно влияние.\n\r\nИма хора, които бързо си пасват с непознати, докато на други им трябва доста време, за да се отпуснат. Ако си паснете с някого, попитайте го каква зодия е. Така ще добиете по-ясна представа с кои знаци имате по-голяма съвместимост.\n\r\nСпоред древния индиански хороскоп, хората са различни животни. Едни са плахи и неуверени като зайците, а други самовлюбени и безстрашни като лъвовете.\n\r\nСлед като ви представихме първите животни от индианския хороскоп, ето и останалите:\n\r\n\n                    \n                    \n                \r\nРодените в този период са доста енергични, интуитивни и фокусирани в целите си. Захванат ли се с нещо, го довършват докрай. Силно мотивирани са и обичат да нахъсват и околните за работа. Понякога имат налудничави идеи, като държат всички да се съгласяват с тях и по този начин влизат в конфликти.\n\r\nСьомгата е риба и подобно на нея, хората с този знак се чувстват добре, когато „плуват в свои води“. Винаги са заобиколени от хора. В подходящата среда те са чувствителни и щедри, докато като останат самотни или са сред недоброжелатели, стават непоносими.\n\r\n\n\r\nПрактични и методични личности, на които всеки може да разчита. Присъщо за тях е, че се раздават за хората и имат огромни сърца. Същевременно са скромни и много срамежливи.\n\r\nМечките, според индианците, са търпеливи и въздържани хора, което ги прави идеални за наставници. Ако попаднат в неподходяща среда, са доста скептични, дребнави и отчаяни за живота, дори се затварят в себе си.\r\nЗа останалите, вижте в", "date": "2018.12.07", "title": "Какво животно си, според индианския хороскоп (2 част) "}
{"url": "https://www.dnes.bg/stranata/2018/12/07/bitkoin-razriv-myj-prebit-s-trybi-symniava-se-v-sydrujnik.395843", "text": "32-годишен мъж от Гоце Делчевско беше пребит с метални тръби. Самият той твърди, че поръчител на побоя е бившият съдружник, с който доскоро копаели за биткойни.\r\nВ момента пребитият е с контузии по краката и ръцете и се лекува в дома си.\r\nИлия Ламбрев се скарал със сътрудника си заради съмнения за кражби. Последвали палежи на коли и къщи, както и кражби на машини за криптовалути за хиляди левове.\r\nВ четвъртък вечерта Илия се прибира и паркира автомобила си пред дома си в село Мосомище. Тогава в гръб го нападат трима маскирани.\r\n\"Побойниците се бяха скрили зад паркиран джип. Първо ме напръскаха със спрей, единият ме хвана отзад и започна да ме души, а другите двама започнаха да ме удрят. Идея си нямам колко време продължи. Сестра ми се показа от терасата и се развика и ме оставиха. Биха ме с железни палки\", разказва Ламбрев пред Нова тв.\r\n                    \n                    \n                Той е убеден, че побоят е поръчан от бившия му съдружник Крум Кондов.\r\n\"Няма такова нещо, аз съм IT специалист, а не поръчител на пребивания. Бях си у нас при семейството. Имам десетина камери за видеонаблюдение вкъщи. Може да се види къде съм бил, да ми се провери телефонът. Не поръчвам хора и не знам как стават тези неща, нямам и такива контакти. Моите контакти са в IT сектора. По цял ден съм пред компютъра\", настоя Кондов.\r\nДопреди година пребитият Ламбрев и обвиненият от него като поръчител на побоя Кондов имали общи машини за копаене на биткойни и заедно добивали криптовалута. След време се скарали и приключили партньорството си.\r\n\"В един момент се усетих, че краде от мен. Отбиваше половината от моите машини да работят за него. И оттам се разделихме и многократно се е заканвал, че ще ми навреди. Даже ме е заплашвал по телефона, че ще ми стъжни живота\", настоява обаче Илия Ламбрев.\r\nСлед заплахите към Ламбрев започнали да му се случват инциденти. Някой стрелял по колата му 5 пъти, след това запалили автокъщата му, а после изгоряла и вилата на баща му. Стигнало се сега и до побоя.\r\nОт прокуратурата в Гоце Делчев заявиха, че разследвания по всичките случаи се водят, но виновен все още не е открит. Доказателства срещу Кондов също няма.", "date": "2018.12.07", "title": "Биткойн разрив: Мъж пребит с тръби, съмнява се в... съдружник?"}
{"url": "https://www.dnes.bg/sport/2018/12/07/zapochna-evropeiskoto-i-svetovnoto-pyrvenstvo-po-karate-kiokushin.395933", "text": "С традиционен ритуал и в присъствието на над 1000 бойци, треньори, съдии и зрители беше дадено началото на 2-ото Европейско първенство по карате киокушин за мъже, жени и ветерани и 6-ото Световно открито първенство за юноши и девойки във Варна, информира Boec.bg\r\nОрганизатор е Световния киокушин съюз (KWU), а домакин Българската карате киокушин федерация (БККФ).\r\nЕлитът на световния киокушин пристигна в България за двете изключително мащабни събития. И двата шампионата ще се проведат паралелно в Двореца на културата и спорта в града.\r\nУчастие в състезанията ще вземат над 1000 състезатели, треньори и съдии от цял свят. Най-голяма е руската група – със 118 състезатели – 19 при мъжете и жените и 97 при подрастващите. На второ място е Казахстан с 83 представители, като всичките са при юношите и девойките. Българските състезатели са 82 – 13 при възрастните и 69 при малките.", "date": "2018.12.07", "title": "Започна Европейското и Световното първенство по карате киокушин"}
{"url": "https://www.dnes.bg/notifikacii/2018/12/07/rastejyt-na-bvp-e-3-1-osnoven-dvigatel-potreblenieto.395861", "text": "Брутният вътрешен продукт възлиза на 29 822 млн. лв. през третото тримесечие на годината. Преизчислен в евро, БВП е съответно 15 248 млн., като на човек от населението се падат 4 236 лв. или 2 166 евро.\r\nСезонно изгладените данни показват растеж от 3.1% на БВП в сравнение със съответното тримесечие на предходната година и 0.7% спрямо второто тримесечие на 2018 година, по данни на НСИ.\n\r\nОтносителният дял на аграрния сектор в добавената стойност на икономиката намалява равнището си с 0.8 процентни пункта спрямо същото тримесечие на предходната година до 7.2%.\r\nИндустриалният сектор също намалява дела си с 0.9 процентни пункта до 27.6%. Расте добавената стойност от дейностите в сферата на услугите - до ниво от 65.2% при 63.5% през съответния период на предходната година.\n                \n                \r\nОсновен принос за регистрирания положителен икономически растеж имат индивидуалното потребление - с ръст от 7.7%, бруто образуването на основен капитал - с ръст от 7.0% и колективното потребление на държавното управление - с ръст от 3.6%.\r\nИзносът на стоки и услуги намалява с 3.6%, докато вносът на стоки и услуги се увеличава с 4.0%.\r\nЗаетите лица в икономиката са 3 681.7 хил., а общият брой отработени часове е 1 477.2 милиона. Всеки зает създава средно 20.2 лв. БВП за един отработен час. \r\n ", "date": "2018.12.07", "title": "Растежът на БВП е 3.1%, основен двигател – потреблението"}
{"url": "https://www.dnes.bg/notifikacii/2018/12/07/lekar-ili-mashinist-ednoto-nai-jelano-drugoto-nai-nedoliubvano.395869", "text": "Лекарската професия е най-желаната в България. В другия край на скалата като най-нежелана професия се откроява тази на локомотивния машинист. Това става ясно от проучване на Асоциацията на индустриалния капитал в България.\r\nПроучени са общо 16 професии от секторите \"Машиностроене и металообработване\", \"Електротехника и електроника\", \"Транспорт и спедиция\" и \"Медицина и услуги за красота и здраве\".\r\nЛекарската професия е получила общо 55,46 от максимални 100 точки по създадената от АИКБ скала. Това, обаче, не решава проблема с дефицита на лекари, поради нарастващото изтичане на квалифицирани кадри извън страната.\r\nВ машиностроителния сектор най-привлекателна се оказва професията \"Машинен инженер\" с 54,64 рейтинг. След нея се нареждат професиите на \"Настройчик на машини с ЦПУ\", \"Заварчик\" и съответно с най-нисък рейтинг е професията \"Стругар\" със среден рейтинг от 35,44.\r\n                \n                При сектор \"Електроника и електротехника\" с най-висока оценка от 47,80 е професия \"Електроинженер\". На второ място е \"Електротехник\" с 38,36 рейтинг. Трети и четвърти са професиите \"Техник на електронна техника\" и \"Машинен оператор\".\r\n\"Локомотивен машинист\" е най-малко харесваната професия от \"Транспорт и логистика\" с рейтинг от 26,02. Оценките на \"Самолетен пилот\" и \"Шофьор на тежкотоварен автомобил\" съответна са 54,64 и 46,54.\r\nДругите професии от \"Медицина и услуги за красота и здраве\" са \"Акушерка\" и \"Медицинска сестра\" със средни рейтинги, а с най-нисък рейтинг н бранша е професията на лаборанта с рейтинг от 33,14.\r\nЦелта на проекта е да се създаде пилотен модел за решаване на един от основните проблеми на пазара на труда през последните 15 години - липсата на квалифицирана работна ръка за ключови за българската икономика сфери, отбелязват от АИКБ.", "date": "2018.12.07", "title": "Лекар или машинист? Едното – най-желано, другото – най-недолюбвано"}
{"url": "https://www.dnes.bg/notifikacii/2018/12/07/tri-deca-postradaha-v-katastrofa-mejdu-uchilishten-avtobus-i-kola.395934", "text": "Tри деца пострадаха в тежка катастрофа между училищен автобус и лека кола. Инцидентът е станал край Долно Камарци. Сигналът е подаден в 17.40 часа. На място са изпратени линейки от Пирдоп и Елин Пелин. Това съобщи за Нова телевизия говорителят на Спешна помощ Катя Сунгарска. Според медията две от децата се транспортират към \"Пирогов\". Пострадалите са на 16, 13 и 12 години. 12-годишното дете се преглежда в линейка на мястото на катастрофата. Децата са с травми на главата, но няма опасност за живота им. По първоначална информация лек автомобил отнел предимството на автобуса, в който са пътували шест деца. Сигналът за пътния инцидент в центъра Долно Камарци е подаден малко преди 18 часа, съобщиха по-късно от полицията. По първоначални данни микробус, превозващ шест деца, на възраст между 12 – 18 години бил ударен в задната гума от лек автомобил. Към мястото веднага са изпратени екипи на полиция и Бърза помощ. Според полицията няма сериозно пострадали при инцидента, едно дете е транспортирано в болница за рутинен преглед.", "date": "2018.12.07", "title": "Три деца пострадаха в катастрофа между училищен автобус и кола"}
{"url": "https://www.dnes.bg/temida/2018/12/07/specsydyt-ostavi-v-aresta-semeistvo-banevi.395932", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Специализираният наказателен съд остави в ареста бизнесмените Николай и Евгения Баневи. Магистратите намериха достатъчно доказателства, че двамата имат общо със седемте престъпления, в които ги обвинява прокуратурата.\n\r\nПрипомняме, че става въпрос за източването на четири предприятия, преватизирани в началото на демокрацията, а именно \"Полимери\" - Девня, \"Топлофикация\" - Казанлък, \"Елма-Троян\" и Химически завод \"Панайот Волов\".\n\r\nСпоред съда има опасност Николай и Евгения Баневи да извършат нови престъпления, а от доказателствата до момента става ясно, че това, което са направили, е много високо обществено опасно.\n\n\n                    \n                    \n                \r\nС оглед на това, че двамата имат постоянен адрес в София, то опасността да се укрият е доста малка, посочиха магистратите.\n\r\nСред свидетелите срещу Баневи се оказа синът на Николай Банев. Според защитата той е включен в списъка със свидетели просто за пълнеж, съобщава \r\nПрокуратурата обаче заяви, че не само той, а и всички останали свидетели дават подробни описания и указания, че начело на \"Полимери\" - Девня и на цялата престъпна структура са стояли именно Евгения и Николай, а в част от дружествата и майката на Николай Банев - Мария Банева. За нея обаче прокуратурата иска парична гаранция, тъй като тя е доста възрастна.\n\r\nВ последните си думи пред съда Евгения Банева поиска по-лека мярка за неотклонение, защото има три непълнолетни деца, за които желае да се грижи.\n\r\nПрокуратурата обаче контрира - децата учат в чужбина, така че не вижда къде точно майката ще се грижи за тях.\n\r\nГоляма част от документите, въз основа на които се опира прокуратурата, бяха открити в строго секретна стая в дома на Баневи в столичния кв. \"Бояна\".\n\r\nРешението на съда не е окончателно. То може да бъде обжалвано.\r\n ", "date": "2018.12.07", "title": "Спецсъдът остави в ареста семейство Баневи "}
{"url": "https://www.dnes.bg/politika/2018/12/07/bsp-ot-lisabon-niama-da-podkrepim-ik.395931", "text": "\"Още по време на подготовка на резолюциите, БСП много ясно и категорично, позовавайки се на устава на ПЕС, е декларирала, че не може да подкрепи текстовете в резолюциите, които касаят призоваване към ратификация на Истанбулската конвенция\". Това заяви зам.-председателят на БСП Деница Златева в Лисабон, където се провежда конгресът на ПЕС, съобщиха от БСП.\r\nПо думите й двете писма са депозирани в секретариата на ПЕС и ще бъдат отразени при обсъждане на резолюциите. Златева подчерта, че са спазени всички уставни изисквания, като се придържат към позицията, която е приета и на Национален съвет, и позицията на КС. Тя посочи, че и други партии - членки на ПЕС са изразили резерви по обсъжданите резолюции.\r\n                    \n                    \n                \"Има процедура, която също е спазена и партиите предварително декларират по кои теми да не се чувстват обвързани с взетите решения на Конгреса\", каза още зам.-председателят на БСП.\r\nСпоред нея в едно семейство, в което има 34 партии и организации, е нормално и резонно да има различия. \"Важното е, че основни теми като борбата с неравенството, заетост, младежка заетост, нямаме никакви различия\", допълни тя.\r\nЗлатева уточни, че БСП има десет пълноправни гласа за участие в прекия избор за председател и десетте единодушно ще бъдат дадени за Сергей Станишев. \"Убедени сме, че той ще има успешен трети мандат и за нас е гордост, че председател на ПЕС е член на БСП и бивш председател на партията\", коментира Деница Златева.\r\n\"Ние сме в Лисабон, за да подкрепим Сергей Станишев за неговия трети мандат. Това е едно уникално постижение за България и цялата делегация на БСП с радост ще гласуваме\", заяви зам.-председателят на БСП Кирил Добрев.\r\nТой подчерта, че често се внушава, че БСП е лидерска партия. \"В случая, тук сме десет човека, двама зам.-председатели, които изразяваме подкрепата на конгреса, на българските социалисти. Относно документите, надяваме се нашите европейски партньори да оценят това, че има решение на Конституционния съд, с което не приемаме Истанбулската конвенция\", каза още Кирил Добрев.\r\n ", "date": "2018.12.07", "title": "БСП от Лисабон: Няма да подкрепим ИК!"}
{"url": "https://www.dnes.bg/sport/2018/12/07/chetirima-bylgari-na-polufinalite-na-svetovnoto-po-karate-kiokushin.395935", "text": "Четирима бойци от националния отбор на Българската карате киокушин федерация стигнаха до полуфиналите на Световното първенство по бойното изкуство за младежи и девойки, което се провежда в Двореца на културата и спорта в морската столица Варна. \n\r\nВ категория за 12 и 13-годишни Ивон Тенева и Теодора Попова надделяха над опонентките си и ще се състезават за световни шампионски титли утре, когато ще се проведат полуфиналите и финалите на първенството. От младежите към финалните битки продължават Миглен Димитров (14/15 години) и Васил Димитров (16/17 години).\r\nПаралелно с полуфиналите и финалите на Световното първенство за младежи и девойки утре започват и състезанията на мъже, жени и ветераните от Европейското първенство.\r\n                    \n                    \n                Битките на 8 декември ще започнат 9 часа, а в 17 часа се очаква да се проведе и церемонията по награждаването на новите световни шампиони по карате киокушин.\r\nШестото открито световно първенство за младежи и девойки и Второто Европейско за мъже, жени и ветерани се организира от Световния киокушин съюз (KWU), а домакин е Българската карате киокушин федерация (БККФ).\r\n ", "date": "2018.12.07", "title": "Четирима българи на полуфиналите на Световното по карате киокушин"}
{"url": "https://www.dnes.bg/akoshtete-vqrvaite/2018/12/07/sled-razlykata-ariana-grande-zalitna-po-chashkata.395870", "text": "Ариана Гранде призна, че е пила доста шампанско в последния месец.\r\nПоследните 2 години бяха тежки за звездата - имаше терористичен атентат на концерта ѝ в Манчестър през май 2017 г., бившият ѝ приятел, Мак Милър, почина, а тя развали годежа си с Пийт Дейвидсън.\r\nПевицата се пошегува, че в организма ѝ има повече алкохол от всякакви други видове течности.\r\n\"Не мисля, че някога съм консумирала толкова много алкохол, колкото в последния месец. Аз съм шампанско. Нали знаете, как хората казват, че ние сме 60% вода? Е, аз съм 60% шампанско\", посочи изпълнителката на \"One Last Time\" пред списание Billboard.\r\n", "date": "2018.12.07", "title": "След разлъката – Ариана Гранде залитна... по чашката"}
{"url": "https://www.dnes.bg/stranata/2018/12/07/poredniiat-udar-55-godishna-dade-15-bona-na-alo-apashi.395866", "text": "55-годишна жена от Габрово е станала жертва на телефонна измама с 12 000 лева и 1600 евро, съобщиха от МВР. \r\nСигналът е получен на 6 декември. По данни на пострадалата, за периода от 10:00 часа до 16:00 часа на 5 декември, чрез обаждане по домашния и мобилния телефон е въведена в заблуждение първоначално от лице, представило се за главен комисар от \"Национална служба за борба с тероризма\", а след това и от друго лице от мъжки пол, което ѝ е отправило заплахи.\r\nЛицето, представило се за главен комисар от \"Национална служба за борба с тероризма\", е заявило на жената, че за да не пострада от действията на престъпна група трябва да съдейства на службата, като предостави налични си пари.\r\nВ резултат от това жената предала 12 000 лв. и 1600 евро. В РПУ - Габрово е образувано досъдебно производство за престъпление срещу неизвестен извършител.", "date": "2018.12.07", "title": "Поредният удар: 55-годишна даде 15 бона на ало апаши"}
{"url": "https://www.dnes.bg/stranata/2018/12/07/piian-35-godishen-shofior-nabi-policai-v-samokov.395868", "text": "Водач от Самоков е задържан за 72 часа за причинена телесна повреда на полицейски служител. \r\nОколо 23:40 часа на 4 декември, на ул. \"Никола Корчев\", автопатрул спрял за проверка лек автомобил \"Опел Зафира\", управляван от 35-годишен.\n\n\r\nВодачът бил тестван с дрегер, а уредът отчел 2,05 промила алкохол. \r\nВеднага след това мъжът внезапно нанесъл удар с крак по ръката и удар с юмрук по лицето на един от униформените.\r\nПострадалият младши автоконтрольор бил прегледан в болница, където медиците установили счупена кост на дланта на дясната му ръка и рана на клепача на лявото око. \r\nИзвършителят бил задържан в ареста на районното управление за 24 часа, а по случая е образувано досъдебно производство.\r\nСлед доклад на събраните доказателства в прокуратурата, 35-годишният е привлечен като обвиняем за извършено престъпление, наложена му е 72-часова мярка за неотклонение \"задържане под стража\".", "date": "2018.12.07", "title": "Пиян 35-годишен шофьор наби полицай в Самоков"}
{"url": "https://www.dnes.bg/akoshtete-vqrvaite/2018/12/07/liubov-mejdu-partniori-ot-edna-i-syshta-zodiia-i.395802", "text": "Когато излизате с някого в началото винаги ви е интересно кога е роден, каква е неговата зодия. Така човек си прави своите първоначални изводи за съвместимостта на характерите, ценностите и странностите на партньора си според неговата зодия.\r\nКазват, че противоположностите се привличат. Това невинаги е така при зодиите, защото е факт, че съществуват хармонични връзки и взаимоотношения между партньори от една и съща зодия.\r\nКогато споделяте отношения с човек от вашата зодия в много случаи е по-лесно, тъй като предварително знаете какво харесва, какво обича, кога точно предпочита да мълчи и какво би го извадило от равновесие. Това, разбира се, се случва, когато партньорът ви прилича на вас по много показатели.\r\n                    \n                    \n                Удобно би било да споделяте общи инстинкти и черти от характера, така че да можете да се допълвате в кризисни ситуации. Разбира се, аспекти като различните житейските преживявания и опитът в семейството и социума оказват влияние върху мирогледа на хората от която и да е зодия. Това прави различията доста трудни за преодоляване понякога.\r\nНо дори на този фон все пак някои зодии успяват да изграждат прекрасни отношения помежду си, като Раците например. Ракът обича да се чувства уютно и щастливо с друг Рак. И двамата отделят време да се опознаят, да опознават и света заедно, да развиват емоционална близост един с друг, допускайки се взаимно в твърдите си черупки.\r\nТелците също се спогаждат добре с друг Телец. Това обаче става само в случаите, когато единият Телец е либерален, а другият консервативен. Ако и двамата имат сходни принципи и склонност към инат и неотстъпчивост, връзката ще удари греда в даден момент.\r\n", "date": "2018.12.07", "title": "Любов между партньори от една и съща зодия. И?"}
{"url": "https://www.dnes.bg/politika/2018/12/07/v-bsp-sigurni-ne-dyjdovete-syborili-ogradata.395856", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДепутатът от БСП Николай Цонков публикува снимки от местността Дълбокия дол, които показват пропадане на оградата ни по границата с Турция. \r\nСпоред Валери Симеонов обаче проливните дъждове и трудният терен са причина за лошото състояние на съоръжението.\n\r\n\"Публикувах снимките, за да покажа как се управлява държавата, как се строи, как се охранява българската територия и колко сигурни може да се чувстваме\", заяви депутатът пред .\r\n                    \n                    \n                \"Очевидно некачествeното изпълнение води до подобни фатални последици, от които виждаме пробив в националната сигурност. Не смятам, че климатичните условия са виновни. Специалистите, които са разработили проекта, са го направили според терена. Вторият етап е самото строителство. Очевидно още от началото управляващите са знаели, че постоянно там ще потъват пари на данъкоплатците\", защити тезата си той.\r\nЦонков посочи, че има същия проблем с оградата и в други участъци по граничната линия с Турция. И настоя, че оградата трябва да издържа на всякакви условия.", "date": "2018.12.07", "title": "В БСП сигурни: Не дъждовете съборили оградата"}
{"url": "https://www.dnes.bg/sport/2018/12/07/bulgaria-on-air-sys-specialni-dnevnici-ot-svetovnoto-i-evropeisko-pyrvenstvo-po-karate-kiokushin.395862", "text": "Bulgaria ON AIR е подготвила специални дневници с най-важното от Световното и Европейско първенство по карате киокушин, което се провежда от 7 до 9 декември във Варна. До края на първенството, след късната емисия на Новините ON AIR от 21:30 часа, зрителите на политематичната телевизия ще могат да видят обзор на най-интересните и вълнуващи срещи по време на двете първенства. Елитът на световния киокушин пристигна в България за двете изключително мащабни събития – 2-ото Европейско първенство за жени, мъже и ветерани и 6-ото Открито Световно първенство за юноши и девойки. И двата шампионата ще се проведат паралелно в Двореца на културата и спорта в града. Участие в състезанията ще вземат над 1000 състезатели, треньори и съдии от цял свят. Най-голяма е руската група – със 118 състезатели – 19 при мъжете и жените и 97 при подрастващите. На второ място е Казахстан с 83 представители, като всичките са при юношите и девойките. Българските състезатели са 82 – 13 при възрастните и 69 при малките. Медийни партньори на Световното и Европейско първенство по карате киокушин са Bulgaria ON AIR и една от най-четените медии за бойни спортове – Boec.bg, където ще бъдат излъчвани на живо всички състезания. Така феновете от цялата страна ще могат да проследят онлайн в реално време всички срещи от двете първенства. Всичко най-важно от Световното по карате киокушин гледайте в ефира на Bulgaria ON AIR, до 9 декември, след късната емисия на Новините ON AIR, от 21:30 часа. ", "date": "2018.12.07", "title": "Bulgaria ON AIR със специални дневници от Световното и Европейско първенство по карате киокушин"}
{"url": "https://www.dnes.bg/obshtestvo/2018/12/07/borisov-obeshta-da-izpylni-ekostrategiia-na-oresharski-ako-ima.395853", "text": "БСП атакува премиера Бойко Борисов за отровния въздух на доста места в страната, а той иронично им отговори, че стратегията за чистотата на въздуха, ако е имало такава въобще по времето на кабинета на Пламен Орешарски, ще бъде изпълнена.\n\n\r\n\"През 2008 - 2009 година, когато бях кмет, над София се виеше от \"Кремиковци\" дим във всички цветове на дъгата, така че ако тогава е мерен въздухът, не знам какъв щеше да бъде. Поемам ангажимент всички мерки, които министерството е приело по време на мандата на БСП и ДПС, да ги въведем\", отсече Борисов и призна, че дори не помни кой беше екоминистърът по това време.\r\nКоментарът му дойде в отговор на декларация на левицата, прочетена от Манол Генов, в която беше посочено, че представителството се паникьосало от угрозата за поредните санкции от ЕК и се хвърлило в имитация на мерки за чистота на въздуха.\r\n                    \n                    \n                Генов обясни, че общинските власти са най-близко до проблема и могат да го разрешат, но нищо не могат да направят, ако липсва подкрепата на държавната политика, а точно там кабинетът се бил провалил.\r\nОт 25 общини с мръсен въздух доста над допустимото едва 7 били получили финансиране, а на останалите не им останало нищо друго, освен да трупат папки с документация от обследване, програми, планове.\r\n\"И ако тези дни е модерен призивът как столичани трябва да пътуват със зелен билет, да оставят колите си и да се возят на градския транспорт, стотици хиляди семейства от тези 18 общини, които не бяха допуснати до финансиране, бяха пратени за зелен хайвер и хората ще свалят маските срещу задушаване, едва когато ви свалят от власт\", обвини червеният депутат.", "date": "2018.12.07", "title": "Борисов обеща да изпълни екостратегия на Орешарски. Ако има"}
{"url": "https://www.dnes.bg/muzika/2018/12/07/bez-viara-duet-aveniu-za-otchujdavaneto-na-obshtestvoto.395858", "text": "\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДует  \"Авеню\" - Борислав Иванчев и Велизар Соколов, излязоха с нова песен.  Парчето се казва \"Без вяра\" и е посветено на отчуждаването в обществото,  което можем да наблюдаваме с невъоръжено око всеки ден. \r\n\"Песента констатира отчуждението в  обществото. Но всъщност казва, че все още има време да си върнем вярата,  а какво по-хубаво преди Коледа. Единственият начин да се съхраним като  човеци е да запази вярата – вярата в себе си, в усилията си, в това, че е  по-добре да има някого до нас, вярата в космическата хармония, която  движи парада\", отбеляза Соколов в \"България сутрин\". \r\nТой посочи, че медийната свобода в  България се промени в последните няколко години. По негови думи преди  имаше повече свобода за изкуството, а сега толкова се стремим към  популярното, че лишаваме хората от качествена музика. \r\n\"Какво по-хубаво от вярата – без нея сме  загубени. Ние вярваме в нещо, което е свято. Наслаждаваме се  невероятно, че правим песни. В момента работим по-нов материал. Дори  имаме нова готова песен. Насъбира се доста материал, когато човек не  твори. В последните 2-3 години виждам, че се появяват по-различни  музиканти. Не всички творят в mainstream стиловете\", подчерта Иванчев  пред . \r\n ", "date": "2018.12.07", "title": "\"Без вяра\": Дует \"Авеню\" за отчуждаването на обществото "}
{"url": "https://www.dnes.bg/obshtestvo/2018/12/07/dariavame-bial-drob-na-viena-i-chakame-transplantacii-koga.395840", "text": "Българите, които се нуждаят от бял дроб, имат шансове отново да бъдат приемани в болницата във Виена, ако страната ни дарява органи и за пациенти от други държави по линия на Евротрансплант.\n\r\nИменно заради това миналата седмица България дари белия дроб на починала млада българка, обясниха от агенцията по трансплантации. Случаят предизвика голямо недоволство в България, защото в нашата листа има 15 души, които чакат трансплантация на бял дроб, съобщава \"\".\r\nМиналия петък 27-годишна жена, изпаднала в мозъчна смърт, стана донор на черен дроб. Той бе успешно трансплантиран на друга жена във ВМА, която вече се възстановява. Белият дроб обаче бе предоставен на болницата във Виена.\r\n                    \n                    \n                Това предизвика недоволство сред 15-те пациенти в България, които чакат трансплантация на бял дроб. Още повече че смъртта на младата жена и изпращането на белия ѝ дроб във Виена се случиха само ден след като още една българка почина.\n\n\n\r\nОсвен това имаше уверение от страна на държавата, че при следваща донорска ситуация с бял дроб турски екипи ще направят трансплантация у нас.\r\nОтношенията с Турция обаче все още се договарят и на практика това нямаше как да се случи, обясниха от агенцията. Преди 10 дни здравният министър Кирил Ананиев е изпратил писмо до турския си колега Фахреттин Коджа.\r\nОчаква се отговор от тяхна страна, за да се подпише договор. Едва тогава турските екипи, които вече бяха на посещение у нас и заявиха готовност за работа, ще могат да извършват трансплантациите на бял дроб в български болници и паралелно да обучават наши лекари.\r\nБез налични специалисти у нас няма как дори да се направи оценка за съвместимост между органа и чакащия го пациент.\r\nЕдинственият изход от тази ситуация при последния случай бе или белият дроб да се предостави на друга страна по линия на Евротрансплант, или изобщо да не се използва. Затова е взето решение той да замине за Виена, обясниха от агенцията.\r\nОт австрийска страна има желание за възстановяване на взаимоотношенията ни, а с даряването на органи шансовете там отново да започнат да се приемат български граждани се увеличава. През 2017 г. договорът ни с Виена не бе подновен и българските пациенти останаха без възможност за трансплантация на бял дроб.\r\nПаралелно с това се движи и проектът за българска програма за трансплантации. Най-краткият срок за оборудване на следтрансплантационен център, който е най-важен за последващото лечение на пациентите и обучението на екипи, обаче е 6 месеца.\r\nДо края на годината ще е готова и първата у нас национална програма по донорство и трансплантации. Една от целите ѝ, за чието осъществяване се работи, ще е да вкара нов задължителен предмет в обучението на студентите по медицина. Той ще е обвързан само с донорството, трансплантациите и установяването на мозъчна смърт.\n\r\nОбмисля се и създаване на координаторски екипи по донорство в болниците.\n\r\nСега за това отговаря само по един човек. Идеята е към координатора да се включи и медицинска сестра. Освен тях ще има и главен координатор, част от ръководството на всяка болница. Това ще облекчи и подобри работата при донорски ситуации.\n\r\nДве донорски ситуации имаше у нас през миналата седмица - във Варна и Русе, с които са спасени 4 живота, един от които в чужбина. Заслуга за това имат близките на починалите, специалистите от ВМА и Александровска болница, както и координаторите по донорство - д-р Валентин Мирчев от Варна, д-р Красимир Теодосиев от Русе и проф. Вилиян Платиканов, шеф на анестезиологията във варненската болница.", "date": "2018.12.07", "title": "Даряваме бял дроб на Виена и чакаме... трансплантации. Кога?"}
{"url": "https://www.dnes.bg/notifikacii/2018/12/07/nacisti-smyrt-za-rasoviiat-predatel-princ-hari.395848", "text": "Принц Хари поведе кралското семейство към модерните времена като се ожени се за разведена, чернокожа американка. Но макар че почти целият свят му се възхищава, има хора, които не са доволни от избора му на съпруга.\r\nАмериканска нео-нацистка група обяви, че иска убийството на принц Хари, защото е \"расов предател\".\r\nОрганизацията, позната като Sonnenkrieg Division публикува снимка на дюка на Съсекс с опрян пистолет в главата и нарисувана свастика. Надписът под нея гласи: \"Ще се видим по-късно расов предателю\".\r\nЗаплашителни съобщения Хари и Мегън Маркъл получават и от групата Atomwaffen Division, която е разследвана за пет убийства.\r\nВ превод от немски, нацисткият клан се казва \"атомни оръжия\" и почита Адолф Хитлер и серийния убиец Чарълс Менсън. Те също така проповядват нов \"универсален ред\" по света.", "date": "2018.12.07", "title": "Нацисти: Смърт за \"расовият предател\" принц Хари!"}
{"url": "https://www.dnes.bg/izlojbi/2018/12/07/instagram-izobrajeniia-ojiviavat-v-realna-izlojba.395859", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nInstagram изображения с любопитна информация оживяват в реална изложба. Авторът на проекта и дизайнер Димитър Драгнев гостува в \"България сутрин\", за да даде повече подробности.\r\n\"365 дни правя по един постер, който включва различна информация, в зависимост от това какво се е случило на съответната дата. Проектът се роди от нищото. Имах нужда да създавам нови постери всеки ден\", сподели той пред .\r\nДрагнев отбеляза, че най-трудно му е да отсее информацията, която е интересна за него, но в същото време е лесна за изобразяване. Своите теми избира от музиката, киното, политиката и история, но умишлено подминава фактите за войни.\r\nДимитър Драгнев призна, че от създаването на проекта е таял надеждата за изложба. И така преди месец и половина получава предложение да представи своя проект.\r\n ", "date": "2018.12.07", "title": "Instagram изображения оживяват в реална изложба"}
{"url": "https://www.dnes.bg/football/2018/12/07/sled-golovete-mu-u-nas-grycki-tim-pojela-bojinov.395835", "text": "Гръцкият елитен АЕЛ Лариса готви оферта за нападателя на Ботев Враца Валери Божинов, информира \"Тема Спорт\".\n\r\nРъководството на десетия във временното класиране в местния елит проучва ситуацията около футболиста и се очаква в най-скоро време да излезе с конкретно предложение. Лариса има за цел достигане до турнира за Лига Европа, като в момента изостава само на шест точки от 4-ия АЕК Атина и целта изглежда постижима.\n\r\nВ АЕЛ вече има български футболист и това е защитникът Христофор Хубчев. Той има 10 мача от началото на сезона, като е пропуснал само два, а в осем е бил титуляр. Бившият футболист на Дунав Русе, Берое и Монтана премина в Лариса в началото на 2018 година.\n                    \n                    \n                \r\nВ Лариса са сондирали различни мнения за Божинов, като са останали изключително впечатлени от високата му ефективност в Ботев Враца. В 9 мача за новака в Първа лига Божинов има седем гола.\r\nВалери се е разбрал с ръководството на Ботев да си тръгне като свободен агент, ако получи оферта от чужбина, която го удовлетворява. Така че е твърде вероятно той да напусне врачани през зимата.\r\n\n\r\n ", "date": "2018.12.07", "title": "След головете му у нас: Гръцки тим пожела Божинов"}
{"url": "https://www.dnes.bg/stranata/2018/12/07/jena-zagina-pri-pojar-v-radomir.395864", "text": "56-годишна жена е загинала при пожар в Радомир, съобщиха от Областната дирекция на МВР в Перник.\r\nЖената била трудно подвижна и вероятно сама в къщата си, която се подпалила. Обгорели са дюшекът, на който е спала, и част от дюшемето.\r\nПричината за пожара е в процес на установяване. Образувано е досъдебно производство.", "date": "2018.12.07", "title": "Жена загина при пожар в Радомир"}
{"url": "https://www.dnes.bg/stranata/2018/12/07/27-godishna-krimka-obral-kyshtata-na-valeri-simeonov.395845", "text": "Заподозреният за кражбата от бащината къща на бившия вицепремиер Валери Симеонов в себо Бутан е бил задържан за 24 часа и освободен.\r\nТой е 27-годишен криминално проявен жител на селото, съобщи bTV.\n\r\nПри проверка в дома му са намерени задигнатите вещи – лозарска ножица и тел, няколко буркана със зимнина, 10 литра вино и клещи.\r\nТе ще бъдат върнати на притежателя им.", "date": "2018.12.07", "title": "27–годишна кримка обрал къщата на Валери Симеонов"}
{"url": "https://www.dnes.bg/rusia/2018/12/07/premieryt-predvijda-kriza-vliazat-li-voenni-korabi-v-cherno-more.395857", "text": "Към момента не е отправяно искане към България военни кораби да бъдат изпратени в Черно море. Това стана ясно от думите на премиера Бойко Борисов в коментар на информацията на Си Ен Ен, че Съединените щати са пристъпили към подготовка за изпращане на свои военни кораби в Черно море.\r\nМедията се позовава на трима представители на американските власти, според които въоръжените сили на САЩ са поискали от Държавния департамент да уведоми Турция за тези планове. Съединените щати се готвят за такава мярка \"в отговор на действията на Русия против Украйна в Керченския проток\".\n\n\n\r\n\"Изключително съм тревожен, тъй като това не е напрежение. Завземат се кораби и се арестуват моряци. Това не е случаен инцидент. Когато се разрешава влизането на военна техника на територията на страната, това става с решение на Министерския съвет. Такова няма. И аз прочетох тази публикация\", обясни Борисов.\r\n                    \n                    \n                Той добави, че полага всички усилия и се надява държавата и институциите да бъдат консолидирани и да не се стигне до ескалация на напрежение в Черно море.\r\n\"Винаги съм смятал, че Черно море трябва да бъде място за туризъм, за газопроводи, фериботи... Влизането на кораби, влизането на толкова могъщ руски флот от другата страна, ще доведе до голяма криза. Най-добрите туристически курорти в Черно море са в България. Това пряко ще ни засегне\", каза Борисов.\r\n\"Полагам всички усилия, не искам публично да казвам какво съм сторил по темата с колегите в чужбина, Украйна. Надявам се да се вложи здрав разум и една предизборна кампания или вътрешнополитически проблеми да не водят до ескалация в Черно море. Знам и че Черно море е много прекрасна територия за водене на военни действия, тука сигурно е 1 % от БВП на Европа - сиреч нищо. Ако мислят, че не разгадаваме тези планове, грешат\", отсече премиерът.\r\nТой добави и че ако се стигне до искане за разполагане на военни кораби в Черно море, се надява отказът на България за това да окаже влияние.\r\n\"Провел съм много разговори по тази тема\", завърши той.", "date": "2018.12.07", "title": "Премиерът предвижда криза: Влязат ли военни кораби в Черно море!"}
{"url": "https://www.dnes.bg/stranata/2018/12/07/diado-ot-vyrshec-dade-15-bona-v-plik-za-mvr-to.395851", "text": "78-годишен мъж е станал жертва на телефонна измама със сумата от 14 600 лв., съобщиха от ОДМВР - Монтана.\r\nСигналът за измамата е подаден на 5 декември, около 09:00 часа сутринта. В полицията е получена е информация за жител на града, поискал да изтегли 30 000 лв. от сметката си в местен банков клон.\r\nОт проведените оперативно-издирвателни мероприятия е установен 78-годишен жител на курортния град. При проведения разговор с него е изяснено, че предния ден, вечерта, на домашния му телефон се е обадил непознат, който се представил за служител на МВР.\r\nТой го заблудил, че помага на полицията за залавянето на група измамници, които се намират в района около дома му.\r\nВъзрастният мъж получила указания да увие в плик всички налични пари, при което той сложил в полиетиленов плик сумата от 14 600 лв. и оставил плика на външната порта на дома си.\r\nНа следващия ден след проведения разговор със служители на РУ - Вършец пенсионерът разбрал, че е станал жертва на телефонна измама. По случая е образувано досъдебно производство.", "date": "2018.12.07", "title": "Дядо от Вършец даде 15 бона в плик за МВР-то"}
{"url": "https://www.dnes.bg/obshtestvo/2018/12/07/tova-e-tia-neizvestnata-snimka-na-vasil-levski.395875", "text": "Неизвестна досега снимка на Васил Левски, с която най-вероятно турците са го издирвали, беше показана днес в Министерството на културата. \r\nТя е открита в националния архив в Истанбул от специалисти от Националния музей \"Васил Левски\".\r\n\"На гърба на снимката има надпис\", обясни Дора Чаушева, директор на музея в Карлово.\n\r\n\"Със среден ръст, светлокестеняви мустаци, червендалесто лице и когато приказва, единият му зъб се показва малко навън, повдига малко устната си и очите му са големи и пъстри. Почти същото, с малко по-различен бих казала словоред, на 26-и октомври 1872-ра година, в един от разпитите си в Орхание, даскал Иван Лилов Фурнаджиев, член на Тетевенския комитет, дава това първо словестно описание пред турските власти, с което те вече разполагат по-нататък за неговото издирване\", уточни тя.\r\n                    \n                    \n                Османските архиви пазят и документи за съдебния процес срещу Апостола и комитетската организация, предаде БНР. Част от тях в момента се превеждат.", "date": "2018.12.07", "title": "Това е тя! Неизвестната снимка на Васил Левски"}
{"url": "https://www.dnes.bg/kino/2018/12/07/iulian-vergov-malko-sme-ozvereli.395836", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nКултурният проект \"Поетите\" влива нови сили в стихотворения от класически автори. Модерни български актьори избират сами къде и как да рецитират творбите на Димчо Дебелянов, Христо Фотев, Христо Ботев и други. Инициативата е поета от Диана Алексиева.\r\n\"Впечатлявам се, че има все още хора, които биха искали да чуят нещо такова. Участват много актьори, които предават стихотворенията. Смятам, че има глад за такова нещо. Популярността помага това да се разчуе. Почти всяка вечер играя, почти нямам почивен ден. Много голям зор е програмирането. Но с Божията помощ ще се наредят нещата\", отбеляза актьорът Юлиян Вергов.\r\n                    \n                    \n                Той поясни, че не участва в този проект, за да образова някого, а защото самият той има потребност да каже нещо подобно.\r\n\"Инициативата на Диана позволява свобода на актьора. Аз имам нужда да кажа подобно нещо и бих гледал нещо подобно. Ако има повече културни проекти, обществото ще се успокои. Малко сме озверели\", сподели той пред .\r\n\"Ученето на текст не е проблем. В театърът се репетира около 2 месеца. В продължение на това време имаш шансът да си дадеш сметка какво правиш и защо го правиш. По-трудно се снима сериал, тъй като имаш по-малко време да се ориентираш ден за ден какво правиш. Актьорът се изгражда в театъра, а в киното показва какво може. Трудно е да се научиш само от киното, тъй като не знаеш как се държиш. Това е професия, която се учи всеки ден\", отбеляза той. ", "date": "2018.12.07", "title": "Юлиан Вергов: Малко сме озверели!"}
{"url": "https://www.dnes.bg/sofia/2018/12/07/16-godishna-stroshi-nosa-na-syuchenichka-v-stolichno-shkolo.395883", "text": "16-годишно момиче е пострадало след сбиване със съученичка, съобщиха от МВР.\n\n\r\nИнцидентът е станал в столичното 24 СОУ \"Пейо Яворов\" в кв. \"Хаджи Димитър\" около 10:00 ч. тази сутрин.\r\nПо първоначална информация между двете момичета възникнал спор, който прераснал в бой.\r\nПострадалата ученичка е откарана в болница \"Царица Йоанна-ИСУЛ\" със съмнения за счупен нос. \r\n ", "date": "2018.12.07", "title": "16-годишна строши носа на съученичка в столично школо"}
{"url": "https://www.dnes.bg/stranata/2018/12/07/8-mi-dekemvri-ide-zatvariat-zavedeniia-s-narusheniia.395811", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОсем заведения бяха запечатани заради констатирани нарушения преди студентския празник - 8 декември. Органите на реда са съставили 38 акта за констатирани нарушения при проверките на увеселителни обекти. В празничния ден - проверките ще нараснат драстично.\n\r\nБлизо 30 000 кандидат-висшисти ще отдъхнат от тежкия си студентски живот и този 8 декември. За тяхната сигурност ще се грижат почти толкова униформени, предаде .\n\r\nПолицейските служителите ще бъдат разположени около местата, където се очаква струпване на повече празнуващи. При необходимост гражданите могат да търсят съдействие от тях.\n                    \n                    \n                \r\nНяма да бъдат допускани лица в увеселителни заведения със забранени предмети, огнестрелни и пиротехнически изделия.\n\r\nС предварителните проверки огнеборците вече зарадваха над 6 хиляди заведения. Заради проверките, 8 заведения бяха затворени, други 38 се разминаха с административен акт и глоба.\n\r\nПътните полицаи ще се на крак още от сутринта на 8 декември. Водачите ще бъдат проверявани за алкохол и наркотици, а автомобилите за техническа годност и изрядни документи.\n\r\nГарантирано - доброто настроение зависи от добрата компания, а не от количеството изпит алкохол или употребените легални или нелегални субстанции.\n\r\n ", "date": "2018.12.07", "title": "8-ми декември иде: Затварят заведения с нарушения"}
{"url": "https://www.dnes.bg/index/2018/12/07/receptata-dnes-raziadka-za-mazane-s-pushena-skumriia.395724", "text": "\r\n1 консерва изплакнат и отцеден боб\r\n1 пушена скумрия, почистена\r\n1 малка глава червен лук\r\n1 с.л. каперси\r\nняколко капки зехтин\r\nсол, черен пипер и лимонов сок на вкус\r\n1/2 люта чушка, по желание\r\n \r\n\r\n \r\nОтцедете боба, изплакнете го и го сложете в кухненски робот. Прибавете към него почистената риба, лука, каперсите и подправките. Смелете всичко. Сложете получения дип в подходяща купичка и сервирайте с крекери или препечени франзелки.\r\n\r\n\r\n ", "date": "2018.12.07", "title": "Рецептата Dnes: Разядка за мазане с пушена скумрия"}
{"url": "https://www.dnes.bg/obshtestvo/2018/12/07/neizvestna-snimka-na-apostola-otkrita-v-istanbul.395817", "text": "Неизвестна снимка на Васил Левски, открита в архива в Истанбул, ще бъде показана в галерия \"Средец\" на Министерството на културата, съобщава пресцентърът на ведомството.\r\nСнимката са открили специалисти от Националния музей \"Васил Левски\" - Карлово. \r\nОсманските архиви пазят и още документи за съдебния процес срещу Апостола на свободата и комитетската организация, се посочва в съобщението.\r\nДора Чаушева, директор на НМ \"Васил Левски\" - Карлово, и колегата й уредник в музея Виктор Комбов, който е направил откритието в архива в Истанбул, ще представят находките пред журналисти днес от 11:30 ч.", "date": "2018.12.07", "title": "Неизвестна снимка на Апостола – открита в Истанбул"}
{"url": "https://www.dnes.bg/usa/2018/12/07/zaplaha-pet-bombi-evakuiraha-ofisite-na-cnn.395819", "text": "Офисите на американската телевизия CNN в Ню Йорк бяха евакуирани снощи от полицията след телефонно обаждане, че в сградата на Тайм Уорнър са скрити пет бомби, съобщи Ройтерс, цитирайки полицията.\r\nОтцепен е бил район около Колъмбъс съркъл и сградата е била опразнена. Започнало е претърсване на помещенията. Обаждането е получено около 22 часа местно време от мъжки глас с южняшки акцент, предаде БТА.\r\nТой е казал, че  в сградата на компания Тайм Уорнър на Колъмбъс съркъл,  където се намира и редакцията на CNN, са поставени пет бомби. След евакуацията на сградата, охраната на компания е извършила  първоначална проверка. След това всички помещения са били проверени от  специализирани екипи на полицията.\r\nТелевизията е минала на предварително записана програма. Същите офиси на CNN бяха евакуирани за кратко и през октомври, след като на медията бе доставена подозрителна пратка, съдържаща самоделно взривно устройство, припомня Асошиейтед прес. \r\n ", "date": "2018.12.07", "title": "Заплаха! Пет бомби – евакуираха офисите на CNN"}
{"url": "https://www.dnes.bg/temida/2018/12/07/ostavat-li-v-aresta-banevi-reshava-specsydyt.395818", "text": "Специализираният наказателен съд ще решава дали да остави за постоянно в ареста Николай и Евгения Баневи.\n\r\nЧасове след като двамата бяха екстрадирани в България Специализираната прокуратура ги обвини за участие в организирана престъпна група за данъчни и длъжностни престъпления и за пране на пари, действала от 2005 година, предаде.\n\n\n\r\nПърва на родна земя пристигна съпругата на бизнесмена – с полет от Мюнхен. Тя се е запознала и с обвиненията си в Националното следствие. Малко след нея у нас беше върнат и Николай Банев.\n\r\nСпециализираната прокуратура обяви, че са им предявени обвинения за седем различни престъпления, извършвани в продължение на 13 години. \r\n                    \n                    \n                Едно от обвиненията към бизнесмените е за пране на пари в размер на над 1 млрд. лева.\n\r\nПрокуратурата ще повдигне обвинение и на майката на Николай Банев Мария, обясни зам. главният прокурор Иван Гешев. \r\nТя е участвала в управлението на множество дружества от холдинга \"АКБ Форест\". На Мария Банева ще бъде поискана мярка \"парична гаранция\".\n\r\n ", "date": "2018.12.07", "title": "Остават ли в ареста Баневи – решава спецсъдът"}
{"url": "https://www.dnes.bg/usa/2018/12/07/hedyr-nauyrt-shte-e-noviiat-poslanik-na-sasht-v-oon.395820", "text": "Американският президент Доналд Тръмп е решил да избере говорителката на Държавния департамент Хедър Науърт за посланик на САЩ в ООН, предаде Ройтерс, като се позова на агенция Блумбърг. Блумбърг от своя страна цитира трима източници.\r\nСегашната американска посланичка в световната организация - Ники Хейли, обяви оставката си през октомври след 18 месеца на този пост. Очаква се тя да се оттегли през януари.\r\nНауърт, бивш кореспондент и водеща в телевизия \"Фокс нюз\", няма предишен политически или управленски опит. Тя е говорител на Държавния департамент от април 2017 г., а по-рано тази година беше назначена за изпълняваща длъжността помощник-секретар за публичната дипломация и обществените въпроси.\r\nСпоред \"Фокс нюз\" Тръмп ще обяви решението си днес.\r\n ", "date": "2018.12.07", "title": "Хедър Науърт ще е новият посланик на САЩ в ООН"}
{"url": "https://www.dnes.bg/obshtestvo/2018/12/07/gripnata-vylna-se-bavi-ianuari-shte-e.395822", "text": "Грипната вълна у нас малко се забави и пикът ще е през януари. Това обяви проф. Тодор Кантарджиев, директор на \"Национален център по заразни и паразитни болести\".\r\n\"Засега националният център официално е установил 6 случая на грип А от тип H3N2 и няколко случая на А (H1N1), известен като свински грип. Не всички районни здравни инспекции обаче изпращат качествени проби\", уточни той пред bTV.\n\n\n\n\r\nГрипът А(H3N2) поразява повече възрастни хора и води до усложнения при заболяванията на белите дробове. \r\nДругият – А(H1N1), който беше по-разпространен миналата зима, поразява по-младите хора в активна възраст. Той тръгва бързо, но и отшумява по-бързо.\r\n                    \n                    \n                Проф. Кантарджиев пак напомни, че болните трябва да си стоят вкъщи, защото в едно затворено пространство ще заразят поне трима души.\r\n\"Ако попаднете около болен човек, покрийте носа си мокра кърпичка и след това избършете бюрото си с такава кърпичка\", съветва още епидемиологът.\r\nПроф. Тодор Кантарджиев предупреди, че мръсният въздух помага за разпространението на грипа, тъй като намалява имунитета на организма.", "date": "2018.12.07", "title": "Грипната вълна се бави – януари ще е!"}
{"url": "https://www.dnes.bg/za-da-se-razbirame/2018/12/07/kakyv-koleden-podaryk-da-podnesete-na-shefa-top-10.395800", "text": "Краят на годината е дългоочакван. Идват празници, фирмени партита, повече дни за ваканция. \r\nНо преди да планираме почивката си ще трябва да помислим за куп неща, а сред тях е подаръкът за шефа. Дали е подходящо да поднесем коледна изненада?\r\nДа, ако сме го изтеглили на офис томболата за подаръци, ако ни е близък приятел, ако е шефът мечта или просто защото Коледа ни помага да забравим негативните моменти и да покажем, че доброто винаги гради, а не разрушава. \r\nТъй като всеки разполага с различен бюджет, според него ще определи и коледната изненада за шефа.\r\nЗапочнете с минишах или табла – Такива игри винаги биха отивали в един изискан или пък по-модерен арткабинет.\r\n                    \n                    \n                Шефовете също имат хобита, интереси – Ако в процеса на работа сте успели да понаучите нещо за вашия началник, поднесете му изненада в тази посока. Хубава книга също е вариант.\r\nВизитник – Добра идея, практична, изберете цвят и дизайн на визитника, който да отговаря на стила на шефа.\r\nВаучер за уикенд пътуване, пазаруване, бюти процедура, бижу, билети за концерт – В случай, че заедно с колегите сте решили да съберете пари и да купите общ коледен подарък, помислете за ваучер за пътуване или процедура, с която да се поглези. \r\n", "date": "2018.12.07", "title": "Какъв коледен подарък да поднесете на шефа? Топ 10"}
{"url": "https://www.dnes.bg/kino/2018/12/07/maskata-na-voinata-v-shte-se-sreshtnem-tam-gore.395401", "text": "\n\r\nЛицето на войната, такова каквото не сме виждали, въпреки многото филми на тази тема ни предоставя Албер Дюпонтел в \"Ще се срещнем там горе\".\r\nЕкранизация по едноименния роман на  Пиер Льометр  стана безспорен фаворит на тазгодишното издание \"Синелибри\", а книгата носи девет изключителни приза на писателя, като сред тях е и наградата \"Гонкур\".\r\nСюжетът ни връща  назад - малко преди 20-те години на отминалия век - края на Първата световна война и случващото се след нея.  Счетоводителят Албер Маяр (в ролята самият Дюпонтел) и  талантливият художник Едуард  Перикур (Нахуел Перес Бискаярт)  се връщат живи от фронта, но раните им от войната няма да зараснат.\r\n                    \n                    \n                Първият е  видял смъртта, подушил я е! Заровен  насред бомбардировка, единственият начин да си поеме въздух е от устата на мъртъв кон.  Заживява след случилото му се с младия Едуард – пожелал да бъде мъртъв за роднините си, от една страна, защото не се разбира с влиятелния си баща, а от друга – защото изравяйки Албер от пръстта и спасявайки неговия живот, шрапнел отнася лицето му.\r\nТака следвоеннното съжителство на двамата е клето, повече и от преживяванията им сред окопите и  безумните заповеди на жестокия лейтенант д‘Олне Прадел (Лоран Лафит).  Обичащ  мириса на смърт,  той е събирателен образ на реалното зло. Историята умело комплектува на пръв поглед трудносъвместими похвати - естетика на грозното върви в съчетание с възвишеното, трагиката на личното страдание се надпреварва с колективната вина.\r\nРежисьорът превръща историята в  гротесково онагледяване на случващото се в полуразрушен Париж, а камерата на Венсан Матиас  визуализира сюрреалистично идеите му, с подчертано описателни ракурси.\r\nПод ударите на сарказма попада отношението на живите към мъртвите, както и безскрупулността на  държавните служители. Именно с погребването на загиналите войници се заема гаднярът Прадел – олицетворение на покварата във военно и следвоенно време. Не уважаващ хората си на фронта, буквално убиващ ги, той трупа богатства,  оглавявайки държавната поръчка за погребването  на жертвите от войната и естествено със знанието на  чиновници.\r\nВ същото време, захлупени в таванско помещение, прагматичният Албер и артистичният Едуард създават собствена сложна връзка, лутаща се между признанието и благодарността, между примирението и отчаянието. Двамата включват в скромната си компания и малко русо сираче, което приема отнесеното лице на  художника без грам страх и дори чудесно се справя с превода на тътенообразните звукове,  излизащи от деформираното му лице. \r\nС полъх от филмите на нямото кино персонажите напомнят  на класически филмови  герои. Същността на Албер приема трагичен образ,  напомнящ на Чаплин, олицетворяващ хората живеещи в периферията на големия град. Подобно на вечния Чарли и той се изправя срещу бездушната страна на закона, често  изразяваща циничното си отношение към онеправданите. Русокосото дете  пък напомня за \"Хлапето\", а Едуард, отказвайки се от пластична операция, надява маски, с които сам създава своето лице или по-скоро лица.\r\nРежисьорът се заиграва с този похват като вплита театрализиращата функция на маската в контекста на разказа. Маската веднъж разкрива  емоционалните преживявания на  героя,  в друг момент потулва същността му, отношението му към случващото се, потребността да бъде приет като някой друг или се явява просто като щит от останалите.\r\nВсъщност в \"Ще се срещнем там горе\"  Дюпонтел без свян сваля маските на обществото, разкоствайки същинския лик на различните представители на йерархичната стълбичка,  и същевременно рисувайки контурите на безмилостното лице на войната - понякога и буквално: като, например маска от глава на мъртъв кон с широко отворена уста.\r\nФилмът е с 5 награди и 8 номинации \"Сезар\" 2018 г. Може да го гледаме у нас от 7 -ми декември.\r\n ", "date": "2018.12.07", "title": "Маската на войната в \"Ще се срещнем там горе\" "}
{"url": "https://www.dnes.bg/rusia/2018/12/07/ruskata-raketa-9m729-narushava-li-moskva-dogovora-za-razoryjavane.395821", "text": "Първите подозрения се появиха още през 2014 г., но сега натискът върху Русия придобива съвсем конкретни очертания. САЩ и НАТО я обвиняват, че с ракетата 9M729 нарушава договора за разоръжаване. Какво се знае за тази ракета?\n\r\nПрез октомври т.г. американският президент Доналд Тръмп обяви изтеглянето на САЩ от Договора за ликвидиране на ракетите със среден обсег на действие. Но Вашингтон продължи да работи в тази посока: след срещата на външните министри на страните от НАТО Алиансът застана на страната на САЩ и също обвини Москва, че нарушава договора за разоръжаване от 1987 година, забраняващ всички наземно базирани балистични ракети с радиус на действие между 500 и 5 500 километра. \n                    \n                    \n                \r\nВ същото време Вашингтон постави ултиматум на Москва: ако до 60 дни не започне отново да спазва поетите по този договор ангажименти, САЩ ще се оттеглят от него. Преди това Пентагонът е информирал партньорите си от НАТО, че конкретно става дума за руската ракета \"Новатор 9M729\", която в НАТО е позната още като SSC-8, пише .\n\r\n\n\r\nОще от 2014 година съществуват подозрения, че Москва нарушава Договора за ракетите със среден обсег. Тогавашният президент Барак Обама е уведомил за това руския си колега Путин в писмо, последвали са и няколко срещи на ниво технически експерти, но гласност на проблема е дадена чак от сегашната администрация във Вашингтон. Твърди се, че изпитанията на ракетата са започнали още през 2008 година.\n\n\n\r\nВ Русия почти няма официална информация за новата ракета, разработена от ракетостроителния концерн \"Новатор\" в Екатеринбург. По данни на американското разузнаване ракетата, която може да носи както конвенционални, така и ядрени бойни глави, е трябвало да бъде направена така, че да прилича на други ракети - например на тактическата ракета земя-земя от типа \"Искандер\".\n\r\nВ хода на дискусията около тайнствената руска ракета шефът на американското разузнаване Даниел Коутс обвини Русия, че е \"прикрила истинския характер на тестовете и техническите възможности на новата ракета\". Коутс описа освен това как точно е действала Русия: възползвала се е от факта, че Договорът за ракетите със среден обсег не забранява тестването на ракети, които са разработени не като наземно базирани, а за военноморските или военновъздушните сили. Според Коутс Русия е извършила две пробни изстрелвания - веднъж от наземна и веднъж от мобилна установка, съответно на разстояние много над и малко под 500 километра.\r\n\"Ако казаното от Коутс е вярно, това означава следното: Русия е искала да скрие факта, че е тествала една наземно базирана ракета в открито нарушение на Договора за ракетите със среден обсег на действие\", казва за Дойче веле руският журналист и военен наблюдател Александер Голц.\n\r\nАмериканците не посочват какъв е обсегът на новата руска ракета, но изглеждат напълно убедени, че тя нарушава Договора за забрана на ракетите със среден обсег на действие. Във Вашингтон смятат освен това, че новата ракета вече е въведена на въоръжение. Според Даниел Коутс тя представлявала \"пряка заплаха\" за обширни райони в Европа и за части от Азия. Както посочват американски военни експерти, в случая става дума за малка, мобилна ракета, която по всяка вероятност е много трудно откриваема.\n\r\nРусия не отрича, че разполага с ракети от типа 9М729, но настоява, че по никой начин не е нарушила Договора за ракетите със среден обсег на действие. Руското военно министерство отказва коментар по темата.\r\n \r\n", "date": "2018.12.07", "title": "Руската ракета 9M729 – нарушава ли Москва договора за разоръжаване?"}
{"url": "https://www.dnes.bg/stranata/2018/12/07/33-godishen-otkrit-myrtyv-v-hotelska-staia-v-plovdiv.395828", "text": "33-годишен мъж е открит мъртъв в хотелска стая в Пловдив, съобщиха от МВР.\r\nКъм 13:00 часа вчера в полицията бил получен сигнал, че в стая на хотел в района на Централна гара е намерен починал мъж. \r\nНа място са пристигнали криминалисти и съдебни медици. При първоначалния оглед не са установени данни за насилие. \r\nОбразувано е досъдебно производство.\r\n ", "date": "2018.12.07", "title": "33-годишен открит мъртъв в хотелска стая в Пловдив"}
{"url": "https://www.dnes.bg/notifikacii/2018/12/07/haresva-mi-jivotyt-fbr-li-stoi-zad-samoubiistvoto-na-heminguei.395743", "text": "\r\nЪрнест Хемингуей често пише за самоубийството още преди да вземе решението да опре ловната си пушка \"Vincenzo Bernardelli\" в слепоочието си. Баща му, по-малкият му брат и внучката му също избират този краен начин да напуснат света. Ала Хемингуей изглеждал и живял така, все едно животът му доставя невероятно удоволствие.\r\nВсъщност е било точно така. Когато решил, че иска да участва в Първата световна война направил всичко възможно, за да го вземат като войник. Дори нарушеното му зрение не го спира – той става шофьор на линейка, заминава за Италия и всъщност така започва и журналистическата му кариера.\r\n                \n                Когато се превръща в писател, започва да живее като бохем.\r\n\"Храната е за хората, коктейлът е за боговете!\", казва той. Редува дайкири и мохито и се весели, но винаги след като здраво е поработил. Приятел е с Паунд, Щайн и Фитцджералд. Последния е човекът, благодарение на който първият роман на Хемингуей, е публикуван. Ала се изпокарва с всички, заради острия си характер.\r\nМакар веселбата да представлява голяма част от живота му, той все пак се самоубива. Пушката \"Vincenzo Bernardelli\" по-късно е прекръстена Хемингуей, а и любимото му дайкири започва да носи неговото име.\r\n\r\nВерсиите са много – липса на пари, проблеми в брака и дори страшната диагноза рак. Всъщност причината е друга.\r\nПрез целият си живот, Хемингуей се съмнявал в нещо. Дори и в любовта на феновете си. Не вярвал дори на най-близките си приятели. За това, когато обявява, че ФБР го следи, а параноята му се засилва с всеки изминал ден, всички отдават това на характера му. Никой не вярва, че федералните са тръгнали по петите му.\r\nДори след като дърпа спусъка, това е последната причина, която хрумва на хората около него. Оказва се обаче, че все пак Хемингуей е бил прав. ФБР наистина го преследвало по нареждане на Едгар Хувър.\r\nВсичко започнало през 1940 г., когато писателят за кратко работи с КГБ. Подвизава се под псевдонима Арго, но така и не успява да свърши кой знае каква работа. Всъщност, той се проваля като таен агент, но миналото си крие усърдно от своите приятели. Точно за това те така и не разбират каква би била причината, федералните да го преследват.\r\nА те наистина са по петите му. През 1959 година претършували дома и колата му. Според разсекретените файлове от досието му, всички негови телефони също били подслушвали. Когато отишъл на вечеря със съпругата си Мери, настоял да си тръгнат по-рано, защото двама мъже на съседната маса му се сторили подозрителни.\r\nПараноята предизвикала клинична депресия, от която Хемингуей така и не успял да се измъкне. Тя била засилена и от факта, че писателят се чувствал така, все едно е стигнал върха на своята кариера и изпод пръстите му никога повече няма да излязат толкова добри романи, колкото някога е написал.\r\nБлизките му си мислели, че той полудява. За това Хемингуей бил приет за лечение в психиатричната клиника \"Св. Мери\" в Минесота. Телефоните дори и там били подслушвани, докато писателят се подлагал на 11 електрошокови терапии. Те така и не помогнали, а всъщност били последната капка, която преляла чашата на депресията му.\r\nИнтересното е, че Хемингуей е човек, който по принцип оцелява. Повече от 70 злополуки и болести го застигат – две самолетни и две автомобилни катастрофи, падане от кон, цироза, ухапване от акула, нападение от лъв, малария, рак на кожата, разкъсан далак и много, много други нещастия. Но писателят оцелява. Успява да премине през всичко това. 11-те електрошокови терапии обаче заличават този борбен дух. Той почти забравя кой е. Вече наистина не може да напише и ред, както преди.\r\nДве години след като излиза от \"Св. Мери\", Хемингуей не оцелява реалността, в която вече не може да пише. На 2 юли 1961 г. пушката гръмва. Писателят слага край на своето съществуване.\r\nНяколко години по-късно, най-добрият му приятел и биограф е още жив, когато ФБР прави публични тези 124 страници, свързани с Хемингуей. През цялото време, той е мислел, че писателят наистина е застигнат от тежка ментална болест.\r\n\"В годините, които последваха, се опитах да си обясня страха на Ърнест от ФБР, който осъдих толкова невярно. След публикуването на този файл, вече вярвам, че приятелят ми е усетил тяхното присъствие и това е довело до неговото мъчително съществуване и решение да отнеме живота си\", с тези думи Арън Едуард Хочър дава отговор на въпроса, защо един човек, който толкова много е обичал живота и толкова много се е борел да оцелява, в крайна сметка се е предал на демоните си.", "date": "2018.12.07", "title": "Харесва ми животът... ФБР ли стои зад самоубийството на Хемингуей?"}
{"url": "https://www.dnes.bg/notifikacii/2018/12/07/19-godishen-izdyhna-sled-tejko-ptp-krai-varna.395832", "text": "Младо момче е издъхнало след тежка катастрофа на пътя Добрич – Варна, съобщи \"Фокус\".\r\nНа 6 декември, около 21 часа вечерта, край село Крумово, 19-годишният младеж губи контрол над управлявания от него автомобил \"Опел\",  излязъл от пътя и се забил в крайпътно дърво.\r\nПо случая е образувано досъдебно производство.", "date": "2018.12.07", "title": "19-годишен издъхна след тежко ПТП край Варна"}
{"url": "https://www.dnes.bg/stranata/2018/12/07/5-meseca-po-rano-i-po-struma-ot-kresna-do-sandanski.395823", "text": "С 5 месеца предсрочно ще бъде пусната отсечката от магистрала \"Струма\" от Кресна до Сандански, обяви председателят на УС на Агенция \"Пътна инфраструктура\" инж. Светослав Глосов.\r\nОфициалното откриване ще е след края на следващата седмица.\r\nВ последния почивен ден преди коледните празници – 21 декември, между 14 и 20 ч. ще бъде забранено движението по магистралите на товарните автомобили над 12 тона.\r\n\"Целта е да бъде обезпечено нормалното придвижване на колите\", поясни Глосов пред bTV. Същото ще важи и за последния почивен ден по празниците.\r\nОт 16-те пътните участъци, за които от БСП искат проверка, само 4 са били ремонтирани в последните 5 години, каза още шефът на УС на АПИ.\r\n                    \n                    \n                Участъците по магистрала \"Хемус\", които посочват от левицата, са построени преди повече от 30 г. и не са ремонтирани.\r\nГлосов припомни, че през 2014 г. по искане на правителството на Пламен Орешарски е направена пълна ревизия на пътищата, построени по оперативните програми, от Европейската комисия. Взети са и проби от пътните участъци.", "date": "2018.12.07", "title": "5 месеца по-рано – и по \"Струма\" от Кресна до Сандански"}
{"url": "https://www.dnes.bg/zvezdi/2018/12/07/ti-grisho-niamash-syrce-bivsha-i-nastoiashta-priiatelki.395826", "text": "Серина Уилямс най-накрая прости на Григор Димитров, че я заряза заради Мария Шарапова!\r\nГлавната виновница за това е не друга, а настоящата половинка на българския тенисист – певицата Никол Шерцингер. \r\nТя събра бившите гаджета на едно място, за да изяснят отношенията си. И... всичко бе простено, съобщи \"България днес\".\r\nЗа това говорят няколко факта. Първо певицата и тенисистката се оказаха големи дружки. Двете са толкова близки, че Никол даже бе специален гост на Серина на откриването на магазина с новата колекция облекла на Уилямс в Лос Анджелис. \r\nТам двете се прегърнаха и снимаха като стари приятелки. Единствената друга знаменитост на партито беше Ева Лонгория. \r\n                    \n                    \n                Освен това наскоро се появи клипче в социалните мрежи, на което Гришо и Никол се виждат със Серина. На него тримата изглеждат в отлично настроение и приятелски настроени. Нещо, което до преди няколко месеца бе немислимо да се случи. \r\nУилямс дълго не прости на Димитров, че я изостави заради Маша. Американката дори заяви преди време, че българинът има каменно сърце. \r\n\"Всяко нейно интервю започва с фразата: \"Аз съм щастливка, така ми провървя\". Това е толкова скучно, че едва ли някой ще я покани на купон. Иначе, щом й харесва да бъде с човек, който има каменно сърце, това си е нейна работа\", отсече тогава Уилямс.\r\nТова доведе до мигновен отговор от страна на Маша и скандал между двете. \r\nДалеч по-различно приема сега Серина връзката на бившия си с Никол Шерцингер. За това може да е виновен и фактът, че самата тенисистка вече е щастливо омъжена за богаташа Алексис Оханян, създател на сайта \"Редит\".", "date": "2018.12.07", "title": "Ти (Гришо) нямаш сърце! Бивша и настояща – приятелки"}
{"url": "https://www.dnes.bg/sport/2018/12/07/1000-systezateli-6-tatamita-karate-kiokushin-prevze-varna.395838", "text": "\n\r\nОт днес до 9 декември, Дворецът на културата и спорта във Варна e дом на два големи турнира по карате киокушин.\r\nВ морската ни столица се провеждат 2-рото Европейско първенство за мъже, жени и ветерани и 6-тото Открито световно първенство за юноши и девойки.\r\nНад 1000 състезатели, треньори и съдии ще премерят сили на 6  татамита.\r\nТреньорите на нашите национали очакват добро представяне от българските бойци. Схватките ще можете да наблюдавате на живо на сайта ", "date": "2018.12.07", "title": "1000 състезатели, 6 татамита. Карате киокушин превзе Варна"}
{"url": "https://www.dnes.bg/stranata/2018/12/07/bylgarinyt-ot-gurbet-si-idva-mykata-po-decata-i-mama-gi-vryshta.395816", "text": "Близо 60% от българите, завърнали се у нас от чужбина, имат намерение да останат за постоянно в страната, сочи проучване на авторски колектив от икономисти на БАН и от преподаватели в УНСС, предаде \"Труд\".\r\nДанните бяха представени на Международната научна конференция \"Икономическо развитие и политики: реалност и перспективи\" в Института за икономически изследвания при БАН.\n\n\n\r\nС нагласи да не се заселват трайно в чужбина са 28,2% от анкетираните, a възнамеряващите да емигрират окончателно са 12,1%.\r\nСемейните и социални причини са сред доминиращите за завръщането на нашите сънародници. 55,9% от анкетираните определят причините си да се върнат в България, като \"привързаност към семейството и моите близки в България\", 15,7% – “да бъдат с децата си при отглеждането или обучението им\", а 13,9% – “заради грижа за по-възрастен или болен близък\".\r\n                    \n                    \n                От изследването става ясно още, че категорично около 40% от анкетираните не посочват икономически мотив за ремиграция. Това е коренно различно от основната причина, която почти 3/4 от завърналите се в България изтъкват за първоначалното си заминаване в чужбина – получаването на по-висока заплата, по-добра работа или по-висок жизнен стандарт.\n\r\n ", "date": "2018.12.07", "title": "Българинът от гурбет си идва! Мъката по децата и мама ги връща"}
{"url": "https://www.dnes.bg/politika/2018/12/07/krai-na-opashkite-i-nervite-400-administracii-v-obsht-portal.395782", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКрай на ходенето и чакането на опашки в администрацията, за да подадем жалба или сигнал. Със системата за електронно връчване това ще става за секунди. В края на ноември над 400 административни структури са обхванати от общ портал. Дигитална препоръчана поща с обратна разписка. Така накратко може да се опише електронното връчване на документи. \n\r\n\"От момента, в който бъде изпратен на конкретна административна структура, и в момента, в който от другата страна някой отвори вашия документ, той се счита за връчен. И оттук нататък поражда правно действие. За да се възползвате от новата услуга, е нужно само едно нещо – регистрация в платформата чрез електронен подпис. Това ще ви даде достъп до всички основни административни справки у нас\", обясни пред  Веселин Нинов.\n                    \n                    \n                \r\nТой допълни още, че ако нещата се развият по план, очаквания са от края на 2019 година чрез същата система за връчване да могат да бъдат връчвани фишове и глоби. \n\r\nАдминистрацията няма оправдание да каже \"ами, не ви видяхме мейла\". В платформата освен сканирани хартиени документи, могат да се качват и клипове или аудиофайлове. При отваряне на писмото, подателят получава сигнал. Дигитален таймер показва и в колко часа е изпратено. А това решава големият проблем дали са спазени законови срокове, когато това се налага. \n\r\nВсяка система е добре подсигурена с антивирусна защита, като решението е централизирано. Всички документи, които администрацията обменя по електронен път помежду си, са кибергарантирани Над 13 хил. души вече са се регистрирали в платформата. Чрез друга услуга, отново предоставена от Държавната агенция за електронно управление, всеки може да проверки колко пъти държавата е търсила данни за него. \n\r\nНай-често в регистрите влиза МВР. А само за месец социалните са проверили над 120 хил. души дали живеят на заявения от тях постоянен адрес. Което значи, че са успели да спестят над 120 хил. хартиени справки.", "date": "2018.12.07", "title": "Край на опашките и нервите, 400 администрации – в общ портал!"}
{"url": "https://www.dnes.bg/stranata/2018/12/07/panelkite-vse-oshte-sa-hit-mladost-i-iztok-tyrseni.395815", "text": "Цените на панелките в София са се повишили с 8% през първите осем месеца на тази година. Средно жилищата в столицата са поскъпнали с 11 на сто, като най-голямо е увеличението при монолитното строителство – с 12%. Това показват данните на агенции за недвижими имоти, предаде \"Труд\".\n\n\n\n\r\nИнтересът към малките жилища – с една и две стаи намалява, а в същото време расте търсенето на тристайни и многостайни апартаменти. Средната цена на квадратен метър расте от 766 евро на кв. м през 2014 г. до 1199 евро на кв. м в момента.\r\nПричината за засиления интерес към по-големи жилища е, че в последните три години пазарът е движен главно от купувачи, които придобиват жилища за собствено ползване и в по-малка степен с инвестиционна цел, обясни Младен Митов, анализатор в \"Явлена\".\n                    \n                    \n                \r\nСредният наем на двустаен апартамент от средновисокия и високия сегмент се увеличава, като варират между 950 и 1200 евро и 1300-1600 евро за тристаен, отчете Свобода Коджаманова, мениджър в консултантската компания Colliers . При къщите наемите достигат до 2000 евро.\n\r\nКоджаманова открои като тенденция и нарастващият интерес към жилища извън София, а в топ три на предпочитаните квартали се нареждат \"Малинова долина\", \"Младост\" и \"Изток\".", "date": "2018.12.07", "title": "Панелките все още са хит. \"Младост\" и \"Изток\" – търсени"}
{"url": "https://www.dnes.bg/zvezdi/2018/12/07/ovanes-torosian-na-32-mladata-zvezda-v-rodnoto-kino.395739", "text": "\n\r\nНа 7 декември рожден ден празнува една от младите звезди на българското кино и театър – Ованес Торосян. Роден през 1986 година в Ереван, Армения, той завършва НАТФИЗ „Кр. Сарафов“ през 2009 година в класа на Ивайло Христов.\n\r\nИма редици роли в театъра, като в киното добива популярност с участието си във филмите \"Източни пиеси\", \"Тилт\", \"Аве\", \"Аз съм ти\", \"Джулай\", \"Съдилището“ и други.\n\r\n\n\r\nБъдещият актьор израства в театрално семейство. Прабаба му и прадядо му са били актьори, а двамата му дядовци - оперни певци. Освен това баща му и чичо му са имали собствен театър в Армения.\n                    \n                    \n                \r\nКогато е на 6 години, Ованес и семейството му пристигат в София от Ереван заради военния конфликт в Нагорни Карабах.\n\r\nИмат брат, който също е актьор.\n\r\nПолучава награда \"Златна роза\" 2010 за поддържаща мъжка роля за филмите \"Източни пиеси\" и \"Тилт\".\n\r\nПрез 2012 година по време на фестивала Tashkent IFF 2012 получава наградата за най-добра мъжка роля за участието си във филма \"Аве\".\n\r\nУмее да свири на пиано и тарамбука.\n\r\nАктьорът има малка дъщеря.\r\n ", "date": "2018.12.07", "title": "Ованес Торосян на 32: Младата звезда в родното кино"}
{"url": "https://www.dnes.bg/usa/2018/12/07/nadziratel-na-izmychvaneto-na-kashogi-uvolnen.395814", "text": "Бившият висш съветник в саудитския кралски двор Сауд ал Кахтани, който беше сътрудник на саудитския престолонаследник принц Мохамед бин Салман и бе уволнен заради ролята си в убийството на Джамал Кашоги, лично е надзиравал измъчването на най-малко една задържана правозащитничка по-рано тази година, предаде Ройтерс, като се позова на двама неназовани саудитски представители.\n\n\n\r\nЖената, както и най-малко още три други активистки, са били подложени на сексуален тормоз, мъчения с електричество и бичуване в периода май-август в \"неофициален\" център за задържане в Джеда.\r\nМъченията са били извършвани от група от шестима мъже, които са били различни от онези, които обичайно разпитвали задържаните жени, и които са били служители на саудитската Федерация за киберсигурност, програмиране и дронове. По онова време тя беше оглавявана от Ал Кахтани. Той е присъствал лично най-малко на едно от мъченията.\r\n                    \n                    \n                Жените били задържани въз основа на обвинения, че ще навредят на националната сигурност и стабилност, каза друг официален представител на саудитската монархия. Той заяви, че правата на жените са били спазени и те са получавали медицински и социални грижи, били са посещавани от семействата си и са имали право на адвокат.\r\nЖените са били част от 11 влиятелни активистки, арестувани от май насам. Осем от общо 11-те задържани са все още в ареста, като сред тях са и жените, за които се твърди, че са били измъчвани.\r\nСъщевременно стана ясно, че американски сенатори обмислят законодателство от няколко части във връзка със случая Кашоги, предаде Асошиейтед прес. Председателят на комисията по външни отношения в американския Сенат Боб Коркър каза, че сенаторите ще се опитат да придвижат три мерки - резолюция, осъждаща саудитския престолонаследник заради убийството на Кашоги, законопроект за суспендиране на продажбите на оръжия за монархията и резолюция за съкращаване на американската помощ за оглавяваната от Саудитска Арабия коалиция срещу хусите в Йемен.", "date": "2018.12.07", "title": "Надзирател на измъчването на Кашоги – уволнен"}
{"url": "https://www.dnes.bg/snimka-na-denia/2018/12/07/slyncheva-zima-a-ot-nedelia-chakame-snega.395813", "text": "Над страната облачността ще е разкъсана, предимно средна и висока. Ще е почти тихо. Минималните температури на 7-ми декември ще са от минус 5 до 0, а максималните - между 3 до 8 градуса, в местата с по-трайна мъгла ще са близки до 0.\r\nПо Черноморието в сутрешните часове ще има ниска облачност или мъгла. През деня облачността ще се разкъсва и намалява до предимно слънчево. Ще духа слаб до умерен вятър предимно от запад. Максималните температури ще са 4-6 градуса. Температурата на морската вода е 9-11 градуса. Вълнението на морето ще бъде 1-2 бала.\r\nВ планините ще е предимно слънчево. Ще духа до умерен северозападен вятър. Максималната на височина 1200 метра ще е около 4, на 2000 метра - около минус 3 градуса, сочи  на НИМХ.\r\n                \n                В събота в планините и планинските райони ще се затопли още малко и на места в Предбалкана и в Източна България дневните температури ще достигнат и надхвърлят 10-12 градуса. В останалата част от страната максималните ще са между 4 и 9 градуса. Минимални - между минус 6 и минус 1 градуса. Облачността ще е разкъсана, по-късно през деня от запад ще се увеличава и вплътнява.\r\nПрез нощта срещу неделя и в неделя от запад ще започнат превалявания, в планините - от сняг, в равнинната част от страната - отначало от дъжд. От северозапад, с временно усилване на вятъра, ще започне понижение на температурите и във високите котловини полета и Предбалкана дъждът ще се примесва и ще преминава в сняг. В Източна България температурите все още ще са високи и ще вали дъжд.", "date": "2018.12.07", "title": "Слънчева зима, а от неделя чакаме снега"}
{"url": "https://www.dnes.bg/notifikacii/2018/12/07/keshyt-ot-kreditna-karta-ni-byrka-v-djoba-s-okolo-40.395812", "text": "Средно 40% може да достигне лихвата и таксите по обслужване на година в случай, че си позволим лукса да теглим кеш пари от банкомат с кредитната си карта. Т.е. на практика да я използваме като обикновена, дебитна. Това сочи справка в сайта \"Моите пари\".\n\r\nНай-големият процент от почти 80% се начислява по един от картовите продукти на западна банка имаща бизнес у нас. За същата карта и ГПР-то за покупки е доста високо - над 60 на сто.\n\r\nПри останалите 10 от най-големите банки у нас максималното ГПР за теглене от банкомат се колебае в широки граници от 14,77% до 60,50%.\n\r\nЗа това и финансовите експерти съветват кредитната карта да се използва единствено за пазаруване и за плащане на сметки отнлайн или през физически постерминали.\n                \n                \r\nПри ползване на кредитната пластика за пазаруване минималните разходи върху изхарчената сума са много по-ниски, пише \"Монитор\". Те варират от 9,68% на година до 20,48%.\n\r\nВ годишните разходи на кредитните карти влизат и таксите за ползване, които за обикновените пластики обикновено са от 20 до 60 лв. Максималната такса по правило е за „златните“ или „платинените“ кредитни карти. За пластиките \"специлизирани\" в родната валута таванът на годишната такса е на ниво 196-260 лв., а в евро най-високите цени за ползване за 12 месеца са съответно 100 и 130 евро. Същите пари някои от банките вземат и като такса за разглеждане на документите.", "date": "2018.12.07", "title": "Кешът от кредитна карта ни бърка в джоба с около 40%"}
{"url": "https://www.dnes.bg/akoshtete-vqrvaite/2018/12/07/prichinite-veche-da-ne-ste-vliubeni-v-partniora-si.395685", "text": "Както всички хубави неща, така и любовта понякога има своя край. Невинаги е така, разбира се, но когато това се случи, причините могат да са много. Ето 10 от тях:\r\n\r\nАко комуникацията ви се свежда до това да обсъдите какво да купите от магазина след работа, нещата наистина са задълбали само в битовото. Духовното ви общуване е потънало в забвение, от което трудно би могло да излезе. В такива моменти човек осъзнава, че няма и желание да се опитва да говори за друго с партньора си. С времето разбирате, че сте спрели да обичате партньора си някъде по пътя.\r\n\r\nЛесно е да попаднеш в капана на самозабравата. Човек мисли, че щом е открил любовта, тя му принадлежи завинаги, каквото и да направи. Тази грешка е най-честата разрушителка на връзки.\r\n                    \n                    \n                \r\nДа нямаш никакви очаквания е лошо. Това говори по-скоро за безразличие, ниски критерии, липса на самооценка и оценка. Но и да имаш твърде високи очаквания също не е добре, тъй като те трудно биха били оправдани. Даже да не са прекалено високи понякога се случва така, че след време се оказва, че човекът, когото си мислите, че сте обожавали, не е този, когото сте очаквали. Ценностите му не съвпадат с вашите, интересите, темите на разговор, всичко е различно от вашето разбиране за съвместен живот.\r\n", "date": "2018.12.07", "title": "Причините вече да не сте влюбени в партньора си"}
{"url": "https://www.dnes.bg/temida/2018/12/07/sagata-banevi-realnost-i-rialiti-kakvo-shte-se-sluchi.395829", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСпециализираният наказателен съд ще решава дали да остави за постоянно в ареста Николай и Евгения Баневи. Часове след като двамата бяха екстрадирани в България Специализираната прокуратура ги обвини за участие в организирана престъпна група за данъчни и длъжностни престъпления и за пране на пари, действала от 2005 година. \r\nЕдно от обвиненията към бизнесмените е за пране на пари в размер на над 1 млрд. лева. Прокуратурата ще повдигне обвинение и на майката на Николай Банев Мария.\n\n\n\r\nЖурналистът Патриция Кирилова коментира в студиото на \"България сутрин\", че арестът на Баневи прилича много на тези на други влиятелни фамилии с голям бизнес от последните месеци.\r\n                    \n                    \n                Тя каза, че акцията и зрелището, което се направи с посрещането на Баневи, може в крайна сметка да не доведе до нищо, въпреки разпространените кадри от МВР, които според Кирилова изглеждат като холивудска продукция.\r\n\"При положение, че НАП работи и за 100 лева запорира сметки, как се стига до такова престъпление без никой да реагира толкова време. Хората вече живеят в едно такова риалити, говорят се за едни арести, милиарди, после човекът се оправдава в съда, почва да съди България\", каза Патриция Кирилова.\r\nТя беше категорична, че случаи като този с Алексей Петров, който в крайна сметка беше напълно оправдан, показват, че нещо се прави, но не се стига до край.\r\nКирилова намекна, че акциите от последните месеци може да са и с чисто предизборна цел, защото въпреки много въпроси около тях, в крайна сметка по думите ѝ има много българи, които се радват, че хора с пари са арестувани.\r\nАдвокат Людмил Рангелов пък оприличи случващото се с Баневи като акция, с която се цели успокояване на общественото мнение. Според него след завръщането им сега ни очаква много дълго разследване и досъдебно производство.\r\n\"Въпросът е за кои от деянията тази давност вече е изтекла и за кои не. Това, за което са обвинени, има различен по размер наказание. От 5 - 15 за някои. Най-тежкото, което е предвидено е от 10 до 20 години, което е за присвояване в особено големи размери\", обясни още юристът пред .\r\nТой посочи още, че темата за пране на пари в размер на милиард лева е несериозна, въпреки че не е невъзможно, защото семейството не е обвинено в престъпление, с което да са натрупали подобна сума, която впоследствие да бъде изпрана. ", "date": "2018.12.07", "title": "Сагата \"Баневи\" – реалност и риалити? Какво ще се случи?"}
{"url": "https://www.dnes.bg/notifikacii/2018/12/07/suetata-sreshta-alergiite-za-riskovete-pri-boite-za-kosa.395825", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсяка изкуствена намеса върху нашето тяло крие своите рискове. Млада студентка във Франция почти не загина след опит за домашно боядисване на своята коса.\r\n\"Доста голяма група хора боядисват косите си. Не трябва да се стресират от това, но боите съдържат много съставки, има и такива, които са онкогенни. Хората трябва да проучват много внимателно съставките на боите\", каза пред  дерматологът от \"Александровска болница\" д-р Мина Сълева.\n\r\nСпоред нея по-големият проблем при боите са алергичните реакции.\r\n                \n                Хубаво е човек да тества боята, нанасяйки малко количество от нея зад ушната мида и престоявайки 48 часа с нея. Ако няма реакция, вече може да използва боята.\r\nВ домашни условия имаме повече възможност да проучим самия продук, докато професионалните бои в салоните са по-агресивни и нямаме възможност да сме толкова запознати със съставките им, смята д-р Сълева.\r\n\"Има дерматологични тестове, кампании се правят в България. Хората могат да се информират, безплатно да отидат до дерматолог в техния град и да се тестват спокойно\", отбеляза д-р Сълева.\r\nАроматизираните кремове често са подвеждащи и могат да алергизират, каза за финал на разговора д-р Мина Сълева.\r\n ", "date": "2018.12.07", "title": "Суетата среща алергиите: За рисковете при боите за коса"}
{"url": "https://www.dnes.bg/tenis/2018/12/07/grisho-otsviri-sofia-open-2019-triabva-li-da-ima-drama.395839", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ началото на февруари следващата година ще се проведе поредното издание на тенис турнира Sofia Open, в който ще се включат голям брой тенисисти от цял свят.\n\n\n\r\nЗа съжаление българската публика отново няма да може да види родният номер 1 при мъжете Григор Димитров, който обясни, че няма смисъл да има напрежение от това, че той по всяка вероятност няма да участва на един \"частен турнир\".\r\nРешението на Гришо отново повдигна сериозна дискусия, след като той досега участва в едно единствено издание на турнира в трите му издания. Сега вероятно ще го пропусне отново.\r\n                    \n                    \n                Спортният журналист Крум Савов отбеляза, че така или иначе този турнир е направен за Григор Димитров и за да може българската публика да го види на живо. Според Савов в тениса няма държавни турнири и всички, на които се подвизава първата ни ракета, са именно частни.\r\n\"Някой ако може да ми обясни как така 10 български деца и още 50, с които аз общувам покрай моя син, когато ги попиташ кой им е идол, обикновено казват Надал, Федерер или Джокович\", категоричен беше той. \r\nКрум Савов смята, че щом в класацията на младите тенисисти Григор Димитров идва на четвърта позиция, това е най-показателното.\r\nАсен Григоров пък защити първата ни ракета и обясни, че Димитров не живее от 16 години в България и това, че в България да го обвиняват, че не е българин е голяма \"излагация\".\r\nПо думите му в медиите у нас постоянно се изливат негативни коментари и новини за най-добрия български тенисист.\r\n", "date": "2018.12.07", "title": "Гришо отсвири Sofia Open 2019. Трябва ли да има драма?"}
{"url": "https://www.dnes.bg/sofia/2018/12/07/uspokoite-se-niama-strashno-ombudsmaia-ne-misli-da-kmetuva-zasega.395833", "text": "Омбудсманът Мая Манолова към този момент не желае да се впуска в битката на имената, които ще се борят да бъдат номинирани от една или друга политическа формация за кмет на София на местните избори догодина.\r\nПреди дни от столичната организация на червените обявиха, че обсъждат няколко имена за столицата, сред тях и това на омбудсмана. Днес обаче Манолова каза, че си харесва сегашната работа.\n\n\n\r\n\"Да работя за каузи, които са важни за хората, да печелим заедно победи е несравнимо усещане. Имам огромната привилегия да съм човекът, който защитава гражданите. Може някога да реша да се кандидатирам за нещо, успокойте се, няма страшно\", настоя тя.\r\n                    \n                    \n                Манолова смята, че е спечелила победа в битката за Закона за личната помощ. Тя призна колко трудно е било да убеди институциите, депутатите, различните партии колко важен е законът за хората с най-тежки увреждания.\r\n\"Протести, контрапротести, палатков лагер, блокади, оставки, обиди и наистина вчера единодушно парламентът прие закона за личната помощ. Ако се върнем малко назад, това изглеждаше немислимо\", отбеляза омбудсманът пред БНТ.\r\n\"Битката на майките с палатките и тази изстрадана победа трябва да са обеца на ухото за властимащите и всеки политик - хората трябва да бъдат слушани и чути\", подчерта Манолова.\r\nТя припомни, че Законът за личната помощ бе приет без една стотинка допълнителен ресурс.\r\n\"Ние освен че реализирахме една надежда на майките на деца с увреждания, показахме и как може да започне реформата, как, борейки се за собствената си кауза на своето дете, ти можеш да започнеш реформата на системата\", коментира омбудсманът.\r\nИ подчерта, че това е огромен успех - законът да бъде гласуван единодушно.\r\nМая Манолова каза, че в момента заетите в социалната сфера получават изключително ниски възнаграждения.\r\n\"Предизвикателството е пред социалния министър да убеди правителството, че хората в социалния сектор имат право на справедливо заплащане\", коментира тя.\r\nБитката за решенията на ТЕЛК-овете - Манолова отбеляза, че са се потвърдили нейните притеснения от начина, по който тръгва тази реформа - изцяло на гърба на хората с увреждания.\r\nОмбудсманът допълни, че очаква подкрепа за Закона за частния фалит, както и за дейността на колекторските фирми, тези за бърз кредит и банките.", "date": "2018.12.07", "title": "Успокойте се, няма страшно... ОмбудсМая не мисли да кметува, засега"}
{"url": "https://www.dnes.bg/akoshtete-vqrvaite/2018/12/07/10-recepti-koito-da-vkliuchite-vyv-vashata-dieta.395803", "text": "Когато искаме да поддържаме здравословно тегло е важно да започнем от начина си на хранене. Не е нужно да следваме строги диети, които лишават организма ни от важни хранителни групи.\r\nДостатъчно е да изключим преработените храни от менюто си, сладкишите, бялата захар, подсладените газирани напитки. Следва да си съставим меню, което да е питателно, защото когато спортуваме ние се нуждаем от енергия.\r\nДнес събрахме за вас 10 рецепти, които може да направите част от вашето здравословно меню. В тях се съдържат полезни протеини, мазнини и въглехидрати. Не на последно място, бъдете разумни и с консумацията на сол. \r\n ", "date": "2018.12.07", "title": "10 рецепти, които да включите във вашата диета"}
{"url": "https://www.dnes.bg/obshtestvo/2018/12/07/paradoks-rabotim-ot-zori-do-zalez-a-vse-pak-obedniavame.395831", "text": "\r\nЖивеем, за да работим, или работим, за да живеем? По последни данни на \"Евростат\" се оказва, че 1/5 от парите ни отиват за храна, а още толкова даваме за поддържането на дома.\r\n\"Статистиката на \"Евростат\" не ми е ясна. Българинът дава 1/3 от доходите си или 11 860 лв. годишно за храна, напитки и бит. Тенденциите са неприятни. Разходите растат по-бързо от приходите. Това означава, че ние обедняваме. Расте обслужването на жилищата и транспорта. Има ръст на данъците и осигуровките. 19,7% от парите на българите отиват за жилища, а в Европа плащат повече, но останалите разходи са им по-ниски\", коментира финансистът Мика Зайкова.\n\n\n\r\n                    \n                    \n                На фона на тази песимистична картинка икономистът Стоян Панчев изтъкна в студиото на \"България сутрин\", че храната все пак поевтинява.\r\n\"По-голям процент от приходите – 54% идва от заплати, а не от преразпределение от държавата. Разходите за дрехи намаляват. Твърде бавно стигаме Европа и затова не се усеща. Има сектори, в които дори нищо не се случва. Да вземем пенсионерите – тях инфлацията ги съсипва. Пенсионната система е механизмът, чрез който трябва да можем да спестим най-много. Трябва да имаме лична сметка, по която да ни се пазят парите. Всеки може да си провери колко пари са спестени\", отбеляза той.\r\nСпоред Мика Зайкова в Бюджет 2019 липсва ефективност. Тя твърди, че ако в приоритетните области имаше програмни бюджети, то парите щяха да бъдат похарчени далеч по-смислено.\r\nМакар че и двамата гости посочиха, че България изнася суровини и части, Панчев подчерта, че все пак и произвеждаме, но не достатъчно, за да се усети.\r\n\"Българските предприемачи си вършат работата, но имаме проблем с публичната част. Но реформи се правят в първите 1-2 години на мандата\", завърши той разговора пред .\r\n ", "date": "2018.12.07", "title": "Парадокс: Работим от зори до залез, а все пак обедняваме!?"}
{"url": "https://www.dnes.bg/stranata/2018/12/07/myj-i-jena-zaginaha-pri-pojar-vyv-vidinsko.395847", "text": "Възрастно семейство е загинало при пожар в Ново село, съобщават от МВР във Видин. \r\nСигнал за горяща къща на ул.\"Пейо Яворов\" е получен в служба \"Пожарна безопасност и защита на населението\" вчера в 16:14 часа. Пристигналите на мястото огнеборци са потушили пламъците, но сред отломките открили телата на обитателите - 75-годишна жена и 80-годишен мъж. \r\nДежурна оперативна група е извършила оглед на местопроизшествието. Според първоначалните данни пожарът е възникнал в резултат на неправилна експлоатация на електрически отоплителен уред - печка тип \"духалка\". \r\nОт началото на тази година в област Видин петима са загинали от пожари.", "date": "2018.12.07", "title": "Мъж и жена загинаха при пожар във Видинско"}
{"url": "https://www.dnes.bg/rusia/2018/12/07/lavrov-poveche-nato-na-balkanite-destabilizira-evropa.395842", "text": "Русия е обезпокоена от засилването на усилията на НАТО и ЕС за бъдещо \"усвояване\" на Балканския регион, което води до появата на нови разделителни линии и дестабилизиране на Европа.\n\r\nТова заяви руският външен министър Сергей Лавров в интервю за гръцкия вестник \"Ефимерида тон синдактон\", предаде ТАСС.\n\r\nПоложението на Балканите предизвиква загриженост, отбелязал Лавров.\n\r\nНие виждаме, че НАТО и ЕС засилват усилията за по-нататъшно усвояване на региона. От страните в региона настойчиво изискват да направят грешен избор: или с Москва, или с Вашингтон и Брюксел, заявил Лавров.\n\r\nТези действия според него водят до бъдеща дестабилизация на архитектурата на сигурността в Европа, към нарастване на напрежението и поява на нови разделителни линии.\n                    \n                    \n                \r\nРуският външен министър заяви също така, че създаването на армия на Косово и налагането на 100-процентови мита върху стоките, които се внасят от Сърбия и от Босна и Херцеговина, поставя под въпрос репутацията на ЕС, неговата способност да принуди косоварите да изпълняват задълженията си. \n\r\n„Главно огнище на нестабилност /на Балканите/ остава Косово. Прищина не само открито саботира изпълняването на договореностите, постигнати в диалог с Белград с посредничеството на ЕС, но и прави нови и нови провокативни стъпки“, каза Лавров. \n\r\nРуският министър посочи, че режимът на протекторат в Босна и Херцеговина, запазващ се благодарение на поста на върховния представител, сковава развитието на страната и пречи на процеса на помирение. Върховният представител в Босна и Херцеговина играе дестабилизираща роля, каза Лавров. \r\n ", "date": "2018.12.07", "title": "Лавров: Повече НАТО на Балканите дестабилизира Европа "}
{"url": "https://www.dnes.bg/eu/2018/12/07/ungariia-stranata-koiato-syzdava-energiia-vkus-i-sila.395827", "text": "\nУнгария е известна със своя Гулаш и отстояването на собствен възглед за развитието на Обединена Европа. Страната отдаван се е простила с комунистическото си минало и е прегърнала идеята на свободния пазар в Европа, ориентиран към силен износ на стоки. Тук се ражда една от най-популярните енергийни напитки в повече от 50 страни по цял свят – Hell Energy.\r\nСобствениците – местни патриоти, решават да подпомогнат един от най-бедните региони в страната – около град Мишколц, инвестирайки милиони в два завода - за производство на енергийни напитки и за производство на алуминиеви кенове. Събирайки целия производствен процес в една ръка, те създават един от най-успешните бизнес модели на пазара на енергийни напитки в света.\r\n                    \n                    \n                \r\nПо времето на комунизма Мишколц е бил развиван като град с доминиращи производствени мощности за промишлеността. Днес градът е известен със своите термални води, които придават туристически блясък на иначе индустриалния му облик. Именно от този район в рамките на всяка година към 50 страни се отправят 1,5 милиарда кенове. От създаването си през 2006 година компанията се развива с бързи темпове и държи лидерски позиции в няколко държави, включително и в България с над 51% пазарен дял по продадени бройки.\r\nДруги забележителности на града са Националният театър, Градската галерия, ортодоксалната синагога, множеството католически и протестантски катедрали, православна църква, съхранената архитектура на централната градска част, китни площади и богато запазена зелена зона в града.\r\n\r\nИзточна Европа има нужда от отговорни бизнес решения за развитието си и догонването на стандарта в по-развитата и богата Западна част на континента. Пример за патриотична инициатива дават собствениците на компанията, които се завръщат в родното си място, за да го развият, инвестирайки в \"пусти полета за царевица\".\r\nПървоначално произвеждат енергийни напитки на ишлеме. След това обаче се ражда мечтата за собствена фабрика. Избират място близо до Мишколц, където да отворят свой завод, осигурявайки работни места и развитие на региона. Изградена е първата поточна линия. Не след дълго време е добавена още една. През 2018 година производството се удвоява с добавянето на трета поточна линия. Ако и трите работят с максимален капацитет, в рамките на денонощие се произвеждат 4 500 000 енергийни напитки.\r\nКомпанията притежава най-престижния сертификат за качество FSSC22000 и през определен период контролни органи проверяват дали продукцията съответства на изискванията. Всички елементи от производствения процес са свързани с компютърно управление, а продуктът преминава през над 100 контролни точки за качество, преди да напусне фабриката.\r\nЗа да затвори напълно производствения процес, Hell Energy изгражда само за осем месеца и завод за алуминиеви кенове през 2017 година, разположен на площ от 42 000 квадратни метра. Двете фабрики са свързани, а пътят на една енергийна напитка от поставянето ѝ на лентата до излизането ѝ навън покрива обиколката на футболно игрище.\r\nОсвен популяризирането на продукта, чрез известни личности като Брус Уилис, унгарците спонсорират в продължение на две години и отбор във Формула 1 – AT&T Williams. В последствие се отказват от този вид реклама, за да инвестират в производство. Плановете на компанията са скоро да добавят още една поточна линия и да отворят напълно автоматизирания си \"висок склад\", който ще работи без никаква човешка намеса на място.\r\nВ момента туристическият бизнес също е в полезрението на групата. Те са изградили един от най-модерните СПА – комплекси в Унгария – Avalon Park, намиращ се в един от кварталите на град Мишколц.\r\nРодолюбието на унгарците ни кара да преосмислим работата си в България и това, което може да направим за развитието на родния край. Източна Европа страда от един общ проблем – все още сме бедни.\r\nБедността се решава с много работа и общи инвестиции за постигането на повече заетост, което води до по-щастлив и работоспособен народ.", "date": "2018.12.07", "title": "Унгария – страната, която създава енергия, вкус и сила"}
{"url": "https://www.dnes.bg/science/2018/12/07/svetovno-zastrashen-vid-patici-se-poiaviha-v-bylgariia.395824", "text": "Кадифена потапница беше наблюдавана в средата на седмицата в района на Дуранкулашкото езеро за пръв път за последните 15 години. Видът е много рядък за нашата страна и прелита дотук само по време на миграция.\n\r\nНаблюдението е направено от екип на Българско дружество за защита на птиците по време на теренни проучвания в района на Приморска Добруджа.\r\nПрез 2015 година кадифената потапница е категоризирана като световно застрашен вид, защото е отчетен спад от 40 на сто от световната популация на вида. Това прави всяко наблюдение на кадифената потапница важно за орнитологичната общност.\r\nВидът е северно зимуващ, като се задържа в района на Балтийско море, където може да бъде наблюдаван в морето, както и в района на Германия и Полша. До България достигат изключително рядко единични индивиди, като е по-вероятно кадифената потапница да бъде забелязана по река Дунав, някои вътрешни язовири и по Южното Черноморие, но тези наблюдения имат случаен характер.\r\n                    \n                    \n                Екипът направил наблюдението вярва, че е възможно кадифената потапница и друг път да е посещавала инцидентно Дуранкулашкото езеро, но въпреки че районът се посещава редовно от орнитолози и туристи с цел наблюдение на птици, не е регистрирано нейно наблюдение от края на 90-те години до момента.", "date": "2018.12.07", "title": "Световно застрашен вид патици се появиха в България"}
{"url": "https://www.dnes.bg/eu/2018/12/07/predi-evrovota-kakvo-se-sluchva-pri-patriotite-i-desnite.395834", "text": "В десния и патриотичния сектор на българската политика текат стремителни процеси на разцепление и опити за някакво обединение на по-малки или по-големи групи.\r\nПредизборно патриотичното и дясното у нас \"омешаха капи\" под новия моден тренд - консерватизма. \n\r\nВМРО имат вече евродепутат - Ангел Джамбазки, в групата на консерваторите. \"Атака\" се стреми към членство там, но подаде документи, не с посредничеството на Джамбазки, а под крилото на другия консерватор с претенции за единствен автентичен такъв - Николай Бареков. Двамата със Сидеров заявиха близостта си на 12 октомври на конференция в София. Бареков предрече светло бъдеще на новия консервативно-патриотично-десен проект, а Сидеров бе по-скромен - европейците са узрели за идеите му. \n\n\n\n                    \n                    \n                \r\nЗасега лидерът на \"Атака\" не е решил да напуска патриотичната коалиция, но иска да води листата за евроизборите. Другата опция бе предложена от Бареков - коалиция \"Патриоти +\". Но и двете предложения не срещнаха прием, предаде БНР.\r\nВМРО държат Джамбазки да оглави листата, но лидерът Красимир Каракачанов предпочете да обоснове своя отказ с отказа на третия в коалицията - НФСБ.\n\r\nСидеров спря да идва в парламента и не може да бъде питан определил ли се е. Оказа се обаче, че партньорите му също ухажват и са ухажвани от други политици - вдясно.\n\r\nПърво, Симеонов бе харесан за съюзник от Божидар Лукарски, но с отстраняването му от председателското място в СДС флирт с бившия вицепремиер започна друг ексминистър от кабинета Борисов 2 - Петър Москов. Той има проект за \"силна, консервативна десница\", защото по думите на Москов \"консервативно-патриотична алтернатива е смисленото политическо бъдеще на България\".\n\r\nОтказали се да уговарят Симеонов, от СДС се похвалиха, че и те на свой ред са търсени като партньор. Главният секретар на СДС Илия Лазаров сподели за интерес от ВМРО. От партията на Каракачанов обаче не са обявили официално, че търсят контакт със СДС. \n\r\nНовият председател на СДС Румен Христов отдаде търсенето на социологическо проучване, на което получили 10% доверие. Неговата представа за трансформация е в друга посока - явяване на евровота заедно с другите десни формации в ЕНП.\n\r\nВъпреки желанието на сините ГЕРБ не са вариант, тъй като Бойко Борисов държи на самостоятелно участие. Затова погледът е насочен към бившите съюзници от ДСБ, сега в \"Демократична България\". ДСБ обаче нямат намерение да се разделят с партньорите си от \"Да, България\" и \"Зелените\", а те пък не искат да чуят за СДС, защото ако приемат и тях, и ДБГ, ще заприличат на разпадналия се \"Реформаторски блок\". \n\r\nОт ДСБ вече издигнаха Светослав Малинов за свой водещ кандидат в обща листа в рамките на \"Демократична България\". Хората на Христо Иванов още се допитват онлайн кого да номинират.", "date": "2018.12.07", "title": "Преди евровота: Какво се случва при патриотите и десните?"}
{"url": "https://www.dnes.bg/sofia/2018/12/07/smetkite-na-sofiia-1-5-mlrd-biudjet-prez-2019-g.395852", "text": "Размерът на проектобюджета на Столична Община за 2019 г. е над 1,5 млрд. лв., обяви кметът на София Йорданка Фандъкова.\r\n\"Не залагаме увеличение на данъците, извън промените, направени вече от законите в Народното събрание. Ще предложим на Общинския съвет да приеме минималните прагове и за автомобилите, и за курортните жилища\", обясни Фандъкова. \r\nТя посочи, че от 2012 г. до 2017 г. са събрани почти 184 млн. лв. повече собствени приходи.\n\n\r\n\"Заложената капиталова програма на Столична община е 551 млн. лв., от които 58% са средства, които осигурихме от европейските програми – 324 млн. лв. Последователно в последните години реализираме основни приоритети, като на първо място е екологията – подобряване чистотата на въздуха и чистотата в града. Догодина предстои да пуснем и третата линия на метрото, като това е най-големият проект на Общината догодина\", допълни тя. \r\n                    \n                    \n                По думите й 133 млн. лв. е инвестицията в новите автобуси и трамваи. \r\n\"Общо за транспорт и транспортна инфраструктура залагаме 550 млн. лв., от които 51,3 млн. лв. са за изграждане на основни улици и булеварди, като включваме 15 по-големи обекта, сред които бул. \"Монтевидео\", южното платно на бул. \"Тодор Каблешков\" и др.\", обясни още столичният кмет.\r\nФандъкова посочи, че 38 млн. лв. са заложени за ремонт и поддръжка на територията на цялата община, а 4,5 млн. лв. ще бъдат инвестициите за изграждане на улично осветление. По думите й за втория и третия лъч на метрото ще бъдат дадени 307 млн. лв. \r\n\"С близо 33 млн. лв. закупуваме 13 нови трамвая, а заедно със \"Столичен автотранспорт\" инвестираме около 100 млн. лв. за нови автобуси. Над 250 млн. лв. отделяме за почистване на междублокови пространства, а над 21 млн. лв. за поддръжка на зелени площи. Близо 18 млн. лв. ще бъдат дадени и за рекултивацията на старите депа. 400 хил .лв. отделяме и за закупуване на мобилна станция за измерване на чистотата на въздуха\", каза още тя. \n\r\nПо думите и около 18 млн. лв. се инвестират в реконструкция на паркове: \"Западен парк\", \"Южен парк\", \"Сверен парк\", \"Борисова градина\" и др. Кметът обясни, че над 600 хил. лв. ще бъдат дадени и за Зоологическата градина.\r\n\"През 2019 г. предвиждаме 68 млн. лв. за образование и над 5,6 млн. лв. за култура. 19 млн. лв. отделяме за цялостна реконструкция и изграждане на 15 детски градини в кварталите \"Манастирски ливади\", \"Изток\", \"Кръстова вада\", \"Нови Искър\", район \"Студентски\", \"Горна баня\", \"Овча купел\", \"Подуяне\" и др.\", каза още Фандъкова и обясни, че над 9 млн. лв. ще бъдат дадени за изграждане на нови физкултурни салони в седем училища. \r\n\"5,6 млн. лв. ще инвестираме в консервацията и реставрацията на две минерални бани – в Банкя и в Овча купел. 550 хил. лв. ще дадем за основен ремонт на Кукления театър, като са одобрени и първите средства за старта на изграждане на Център за съвременно изкуство\",обясни тя. \r\n8 млн. лв. ще отидат за канализация и за язовири на територията на Столичната община. ", "date": "2018.12.07", "title": "Сметките на София: 1,5 млрд. бюджет през 2019 г."}
{"url": "https://www.dnes.bg/politika/2018/12/07/na-ovakantenoto-ot-moskovski-miasto-ralica-dobreva.395837", "text": "Ралица Добрева се закле като народен представител и така зае овакантеното от Ивайло Московски депутатско място.\n\n\r\nТой хвърли оставка на 30 ноември, а по-рано тази седмица парламентът го освободи. \r\nНа 20 септември правителството номинира Московски за вицепрезидент на Черноморската банка за търговия и развитие. Постът в банката се заема на ротационен принцип.\r\nСлед Московски в листата на ГЕРБ в Плевен е Цецка Цачева, но тя е правосъден министър. Затова на депутатската банка сяда следващият кандидат - Ралица Добрева.\r\nТя и преди това бе депутат, но трябваше да освободи мястото, когато Московски подаде оставка като министър на транспорта заради тежката катастрофа край Своге и се върна в парламента.", "date": "2018.12.07", "title": "На овакантеното от Московски място – Ралица Добрева"}
{"url": "https://www.dnes.bg/sofia/2018/12/07/borisov-syzdavame-dyrjavna-agenciia-za-pytna-bezopasnost.395854", "text": "Между 11 институции е споделена отговорността за движението по пътищата в момента, а няма координиращ механизъм между тях, обясни премиерът Бойко Борисов по време на парламентарния контрол.\r\nЗа да се сложи край на тази практика кабинетът се готви да създаде Държавна агенция за пътна безопасност.\r\n\"Тя е на етап обществено обсъждане, надявам се скоро да имаме добър проект и агенцията да обедини всички функции\", допълни Борисов.\r\nДържавната агенция за пътна безопасност ще е към администрацията на Министерския съвет.\r\nТя ще разработва, координира и контролира провеждането на политиката по пътна безопасност в България, като се предвижда да поеме част от контролните функции на различните институции, между които е споделена отговорността за пътната безопасност към настоящия момент.\r\n                    \n                    \n                Агенцията ще предлага мерки и решения за повишаване на пътната безопасност.\r\nОтделно е приета и Национална стратегия за подобряване на безопасността на движението по пътищата за периода 2011-2020 г.\r\nТя предвижда значително намаляване на броя на загиналите и ранените при пътнотранспортни произшествия.", "date": "2018.12.07", "title": "Борисов: Създаваме Държавна агенция за пътна безопасност"}
{"url": "https://www.dnes.bg/notifikacii/2018/12/07/belgiiski-turisti-likuvat-chetirima-za-sedmica-v-bansko-450-evro.395844", "text": "Зимните курорти в Банско и Пампорово са най-евтините в Европа, съобщават белгийски медии, като се позовават на данни от най-голямата търсачка в света за осигуряване на почивки (hometogo.fr).\r\nОтбелязва се, че за четирима души цената на седмична почивка в Банско е 450 евро, а в Пампорово - 500 евро. Така двата български зимни курорта заемат челните места в класацията по цени. \n\r\nНай-скъпа е зимната почивка в Швейцария, където за четиричленно семейство са нужни 2706 евро на седмица.\r\nУточнява се, че в посочените цени не са включени средствата за наемането на ски, картите за влек, разходите на място.\n\r\nМедиите добавят, че повечето белгийски туристи избират през зимата места за почивка, където топлото време е сигурно, както в Испания.\r\n                \n                След събитията от началото на десетилетието в Северна Африка и атентатите в Египет, Тунис и Мароко - обичайни места за отдих на белгийците - медиите в Белгия все по-често препоръчват почивка в България, пише БТА. \n\r\nНашата страна става все по-привлекателна за младите белгийци и бе наречена в медиите \"Новата Ибиза\".\r\nВ статии по тази тема се разказва за \"райски плажове, евтини полети, ниски входни такси за нощни клубове, евтини напитки, празнично настроение\".", "date": "2018.12.07", "title": "Белгийски туристи ликуват! Четирима за седмица в Банско = 450 евро"}
{"url": "https://www.dnes.bg/muzika/2018/12/07/sofiiskata-filharmoniia-otbeliazva-100-g-lenard-byrnstein.395878", "text": "В годината на Бърнстейн (2018), когато целият свят отбелязва 100 години от рождението му, Софийска филхармонияи маестро Найден Тодоров представят неговата Симфония No 3.\r\nЛенард Бърнстейн е един от най-обичаните композитори на всички времена. Автор на мюзикъли, опери, камерна и инструментална музика, той остава в сърцата на почитателите си с енергията, която влага в своите произведения. Сред тях са операта \"Кандид\" и мюзикълът \"Уестсайдска история\".\r\nС този концерт Софийска филхармония отбелязва и още една годишнина - 90 години от рождението на големия български композитор Александър Танев.\r\nНеговата дъщеря, голямата българска пианистка Борислава Танева, ще представи едно от най-красивите му произведения - Дивертименто концертанте за пиано.\r\n                    \n                    \n                Концертът е със специалното участие на оперната прима - сопраното Ина Кънчева и на Националния филхармоничен хор \"Светослав Обретенов\" с диригент Славил Димитров.\r\nБилетите са в продажба в мрежата на eventim.bg, ticketsbg.com и на касата на Софийска филхармония в зала \"България\".", "date": "2018.12.07", "title": "Софийската филхармония отбелязва 100 г. Ленард Бърнстейн"}
{"url": "https://www.dnes.bg/eu/2018/12/07/tova-e-kraiat-na-edna-era-merkel-sdade-posta-v-hds.395881", "text": "\r\n \r\n\"За мен беше голяма радост и чест\". Това обяви германският канцлер Ангела Меркел на конгреса на германския Християндемократически съюз /ХДС/, след което бе подкрепена с бурни аплодисменти.\n\r\nДелегатите на двудневния конгрес на ХДС в Хамбург ще гласуват за нов лидер на партията, след като Ангела Меркел реши да се оттегли от поста. Това е краят на една ера. Меркел бе начело на партията 18 години. Единствено канцлерът Хелмут Кол заемаше поста по-дълго.\n                    \n                    \n                \r\nДелегатите посрещнаха с бурни овации канцлера Ангела Меркел, която даде официален старт на проявата, предавана пряко по водещите германски телевизии.\n\r\nМеркел заяви преди началото на конгреса, че се надява партията й да излезе \"заредена, мотивирана и обединена\" след вота, с който ще бъде избран неин приемник, предаде ДПА.\n\r\nВ последната си реч като лидер на ХДС Меркел изтъкна балансирания бюджет, края на задължителната военна служба и управлението на бежанската криза като основните постижения на партията под нейното ръководство.\n\r\n\"В тези трудни времена не бива да забравяме християндемократическите ни ценности\", каза Меркел, цитирана от Франс прес.\n\n\n\n\r\nВ днешната си реч пред 1001 делегати тя припомни, че е поела лидерския пост през 2000 г., когато партията бе в дълбока криза. Но \"запазихме хладнокръвие\" и \"показахме на всички\", че можем да се възстановим, каза Меркел, цитирана от Асошиейтед прес.\n\r\n\"Не съм се родила канцлер и председател на партията. Време е за отваряне на нова страница\", заяви Меркел.\r\nТя припомни успехите на християндемократите на регионални избори и обърна особено внимание на победата на ХДС в провинция Саар през 2017 година. Тогава регионалната структура на ХДС бе ръководена от кандидатката за приемник на Меркел Анегрет Крамп-Каренбауер. Овациите в залата след тези думи бяха сдържани, тъй като много от делегатите сметнаха изказването й за скрита подкрепа за Крамп-Каренбауер, посочи ТАСС, цитирана от БТА.\n\r\nРечта на Меркел продължи половин час, а след края й присъстващите в залата се изправиха на крака и ръкопляскаха в продължение на девет минути. Някои издигнаха плакати, на които пишеше \"Благодаря, шефе!\", съобщи ДПА.\n\r\nМеркел, която видимо беше дълбоко развълнувана, първо седна на мястото си, но после се върна на сцената и многократно се поклони.\n", "date": "2018.12.07", "title": "Това е краят на една ера! Меркел сдаде поста в ХДС"}
{"url": "https://www.dnes.bg/stranata/2018/12/07/vriala-izvara-zalia-rabotnik-v-bolnica-e-sys-70-izgarianiia.395867", "text": "Работник от фирма за млечни изделия е със 70 на сто изгаряния и опасност за живота, след като се е залял с вряла извара, съобщиха от МВР.\n\r\nВ четвъртък на спешния телефон 112 е получен сигнал, че 44-годишен мъж, работещ в млекобаза, по време на работа е пострадал тежко. \r\nПо време на трудовата злополука в помещението не е имало други работници, разказаха негови колеги пред \"Монитор\".\r\nИнсталацията  и съдът, в който се изварява изварата, била изправна и защитена по  всички изисквания за безопасност на труда. Затова и от фирмата  недоумяват как е станало самото заливане. Случаят се проверява и от  Инспекцията по труда.\r\nМъжът е транспортиран в специализираната клиника по изгарянията в Пловдив с опасност за живота. \r\nОбразувано е досъдебно производство.", "date": "2018.12.07", "title": "Вряла извара заля работник – в болница е със 70% изгаряния"}
{"url": "https://www.dnes.bg/politika/2018/12/07/za-belene-shte-se-tyrsi-investitor-no-vyzmojno-li-e-da-se-nameri.395865", "text": "Министърът на енергетиката Теменужка Петкова посочи, че е добре да се опитаме да реализираме АЕЦ \"Белене\" с оглед развитието на енергетиката към по-чиста енергия и декарбонизацията на икономиката. Реализацията на проекта обаче трябва да се осъществи на пазарен принцип и без държавни гаранции за изкупуване на електроенергия.\r\nСпоред анализа на енергийното министерство предложената цена за изграждане на проекта трябва да е под 9 млрд. лева. Условията са и българската страна да има право на блокираща квота, както и българските и местните компании да участват в реализацията на \"Белене\". Процедурата за избор на инвеститор пък можело да започне още 2019 и да приключи в рамките на година.\n\r\n                    \n                    \n                \"Темата дали да се строи \"Белене\" стои от години. Ситуацията, в която се намираме днес, е доста по-различна. Фактите са такива каквито са - имаме площадка, инфраструктурата за реализацията на този порект, оборудване, което е българска собственост. Смятам, че анализирайки трябва да направим опит да се търси реализация на този проект на пазарен принцип, без държавата да се ангажира с изкупуване на електроенергия\", каза министър Петкова по време на изслушване в парламента.\r\nТаско Ерменков от БСП обаче се възпротиви на сроковете, в които се планира да бъде реализиран проектът.\r\n\"С темповете, с които работите, се съмнявам да доживеем изграждането на \"Белене\". Откакто реакторите са в България, единственото което направихте, е да ги обвиете с найлон. Тези реактори бяха най-модерни, но колкото повече седят, тяхната модерност се изчерпва\", настоя социалистът.\r\nПо думите му и няма как с тези условия проектът да бъде интересен за инвеститорите.\r\n\"Въпросът е може ли при тези условия проектът да стане. Когато държавата абдикира, не го правим интересен за инвеститорите. Казваме им: Дайте парите, а ние ще ви кажем какво да правите. Направете си един анализ може ли при така поставените условия да се стигне до изграждането на \"Белене\", отсече Ерменков.\r\nРамадан Аталай пък се усъмни дали ГЕРБ изобщо искат да се стигне до реализацията на \"Белене\" и настоя, че с всички тези условия не се отправя послание за доверие към инвеститора.\r\nВалери Симеонов от \"Обединени патриоти\" пък видя опасност за националния интерес и риск от монопол в енергетиката.\r\n\"В случай на изграждане на \"Белене\", теоретично този инвеститор би могъл да продава ток на дъмпингови цени, да фалира АЕЦ \"Козлодуй\", и да държи енергетиката на България. Може да видите как руски фирми са влезли в енергетиката на Армения и Монголия\", каза Симеонов.\r\nСпоред енергийния министър Теменужка Петкова такъв риск не съществува, тъй като едва ли ще има инвеститор, който да вложи толкова много средства, а после да продава продукцията си на по-ниски цени. Тя уточни и че държавата ще участва с блокираща квота, което ще даде възможност да упражнява контрол и да влияе върху всяко решение.\r\nСпоред друг депутат от Патриотите - Калин Поповски, пък днес е добър ден за българската енергетика.\r\n\"Адмирирам решението на правителството. Без \"Белене\" няма да има евтин ток\", заключи той.", "date": "2018.12.07", "title": "За \"Белене\" ще се търси инвеститор. Но възможно ли е да се намери?"}
{"url": "https://www.dnes.bg/stranata/2018/12/07/obshtinarite-v-pernik-zadylji-bolnicata-da-se-razplati-s-nap.395887", "text": "Общинският съвет в Перник задължи управителя на застрашената от продажба Специализирана болница за продължително лечение и рехабилитация да изготви погасителен план за издължаване към НАП, информира БНР. \r\nСъветниците поставиха условие разплащанията да стават само с постъпления по линия на здравната каса и месечна вноска не по-голяма от 15 000 лева.\n\n\r\nСкандалът с общинската болница гръмна в началото на седмицата, когато стана известно, че НАП е насрочила търг за продажба на лечебното заведение. Със съдействието на здравния министър Кирил Ананиев търгът бе временно спрян, за да се изясни собствеността на имота.\r\nНа проведената днес извънредна сесия болничният шеф д-р Венцислав Чунов съобщи, че дългът към НАП е над 450 000 лв., а върху сметките на болницата са наложени запори от частен съдебен изпълнител и заради задължения към ВиК и ЧЕЗ.", "date": "2018.12.07", "title": "Общинарите в Перник задължи болницата да се разплати с НАП"}
{"url": "https://www.dnes.bg/cars/2018/12/07/skoda-predstavi-modela-koito-da-se-bori-s-vw-golf.395850", "text": "Компанията Skoda представи новия си хечбек Scala, който ще заема мястото на Rapid в гамата на марката. Премиерата на автомобила пред публика се състоя на специално събитие в Тел Авив.\r\nНа външен вид автомобилът прилича на концептуалния Vision RS, представен на автосалона в Париж през октомври тази година. Хечбекът е изграден на платформата MQB, която е в основата на новите компактни модели на концерна Volkswagen. Дължината на автомобила е 4362 мм, широчината .- 1793 мм, а височината – 1471 мм. Разстоянието между двете оси е 2649 мм.\r\nОт компанията отбелязват, че като вътрешен обем Scala е съвсем близо до  Octavia. Свободното пространство в областта на коленете е равно на 73 мм  – толкова е и при Octavia. Обемът на багажника на новия модел е равен  на 467 литра, като при свалени задни седалки достига 1410 литра.\r\n                    \n                    \n                Skoda Scala ще се предлага с изцяло цифров приборен панел Virtual Cockpit с диагонал 10,25 инча, като създателите на модела твърдят, че това е най-големият виртуален приборен панел в този клас. Хечбекът разполага и с информационно-развлекателен комплекс с 9,2-инчов дисплей, като това е първият модел на чехите, чието програмно оборудване ще може да се обновява през интернет.\r\nОсвен това, собственикът на автомобила ще може да отключва и заключва автомобила, както и да управлява някои негови функции с помощта на специално приложение на смартфона. Хечбекът разполага с вграден микрочип eSIM, който осигурява високоскоростен интернет.достъп през мрежа LTE.\r\n\r\n ", "date": "2018.12.07", "title": "Skoda представи модела, който да се бори с VW Golf"}
{"url": "https://www.dnes.bg/rusia/2018/12/07/rusiia-ne-se-otkazvame-ot-raketata-9m729.395863", "text": "Русия не е нарушавала, не нарушава своите задължения по Договора за ликвидиране на ракетите със среден и малък обсег (ДЛРСМО) и остава вярна на ангажиментите си по него, каза днес говорителят на Кремъл Дмитрий Песков на брифинг в Москва, цитиран от Ройтерс и ТАСС.\n\r\nТой отхвърли американските призиви Русия да се откаже от разработена от нея нова ракета, способна да носи ядрено оръжие, която според Вашингтон нарушава договора.\n\r\nВчера американският заместник-държавен секретар по въпросите на контрола над въоръженията и международната сигурност Андреа Томпсън каза, че Москва трябва да премахне ракетата, обозначена от САЩ като 9М729, както и установките за изстрелването й, или да модифицира обсега й на действие, за да се побере тя в параметрите, предвидени от този ключов договор от времето на Студената война. Само така може да бъде променено решението на Вашингтон да се изтегли от договора, каза тя, цитирана от Ройтерс.\n\n\n\r\n                    \n                    \n                \"Що се отнася до всички технологични нюанси, то вие трябва да получите информация в отговор на декларацията на Държавния департамент или от руското МВнР, или от нашето министерство на отбраната\", каза Песков на журналистите днес.\n\r\nДЛРСМО бе подписан от СССР и САЩ през декември 1987 г. във Вашингтон. САЩ за първи път обвиниха Русия, че го нарушава, още през юли 2014 г. След това Вашингтон неведнъж повтаряше своето заключение, с което Москва категорично не се съгласяваше и на свой ред предявяваше контрапретенции за неспазване на договора от американска страна, пише БТА.\n\r\nВъв вторник САЩ обявиха, че дават на Русия 60 дни да отстрани нарушенията, в които Вашингтон я обвинява. В противен случай ще бъде задвижена процедурата по излизане на САЩ от договора, припомня Ройтерс.\n\r\nВ сряда руският президент Владимир Путин, отговаряйки на журналистически въпрос, каза, че американската страна не е предоставила никакви доказателства за нарушенията на ДЛРСМО, приписвани на Москва. Русия е против развалянето на този договор, но ще бъде принудена да реагира по съответен начин, ако САЩ излязат от него, предупреди той, цитиран от ТАСС.", "date": "2018.12.07", "title": "Русия: Не се отказваме от ракетата 9М729!"}
{"url": "https://www.dnes.bg/crime/2018/12/07/sreshtu-zaplashtane-nadziratel-vnasial-veshti-v-zatvora.395889", "text": "Задържан е надзирател, внасял срещу заплащане неразрешени вещи на лишени от свобода, съобщиха от МВР.\r\nПолицейските действия са осъществени на 5 декември. 29-годишният служител от надзорно-охранителния състав е от затвора в Ловеч.\r\nСпоред събраните до момента данни, той е внасял забранени за притежание вещи на лишените от свобода, като за целта е получавал и предварително уговорена сума.\r\nПо случая е образувано досъдебно производство за получаване подкуп и за длъжностно престъпление, а работата по неговото документиране продължава под надзора на Окръжната прокуратура в Ловеч.", "date": "2018.12.07", "title": "Срещу заплащане – надзирател, внасял вещи в затвора"}
{"url": "https://www.dnes.bg/politika/2018/12/07/dryj-pytia-milichyk-neshto-si-mi-bledichyk-mvr-shefyt-ne-znae-koia-e-tita.395874", "text": "МВР шефът Младен Маринов призна, че е фен на хеви метъла. Повод за това стана младото дарование Тита, която пя на откриването на 15-ата традиционна благотворителна кампания, посветена на децата на загинали и пострадали служители на МВР при изпълнение на служебния им дълг.\n\r\nМястото на концерта бе сградата на Академията на МВР, а \"таргетът\" - деца. За това Маринов днес обясни, че не иска да омаловажава случая като измести фокуса върху певците изявили се на сцената,  защото помощта е била предназначена за деца.\r\n\"Събрахме значителни средства, имаше и дарители, които присъстваха там, а самият концерт беше дарение от фондацията на съпругата на Емил Шарков\", каза той.\r\n                    \n                    \n                А иначе той призна, че като привърженик на съвсем различна музика, \"в интерес на истината на тия изпълнители не им знам и парчетата\".\r\nНа вметка, че от записите е станало очевидно, че му е неудобно от изпълнението на Тита, МВР шефът отрече този факт и уточни: \"Винаги съм напрегнат!\"\r\nТита пък блесна на концерта с блокбастъра си \"Късай\":\n\r\n", "date": "2018.12.07", "title": "Дръж пътя, миличък, нещо си ми бледичък... МВР шефът не знае коя е Тита"}
