{"url": "https://www.dnes.bg/index/2018/11/02/agresiia-alek-bolduin-v-aresta-udaril-chovek.392464", "text": "Американският актьор Алек Болдуин е арестуван заради свада в Манхатън в Ню Йорк, предадоха световните агенции.\r\nСпорът избухнал за място за паркиране недалеч от жилището на актьора. \r\nТой ударил мъж, който паркирал на това място, което според Болдуин било запазено за член на семейството му. \r\nАктьорът бил откаран в ареста малко преди 14 ч. местно време, а жертвата му била откарана в болница. Засега говорител на Болдуин не е коментирал информацията. Не става ясно и кой е човекът, ударен от актьора. \r\nОчаква се да бъдат отправени обвинения на Болдуин за агресия.\r\nЗапитан за случая, американският президент Доналд Тръмп каза по адрес на актьора: \"Пожелавам му късмет\".(БТА)", "date": "2018.11.02", "title": "Агресия: Алек Болдуин в ареста, ударил човек"}
{"url": "https://www.dnes.bg/obshtestvo/2018/11/02/razreshitelnite-za-stroeji-skachat-jilishtata-syshto.392396", "text": "През третото тримесечие на 2018 г. местните администрации са издали разрешителни за строеж на 1659 жилищни сгради с 9419 жилища в тях и 1 173 841 кв. м разгъната застроена площ (РЗП), на 37 административни сгради/офиси с 212 473 кв. м РЗП и на 1207 други сгради със 707 761 кв. м РЗП, съобщават данни на Националният статистически институт. \n\r\nСпрямо предходното тримесечие издадените разрешителни за строеж на жилищни сгради се увеличават с 12.4 на сто, жилищата в тях - с 15.2 на сто, а общата им застроена площ - с 14.7 на сто.\n\r\nВ сравнение с третото тримесечие на 2017 г. издадените разрешителни за строеж на нови жилищни сгради са повече с 8.7 на сто, броят на жилищата в тях - с 32 на сто, а разгънатата им застроена площ - с 25.6 на сто.\r\n                    \n                    \n                Издадените разрешителни за строеж на административни сгради се увеличават с 32.1 на сто, а тяхната разгъната застроена площ нараства над четири пъти. Броят на разрешителните за строеж, издадени на други сгради, са по-малко с 1.1 на сто, а тяхната РЗП - с 0.8 на сто.\n\r\nНай-голям брой разрешителни за строеж на нови жилищни сгради са издадени в областите София (столица) - 296, Пловдив - 239, Варна - 152, Бургас - 151, и София - 125. Най-много жилища предстои да бъдат започнати в областите София (столица) - 3966, Пловдив - 1400, Варна - 914, Бургас - 879, и Стара Загора - 564.", "date": "2018.11.02", "title": "Разрешителните за строежи скачат, жилищата – също!"}
{"url": "https://www.dnes.bg/akoshtete-vqrvaite/2018/11/02/a-vsichko-zapochnalo-s-edno-kyso-syedinenie-i-edna-umriala-jaba.392395", "text": "Изкуството често имитира истинския живот. И колкото и странно да звучи, новелата \"Франкенщайн\" също е вдъхновена от истински събития. Всичко започва с едно късо съединение и малка умряла жаба.\r\nПрез 18-ти век Луиджи Галвани прави своето голямо откритие – галваничният елемент, който носи неговото име.\r\nДокато асистентът му извършва десекция на нервните окончания в жаба, близкият генератор създава искра и кракът й трепва. Професорът не скрива интересът си към аномалията и години наред прави изследвания и извършва експерименти докато не доказва, че мускулът и нервните клетки произвеждат електричество. Неговите тестове обаче не се провеждат само върху жаби.\r\nНа 17 януари 1803 година убиецът Джордж Фостър е обесен в затвор в Лондон. Практиката била следната – тялото пътува през целия град чак до колежа за хирурзи, където се извършва публична десекция. Но не това се случва с трупа на Фостър. Неговата съдба е друга – ще бъде електрифициран, за да може Галвин да докаже своето твърдение. \r\nПрисъстващите на експеримента са ужасени. Тялото започва да се гърчи, мускулите на бедрата се стягат, лявата ръка на трупа се вдига във въздуха, а едното му око се отваря. Когато по-късно ги питат какво са видели, всички са категорични – убиецът е бил на ръба да се върне към живота.\r\nНо идеята, че има връзка между живота и електричеството далеч не хрумва първо на Галвани. Около век по-рано Исак Нютон също споменава за подобна възможност в своите ръкописи от 1700 г.\r\n30 години по-късно астрономът Стивън Грей провежда друг експеримент. Той иска да демонстрира принципа на електрическата проводимост и за целта използва малко сираче, което виси от тавана на копринени шнурове. Грей допира положително заредена метална тръба до краката на детето и така те се зареждат отрицателно, а другата половина от тялото на момчето – положително. Пръстите му се превръщат в магнит и привличат към себе си златно листо от близката маса.\r\nКръговете на обществото, в които се движела младата Мери Шели, също били дълбоко впечатлени от възможността електричеството да върне човешко същество обратно към живота.\r\nНейният близък приятел поетът Самюъл Тейлър Колридж е толкова впечатлен от галванизма, че когато разбира за лекцията, която неговият другар Хъмфри Дейви ще води в Лондон по темата, веднага му пише писмо: \"Мускулите ми изтръпнаха и се стегнаха когато чух новината. Сякаш ги бяхте подтикнали с вашата връщаща живота техника\".\r\nСамият Пърси Биш Шели, който става съпруг на Мери през 1816 г. е крайно заинтересуван от експериментите. \r\nВъзможно ли е или не? Десетки лекари и учени влезли в спор по темата.\r\nНякои се подигравали на опитите на Галвин, други ги приели прекалено сериозно и стигнали до свои заключения – че електричеството е връзка между духа и тялото на човека.\r\nЕстествено, никой не успява наистина да върне труп обратно към живота, но все пак успяват да вкарат идеята в главата на Мери Шели.\r\nСама тя твърди, че смразяващ кръвта сън я е вдъхновил да напише \"Франкенщайн\". Пред очите си тя вижда млад студент с огромно желание да се превърне в Бог. Той е коленичил с тревожно лице пред своето зловещо творение – чудовище, което някога е било мъртво, ала животът отново е започнал да тече във вените му.\r\nМери Шели се събужда, а тръпки побиват тялото й. Малко след това, романът е факт. Но сънят не е просто знак от съдбата, а нейното съзнание, което обработва цялата информация за галванизма, която е получила.\r\nДва месеца след публикуването на книгата, химикът Андрю Ур провежда свой собствен експеримент върху тялото на екзекутирания за убийство Матю Клайдсдейл. В своите записки, той разказва, че всеки един от мускулите на трупа започнал да све свива, крайниците му – да се движат, а на лицето му се появявали различни гримаси, от  гняв до плашеща усмивка. Случващото се било толкова ужасяващо, че някои от наблюдателите напуснали сградата, а част от тези, които решили да останат – припаднали.\r\n\"Франкенщайн\" не жъне успех веднага след излизането си. Идеята за това, да върнеш мъртвите обратно към живота е била нещо, с което тогавашните хора са били свикнали, също както днес ние сме сме напълно наясно с вероятните възможности, които има изкуствения интелект. За тях, историята на Мери Шели не е била фантастична, а просто част от реалността им. Ала когато никой не се връща към живота благодарение на електричеството, идва времето на \"Франкенщайн\" да се превърне в легенда.", "date": "2018.11.02", "title": "А всичко започнало с едно късо съединение и една умряла жаба..."}
{"url": "https://www.dnes.bg/notifikacii/2018/11/02/daviat-se-umirat-v-pustiniata-stavat-jertva-na-trafikanti-18-400-migranti.392402", "text": "Един по един, по пет в гроб, ковчезите биват заровени под червената пръст в неподдържан край на южноафриканско гробище. Надписът върху евтиното дърво свидетелства за тяхната анонимност: \"Неизвестен мъж\".\n\r\nТези мъже са били мигранти от други африкански страни, нямащи почти нищо и потърсили препитание в процъфтяващата сива икономика на провинция Гаутенг. Името й в свободен превод означава \"земя от злато\". \n\r\nВместо богатство обаче мнозина намират смъртта си, никой не знае имената им и никой не търси телата им. Над 4300 души са изгубили живота си в Гаутенг от 2014 до 2017 г.\n\r\nНякои от тях свършват тук, в тишината на гробището \"Олифанцвлей\", сред туфите трева, избуяла над малки табелки, на които пише: \"Сектор за бедни\". Някои от ковчезите са толкова малки, че могат да принадлежат единствено на деца, пише Асошиейтед прес.\n                \n                \r\nДокато по света хора бягат от война, глад и безработица, световната миграция достигна рекордни равнища - 258 милиона души през 2017 година. Доста по-малко видими обаче са жертвите на тази масова миграция - десетките хиляди хора, които умират или просто изчезват безследно при пътуването и които никога вече няма да бъдат видени.\n\r\nВсе по-голям брой мигранти са давят, умират в пустините или стават жертва на трафиканти, а семействата им се питат какво е станало с тях. В същото време анонимни трупове пълнят гробищата по света, като това в Гаутенг.\n\r\nВъпреки говоренето за \"вълни\" от африкански мигранти, опитващи да прекосят Средиземно море, броят на хората, запътили се към Европа, е идентичен с този на хората, мигриращи от една африканска страна в друга. От 2014 г. най-малко 18 400 души са умрели или са изчезнали по време на пътуването си в Африка, показват изчисления на Асошиейтед прес. Тези изчисления са направени с данни на Международната организация по миграция (МОМ), сигнали за изчезнали хора, информация от хиляди интервюта с мигранти, направени от изследователския Център за смесена миграция в Женева.\n\r\nХора, напуснали района на Африканския рог, са съобщили за над 8700 изчезнали техни спътници.\n\r\nКогато хора се изгубят по време на миграция в Африка, често остават безследно изчезнали.\n\r\nНякои потъват в голямата мрежа от официални и неофициални затвори в Либия. МОМ казва, че Сахара може да е убила повече мигранти, отколкото Средиземно море. Никой обаче не знае със сигурност, защото това е регион, където границите не са нещо много повече от линии, начертани на картите и никое правителство не прави издирвания в тази шир с площта на континенталните Съединени щати.\n\r\nЖаркото слънце и пясъчните навявания бързо разлагат и заравят телата на мигранти, така че дори когато бъдат намерени, са обикновено невъзможни за идентифициране.\n\r\nС проспериращата си икономика и стабилно правителство, Южна Африка привлича повече мигранти от всяка друга страна в Африка. Правителството старателно събира пръстови отпечатъци - почти всеки законно пребиваващ или гражданин има някъде досие - така че телата, за които няма никакви данни, се предполага, че са на хора, живели и работили в страната нелегално. На труповете се снемат пръстови отпечатъци, когато е възможно, но не се събират редовно ДНК проби.\n\r\nЮжна Африка има едно от най-големите нива на насилствена престъпност и полицията се занимава повече с местни случаи, отколкото с идентифициране на мигранти.\n\r\n\"Логиката е такава, колкото и тъжно да е. Искаш да откриеш убиеца, ако си полицай, защото убиецът може да убие още хора\", каза Жанин Велема, главен специалист в осемте морги в провинцията. Установяването на самоличността на мигрантите до голяма степен остава проблем за чуждестранни семейства, бедни при това.\n\r\nВелема опитва да се свърже със системата за изчезнали хора на полицията, за да изгради система от електронни данни на моргите и да установи протокол, по който да се взема ДНК проба от всички човешки останки, пристигащи в моргата. \"Ресурси\", казва тя с въздишка. Тази дума се появява 10 пъти в половинчасов разговор.\n\r\nТака телата биват погребани в \"Олифанцвлей\" или подобни гробища в необозначени гробове. При неотдавнашно посещение кореспондентът на АП видя редица от отворени правоъгълни изкопи, чакащи телата на неидентифицирани и непотърсени хора. Не мина много време и пристигна пикап, натоварен с около 10 ковчега. Пет ковчега в гроб и парцелът се обозначава. Има най-малко 180 надгробни табелки за незнайните мъртви.\n\r\nМеждународният комитет на Червения кръст (МКЧК) и една от моргите в Гаутенг стартираха пилотен проект за правене на детайлни снимки, отпечатъци, дентални и ДНК проби на неидентифицираните тела. Тази информация отива в база данни, където на теория телата могат да бъдат проследени.\n\r\n\"Всеки човек има право на достойнство. И на самоличност\", каза Стивън Фонсека, регионален мениджър на МКЧК.\r\n/БТА/ ", "date": "2018.11.02", "title": "Давят се, умират в пустинята, стават жертва на трафиканти - 18 400 мигранти"}
{"url": "https://www.dnes.bg/obshtestvo/2018/11/02/koi-gubi-nai-mnogo-ot-skandalite-okolo-patriotite.392462", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Последните скандали около \"Обединените патриоти\" ги поставят в неизгодна ситуация, тъй като и избирателите, и анализаторите ги виждат като силно разединени.\r\nИ ако до момента тези раздори бяха единствено във вътрешнокоалиционен план, то те вече започнаха да се изнасят по посока на управлението и управляващите. Това коментира в студиото на \"Денят ON AIR\" политическият анализатор Георги Киряков.\n\r\nПо думите му от шумната история около вицепремиера Валери Симеонов най-потърпевш се оказвал премиерът Борисов, защото като лице на ГЕРБ, иска или не, той се явявал индиректен участник в случващото се.\n\r\nПолитическият психолог проф. Антоанета Христова обаче не се съгласи с това твърдение и подчерта, че според нея самите \"Обединени патриоти\" са тези, които губят най-много.\n                    \n                    \n                \r\n\"Имиджът им спада рязко. Борисов по никакъв начин не е потърпевш от конфликтите. Проблемите за него идват от това, че не е ясно дали в близкото бъдеще общественото мнение няма така да се преструктурира, че да доведе до предсрочни парламентарни избори\", уточни проф. Христова.\n\r\nПред  тя отбеляза, че засега премиерът успява да компенсира с активната си международна политика.\n\r\n\"Предсрочни избори може да има, ако стане видима нова политическа сила, която да налее подкрепа чрез коалиране. Тази нова формация трябва да бъде лява и да бъде близка до БСП като идеология и лидер, за да може да се коалира със социалистите в ситуация, когато в БСП има вътрешно напрежение\", каза още Антоанета Христова.\n\r\n ", "date": "2018.11.02", "title": "Кой губи най-много от скандалите около Патриотите?"}
{"url": "https://www.dnes.bg/index/2018/11/02/rodnata-muzika-zvuchi-no-dosta-riadko-zashto.392463", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Звучащата българска музика у нас е едва около 15-18%. Събраните пари от музикални права отиват в чужбина, вместо да остават в България, тъй като масово се пуска чуждестранна музика. Това стана ясно от думите на Момчил Даскалов от \"Музикаутор\" пред .\n\r\nТой посочи, че в Македония, Сърбия и Гърция над 50% от звучащата музика е местна. По думите му всичко е въпрос на култура, а може би и на настояване от страна на обществото.\n\r\n\"Трябва да има повече воля от самите собственици на медии и музикални редактори\", отбеляза Даскалов в предаването \"Денят ON AIR\".\n                \n                \r\nТой коментира и промените в Закона за авторското право, които бяха приети март тази година, но влизат в сила от 1 януари 2019 г. \n\r\n\"На местната власт се делегира възможност да осъществява контрол и да налага санкции при нелегално ползване на музика. Може да се извършва превантивна дейност. Общините имат много по-голяма гъвкавост и власт\", обясни Даскалов и поясни, че половината пари отиват в общините, когато се наложат санкции.\n\r\nПо негово мнение през годините се променя и манталитетът на бизнеса. Представителят на \"Музикаутор\" каза още, че промените са били подкрепени от легалния бизнес, а целта е да има еднакви конкурентни възможности.\n\r\n ", "date": "2018.11.02", "title": "Родната музика звучи, но доста рядко. Защо?"}
{"url": "https://www.dnes.bg/obshtestvo/2018/11/02/sreshtata-balkani-i-izrael-uspeshna-diplomaciia-vyv-varna.392465", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В резиденция Евксиноград във Варна се проведе петата поредна среща на лидерите на България, Румъния, Гърция и Сърбия от форума, който стана известен като Варненската четворка.\r\nНа срещата присъства и израелският премиер Бенямин Нетаняху, който подчерта че сътрудничеството с Балканите и Европейския съюз е важно за сигурността и противодействието на тероризма. Сътрудничеството на Балканите е възможно. Не само в политически и икономически план. Мирът тук може да стигне и по-далеч, стана ясно от идеята за общо спортно събитие на четиримата балкански лидери.\r\n  \r\nБившият външен министър на България Стоян Сталев коментира срещата в студиото на \"Денят ON AIR\" и каза, че тя е много успешен дипломатически ход, който е плюс за българския премиер Бойко Борисов.\n                    \n                    \n                \r\n\"Важно е да направим тази връзка между Балканите и Израел. Перспективата за един Източно-средиземноморски газопровод започва да се прояснява. Това ще бъде много интересен и мащабен проект\", акцентира Сталев.\n\r\nПо думите му трябва балканските държави да извлекат полза от него.\n\r\nДипломатът каза още, че срещата във Варна с участието на лидерите на четирите страни от Западните Балкани и премиера на Израел може да даде резултат в много посоки.\n\r\n\"Тези три думи: енергетика, инфраструктура, сигурност - са най-важните в днешно време. Това са ключови въпроси\", допълни още Стоян Сталев пред .\n\r\nБившият външен министър на България беше категоричен, че коментираните инфраструктурни проекти между страните са много важни за тях, защото в нейната основа стои и сигурността, а Израел може да бъде много полезен партньор в това отношение.\n\r\n\"За Израел всъщност е много важно да получи една по-голяма солидарност от ЕС. Аз смятам, че имат право да изискват тази солидарност\", настоя Стоян Сталев.", "date": "2018.11.02", "title": "Срещата Балкани и Израел - успешна дипломация във Варна"}
{"url": "https://www.dnes.bg/usa/2018/11/02/sasht-vyzstanoviha-sankciite-sreshtu-iran.392456", "text": "Администрацията на Тръмп обяви възстановяването на санкциите срещу Иран, отменени по силата на ядреното споразумение от 2015 година и освобождава 8 страни от петролните санкции, предадоха Асошиейтед прес и Франс прес.\n\n\n\r\nСАЩ временно ще освободят от действието на антииранските петролни санкции, като преговорите ще продължат, заяви американският държавен секретар Майк Помпейо, цитиран от ТАСС. По думите му, Вашингтон е успял да постигне намаляване на износа на ирански петрол с 1 милиона барела дори и без възстановяването на енергийните санкции.\r\nСъединените щати са изключили от антииранските санкции проектите, осигуряващи енергийна сигурност и независимост на Турция и ЕС от Русия и Иран, се казва в електронно съобщение на министерството на финансите на САЩ, поместено в сборника с официални документи на американското правителство.\n                    \n                    \n                \r\nКато дата на публикацията на документа в печатен вид, тоест влизането в сила на мерките, фигурира датата 5 ноември.\n\r\nСАЩ са се съгласили да позволят на осем страни, сред които Япония, Индия и Южна Корея, да продължат да купуват ирански петрол и след възобновяването на санкциите срещу иранския петролен сектор на 5 ноември. Това съобщи по-рано днес Блумбърг, позовавайки се на високопоставен представител на администрацията.\n\r\nАгенцията не посочва всички страни, които могат да получат изключение. Според източниците обаче в замяна те ще трябва да свият вноса на петрол, за да не допринасят за вдигане на цените на петролния пазар.\n\r\nМинистърът на енергетиката на Турция Фатих Дьонмез заяви, че не е получавал уведомление от САЩ за изключение от санкционния режим срещу Иран, а само е чул слухове, допълва Ройтерс.\n\r\nБТА", "date": "2018.11.02", "title": "САЩ възстановиха санкциите срещу Иран "}
{"url": "https://www.dnes.bg/eu/2018/11/02/i-v-ispaniia-edin-populist-pecheli-privyrjenici.392399", "text": "Когато Сантяго Абаскал застана пред поддръжници в конферентна зала в барселонски хотел по-рано тази година, крайнодесният лидер усети, че нещо се е променило.\n\r\nВ залата имаше 2000 души. На по-ранни прояви той едва успяваше да привлече повече от няколко десетки. \"Когато видях всички тези хора в онази зала, веднага разбрах, че се случва нещо различно\", заяви пред Ройтерс 42-годишният Абаскал.\n\r\nНякога определян за аутсайдер в испанската политика, Абаскал започва да набира популярност в една страна, която до този момент се съпротивляваше на вълните от популизъм, които заляха Европа, пише Ройтерс.\n\r\nСпоред социолозите неговата създадена преди четири години партия \"Вокс\" (VOX), която настоява за по-строга имиграционна политика и по-слаб Европейски съюз, ще спечели първите си места в парламент на европейските избори догодина.\n                    \n                    \n                \r\n\"Вокс\" дори би могла да спечели едно или повече места в испанския парламент на изборите в средата на 2020 г. и да стане първата влязла в парламента крайнодясна партия след края на диктатурата на Франко през 1975 г., а също така и определяща сила при формирането на правителство.\n\r\nПодкрепата за партията се засили тази година вследствие на кампанията за отцепване на Каталуния, която провокира националистическа реакция срещу автономните региони на Испания. Избиратели, подкрепяли консерваторите или социалистите през последните 40 години, също са изкушени от това, че \"Вокс\" не е традиционна партия и от твърдата й линия по всички въпроси, като се започне от абортите и се стигне до имиграцията.\n\r\nНа проява в град Валенсия по-рано през месеца повече от хиляда души от всякакви възрасти и произход се събраха една сряда вечер в ресторант, за да слушат Абаскал. Седемдесетгодишната пенсионерка Ампаро Бергара, която винаги е гласувала за Народната партия, заяви, че ще гласува за \"Вокс\" на следващите избори.\n\r\n\"Притеснена съм за бъдещето ни и за бъдещето на децата си. Испания е в лоша форма и някой трябва да поправи това\", каза тя, оплаквайки се от намаляването на размера на пенсиите.\n\r\nВъпреки това все още не се смята за вероятно \"Вокс\" да се превърне в истинска сила в испанската политика.\n\r\nАбаскал е син на баски политик от Народната партия, който в продължение на десетилетия е получавал смъртни заплахи от сепаратистката групировка ЕТА. \n\r\nУспехът на \"Вокс\" частично се обяснява с демонстрирания от Абаскал образ на силен и енергичен лидер. Той носи стегнати костюми и е с грижливо поддържана брада, а до неотдавна носеше пистолет, за да защитава себе си и баща си от хората, които ги заплашват.\n\r\n\"Вокс\" също така разчита на хора от общественото пространство, които привличат различните видове избиратели: сред тези хора има тореадор, комедиант, бивш телевизионен водещ, надзирател в затвор, който е бил отвличан от ЕТА, и баща на изнасилен и убит тийнейджър.\n\r\nВ опит да подражава на бързия успех на новопоявили се испански партии като \"Подемос\" и \"Сиудаданос\" \"Вокс\" разпространява посланието си сред хората.\n\r\nВ Мадрид десетки партийни симпатизанти прекарват уикендите си, седейки на агитационни маси в набелязани квартали (както по-богати, така и работнически) и разговаряйки с избирателите. Те обясняват как \"Вокс\" ще разбие \"системата\" (както партията нарича испанския политически и финансов елит), ще премахне политическата автономия на регионите, ще отмени закон, защитаващ жените от от домашно насилие и ще защитава по по-добър начин испанските граници.\n\r\nСамо през септември са проведени повече от 100 улични събития в Мадрид, а по-рано през този месец 10 000 души се събраха на проява, в рамките на която бе обявена новата политическа програма на \"Вокс\".\n\r\n\"Вокс\" освен това използва доста и социалните мрежи, тъй като в качеството си на партия без представители в парламента тя получава слабо отразяване от традиционните медии. \"Вокс\" обича Инстаграм и твърди, че много избиратели са разбрали за партията от УотсАп.\n\r\nБроят на плащащите членски внос партийни членове се удвои и достигна около 13 000 души през последните четири месеца.\n\r\nВъпреки че това е доста скромно в сравнение с други испански партии, новите финансови средства на разположение на \"Вокс\" откриват възможността за бъдещото й разрастване. \"Вокс\" ще използва парите, за да отвори ново седалище в центъра на Мадрид и да наеме нов персонал, заяви Абаскал. Тя планира и да похарчи още пари за реклама в социалните мрежи.\n\r\nСоциологическите проучвания показват, че тази стратегия дава резултати. Проучване от миналия месец сочи, че \"Вокс\" би спечелила 1,3 процента на парламентарни избори, което би и позволило да разполага с един или няколко депутати.\n\r\nСпоред друго проучване партията би спечелила 5,1 процента и близо един милион гласа, което е 20 пъти повече от последните парламентарни избори през 2016 г.\n\r\nПовечето политически анализатори се съмняват, че \"Вокс\" ще се превърне в значима партия, защото не се е справила със задачата да привлече избиратели извън средната класа.\n\r\n\"Средностатистическият избирател на \"Вокс\" е крайнодесен и партията се опитва да привлече хора и с други политически убеждения\", заяви социологът от Испанския национален изследователски съвет Хосе Фернандес-Албертос.\n\r\n\"Според мен партията може би няма да успее да промени политически пейзаж или да спечели изборите, но може да постави на дневен ред въпроси, от които другите партии странят\", твърди Фернандес-Албертос.\n\r\nПодобно на \"Вокс\" повечето европейски популистки партии, които са във властта или определят дневния ред в страни като Италия, Германия и Франция се фокусираха върху изборите за Европейски парламент, които избирателите често използват, за да изразят недоволството си.\n\r\nВъпреки че първоначално регистрираха лоши резултати, те използваха Европейския парламент, за да засилят влиянието си сред по-малко радикалните избиратели.\n\r\nНа последните европейски избори през 2014 г. \"Лигата\" спечели едва шест процента от гласовете на италианците. Сега тя е по-старшият партньор в управляващата коалиция, като последните проучвания на общественото мнение сочат, че тя разполага с подкрепата на около 30 процента от избирателите - резултат, който би я извел на първо място пред \"Движение 5 звезди\" като най-популярната партия на Италия.\n\r\n\"Алтернатива за Германия\" спечели седем места на европейските избори през 2014 г. През 2017 г. тя спечели места в 14 от 16-те регионални парламенти в Германия и 93 места в Бундестага, ставайки третата най-популярна германска партия.\n\r\nАбаскал, който е противник на федерална Европа, но поддържа Европа като съюз от суверенни страни и мястото на Испания в еврозоната, се опитва също така да спечели подкрепа и в чужбина.\n\r\nТой заяви, че е установил връзки с френския \"Национален сбор\" и \"Алтернативата за Германия\" и че се възхищава от италианския вътрешен министър Матео Салвини, въпреки че \"Лигата\" подкрепя отцепването на Каталуния.\n\r\nАбаскал поддържа връзка и със Стив Банън, който се опитва да обедини европейската крайна десница преди изборите през май догодина. Той посочи обаче, че \"Вокс\" не смята да се превръща в сателит на ръководеното от бившия съветник на Доналд Тръмп движение.\n\r\n\"Вокс\" не отстоява международни интереси, а единствено интересите на Испания. Искаме да определим следващото испанско правителство и вярваме, че можем да сме част от него\", подчерта Абаскал. \r\n \r\n/БТА/ \r\n ", "date": "2018.11.02", "title": "И в Испания: Един популист печели привърженици"}
{"url": "https://www.dnes.bg/notifikacii/2018/11/02/v-gibraltar-brexit-budi-trevoga-i-ot-dvete-strani-na-granicata.392297", "text": "Наркотици и безработица от испанската страна, пълна трудова заетост в Гибралтар - положението от двете страни на границата е диаметрално различно, но само месеци до Brexit-а хората на двете места имат еднакви тревоги.\r\nЗащото както работните места в Гибралтар са жизненоважни за жителите на испанския град Ла Линеа де ла Консепсион, така тези хора са необходими за доброто функциониране на икономиката в малката британска задморска територия в най-южния край на Испания, пише Франс прес.\n\r\nЧасът е 9:00 - най-натовареното време на граничния пункт Гибралтар. След бърза проверка на документите им стотици хора прекосяват летищната писта от двете страни на границата, за да отидат на работа в богатия британски анклав, над който се извисява скала, видима от километри.\n                \n                \r\nТук според правителството без работа са по-малко от 50 души, така че анклавът е истинско Елдорадо за жителите на пограничните испански селища като Ла Линеа. Градът е смятан за \"столица на дрогата\" в Испания, където трафикът на хашиш от Мароко е една от малкото възможности да имаш работа.\n\r\nПри това положение съвсем логично изгледите за въвеждане на по-строг контрол след Brexit-а тревожат. Лондон и Мадрид постигнаха принципно споразумение за Гибралтар, но то е обусловено от изхода от преговорите между Обединеното кралство и Европейския съюз по споразумението за раздялата.\n\r\n\"Никой не знае какво ще стане. Страхувам се, че ще започнат да изискват работна виза\", казва с безпокойство 53-годишният Мигел Перейра, жител на Ла Линеа, който работи в склад за тютюн в Гибралтар повече от 30 години.\r\nТози човек с две деца, електротехник по образование, ще бъде принуден да търси работа в града си, ако стане твърде сложно да работи в Гибралтар. Залогът е сериозен предвид безработицата в Ла Линеа, която надхвърля 30 процента.\n\r\n\n\r\nПодобно на Мигел Перейра близо 14 000 жители на пограничния район идват всекидневно в британския анклав да работят в търговията, хотелиерството, а също във финансовите услуги или преживяващия бурен разцвет сектор на игрите онлайн.\n\r\nТези хора, преобладаващо испанци (макар че има хора от още 59 националности, включително 2500 британци, които живеят в Испания заради по-ниските цени на имотите), представляват по-малко от половината активно население на Гибралтар, чиято площ е наполовина по-малка от най-малкия лондонски район (Кенсингтън и Челси).\n\r\nСтраховете им се засилват още повече, понеже сегашното социалистическо правителство е благосклонно към свободното движение между Испания и Гибралтар, но предходните правителства неведнъж затваряха границата, за да упражнят натиск върху анклава, над който Мадрид има претенции.\n\r\nБезпокойството е също толкова осезаемо при компаниите в Гибралтар. \"Би било буквално невъзможно да запълним с други служители всички работни места в Гибралтар, които биха били засегнати, ако работниците от пограничния район не могат да идват\", подчерта Кристофър Уол - шеф на фирма \"Алиментана\", която търгува на едро с хранителни стоки и има 18 служители, включително 9 работници от района на границата. \"В търговията на едро, както и на дребно, в краткосрочен план ще е почти невъзможно да функционираме\", добави той.\n\r\nВ този контекст някои компании смятат да дадат възможност на служителите си да работят от разстояние или да имат гъвкаво работно време, казва Джулиан Бърн, президент на Федерацията на малките предприятия в Гибралтар, която представлява около 300 местни фирми. \"Някои предприятия обаче не могат да го направят, зависи в кой отрасъл сте\", пояснява той от модерните офиси на компанията си за уебдизайн.\n\r\nВ Ла Линеа отражението на Brexit-а вече се чувства по финансовите резултати на търговците и фирмите, чиито продажби страдат от срива на британската лира, откакто през 2016 г. британците решиха да напуснат ЕС.\n\r\nТози срив влияе отрицателно и на покупателната способност в евро на пограничните работници, на които се плаща в лири. Автомонтьорът Еладио Перес Диас разказва, че трите дъщери на жената, с която живее, са напуснали работата си във финансовия сектор в Гибралтар, тъй като заплатата им, обърната в евро, е намаляла от 1400 на 900 евро, така че мислят да отидат в Лондон.\n\r\nСамият той е почти сигурен, че ще закрие фирмата си и ще емигрира, ако Brexit-ът доведе до забавяне при преминаването на границата, тъй като близо две трети от дейността му е свързана с клиенти от Гибралтар. \"В Ла Линеа няма работа, нищо няма\", казва той.\r\n/БТА/", "date": "2018.11.02", "title": "В Гибралтар: Brexit буди тревога и от двете страни на границата"}
{"url": "https://www.dnes.bg/notifikacii/2018/11/02/spipaha-19-godishen-vrachanin-zadignal-audi-v-sofiia.392418", "text": "Столични полицаи задържаха 19-годишен младеж от Враца, задигнал лек автомобил в София.\r\nСигналът за откраднато \"Ауди 6\", с чуждестранна регистрация, паркирано пред жилищна кооперация в \"Манастирски ливади\", бил подаден в полицията на 22 октомври, съобщават от МВР.\r\nВ хода на предприетите от полицаите действия, на бул. \"Ботевградско шосе\" била засечена кола, отговаряща по описание на откраднатата, но с различни от оригиналните регистрационни табели и разбита ключалка на предната лява врата.\r\nУниформените последвали автомобила по шосе Е-79 и го спрели в района на село Люти дол. На място била установена самоличността на водача - 19-годишен младеж от Враца.\r\n                \n                В колата криминалистите намерили и иззели ръкавици, мобилни телефони, три чифта регистрационни табели, включително и оригиналните на крадената кола.\r\nСлед задържането му в рамките на 24 часа и доклад на събраните материали в Софийската районна прокуратура младежът е привлечен като обвиняем за извършено престъпление и му е наложена мярка за неотклонение \"парична гаранция\" в размер на 2 000 лева.\r\nРабота по документиране на престъпната му дейност продължава.\r\n ", "date": "2018.11.02", "title": "Спипаха 19-годишен врачанин, задигнал \"Ауди\" в София"}
{"url": "https://www.dnes.bg/usa/2018/11/02/kasapski-helouin-hora-s-otriazani-krainici-po-ulicite.392372", "text": "Ако учителката от Тексас Шай Диаз и малката Мая от Филипините се бяха явили на конкурс за най-добър хелоуински костюм, със сигурност щяха да накарат журито да припадне. \r\n36-годишната преподавателка по физика дава на своите ученици урок, но и смразява кръвта им. Тя се облича като \"илюзия\" или \"нещо, което не съществува\", а тялото й изглежда сякаш е разрязано на две.\r\nСнимките, които Диаз публикува в своя Twitter подлудяват социалните мрежи. На тях горната част на тялото й и торсът й изглеждат напълно отделени. Учителката е обхванала с едната си ръка краката си, показвайки палец нагоре с другата.\r\nВъпреки изумените реакции, тя не разкрива тайната на успеха си, но малко проучване в Google показва, че хората изкривяват телата си под какви ли не странни ъгли, за да изглеждат по този зловещ начин.\r\n                    \n                    \n                \r\nНа няколко хиляди километра от Тексас, във Филипините, малката Мая също изглежда така, сякаш някой е отрязал част от тялото й.\r\nМайката на момиченцето публикува видео във Facebook, което също бе прието от потребителите на социалната мрежа с изумление и бе гледано от повече от 10 милиона души.\r\nНа него се вижда как Мая събира бонбонки, носейки на поднос собствената си отрязана глава. Тайната на нейния костюм също остава неразкрита от родителите й. ", "date": "2018.11.02", "title": "Касапски Хелоуин: Хора с отрязани крайници – по улиците!?"}
{"url": "https://www.dnes.bg/zvezdi/2018/11/02/brakyt-se-propuka-biibyr-i-heili-skarani.392422", "text": "Джъстин Бийбър и Хейли Болдуин се сблъскаха с първия си семеен проблем. Макар и младоженци, двамата изпитват същите емоции като обикновените хора.\r\nКавгата между двамата се крие в това, че единият от тях иска да става родител, а другият предпочита още малко да се позабавлява без наследници.\r\nЯсно е, че певецът е този, който няма търпение да бъде наречен \"татко\". Неведнъж той е споделял, че иска да е млад баща. Вече след като е и официално женен, 24-годишната звезда мечтае за попълнение в семейството.\r\nМечтата му явно не \"звучи\" в синхрон с тази на 21-годишната Хейли, която поработи още малко на модния подиум.\r\nТя смята, че все още не е успяла да се сдобие с достатъчна слава и професията ѝ стои на преден план. Джъстин пък е уверен, че двамата ще са чудесни родители. Той иска да има много деца и действително мечтае това да стане колкото се може по-скоро.\r\n                    \n                    \n                \"Те са женени, Бийбър е готов да създаде голямо семейство и да бъде щастлив\", заявил източник, близък до звездите пред HollywoodLife.com.\r\nВижте още за двамата в", "date": "2018.11.02", "title": "Бракът се пропука: Бийбър и Хейли – скарани"}
{"url": "https://www.dnes.bg/stranata/2018/11/02/mvr-shefyt-pri-agresiia-sreshtu-policai-idvat-oshte-policai.392455", "text": "\"Когато има агресия срещу полицаи, на мястото на инцидента ще пристигнат още повече полицаи.\r\nТова заяви вътрешният министър Младен Маринов в Стара Загора, където участва в регионална  среща с кметовете областта на тема \"Обществен ред и  сигурност\".\n\n\n\r\nМаринов призова за по-добра комуникация в рисковите места и с лидерите на общностите.\r\nТой изтъкна, че това не е първата подобна среща в страната, а поводът са инцидентите в квартали на Казанлък, Мъглиж и Гълъбово през изминалите месеци.\r\nМВР шефът подчерта, че дели хората на такива, които спазват законите и на такива, които не ги спазват.\r\nМинистърът е категоричен, че трябва да се спазват забраните за движение  на каруци в населени места. Той подчерта, че полицията ще бъде  безкомпромисна към нарушителите, предаде БТА.\r\nПо думите му честите промени в законите не водят до решаване на проблемите.\r\n\r\n ", "date": "2018.11.02", "title": "МВР шефът: При агресия срещу полицаи идват още полицаи!"}
{"url": "https://www.dnes.bg/obshtestvo/2018/11/02/domashniiat-tormoz-da-se-nakazva-sys-zatvor.392461", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Домашното насилие е ежедневие за десетки българи в страната, но точна статистика за това колко са жертвите на психически и дори физически тормоз у дома няма. \n\r\nВ края на октомври от ГЕРБ внесоха промени в Наказателния кодекс, с които да се осигури по-голяма защита на жените и децата срещу домашното насилие. Те предвиждат системният психически тормоз да се наказва с до една година затвор или пробация. Когато престъплението е извършено в условия на домашно насилие, предложението е присъдата да достига 5 години затвор. \n\r\nПредложението е стъпка в правилната посока. Доколко работещи обаче ще се окажат те и ще се промени ли нещо, ако предложението влезе в сила и законопроектът бъде приет – коментар в предаването „Директно“ по телевизия  на адвокат Милена Миткова. \n                    \n                    \n                \r\n\"Престъпниците не се интересуват от наказанието и това е доказано. Тук обаче има съвсем различен профил на човек, който не е типичен престъпник. Това прехвърляне от Закона за домашното насилие в Наказателния кодекс отваря широко поле за действие на органите и определено ще има превантивен ефект\", коментира адвокат Миткова. \n\r\nСпоред нея с промените хората, които масово преди са били насочвани към съда, вече ще получават по-голям шанс за справедливост. Това е така, защото всичко ще бъде подробно описано в Наказателния кодекс и служителите на МВР ще бъдат задължени да образуват досъдебно производство, вместо да изпращат хората в съда. \n\r\n\"Промените означават, че този, който е осъден, най-малкото няма да разполага с чисто свидетелство за съдимост. Много мъже са с добра обществена позиция и определено имат какво да губят. За тях това е много по-притеснително като последствия\", заяви още Милена Миткова.", "date": "2018.11.02", "title": "Домашният тормоз да се наказва със затвор? "}
{"url": "https://www.dnes.bg/science/2018/11/02/kak-planirame-dvijeniiata.392441", "text": "Малкият мозък е част от централната нервна система. Намира се зад варолиевия мост и продълговатия мозък. Изграден е от три основни части - две полукълба, наподобяващи тези на крайния мозък и тяло наречено червей. Функцията на малкия мозък е напълно свързана с регулацията и координацията на движенията на организма. Той регулира силата, продължителността и съгласуваността на съкращенията на скелетната мускулатура на тялото, както и мускулния му тонус.\n\r\nГлавният мозък зависи от схемата, по която невроните са свързани и си взаимодействат, за да интерпретира информацията за света, да се учи от преживяванията и да контролира движенията. Нервните клетки се смесват в това тясно пространство, за да образуват сложна мрежа, което затруднява учените да разберат кои от тях са отговорни за движенията, пише Neurosciencenews.\n                    \n                    \n                \r\nВ две статии, публикувани на 31 октомври 2018 г. в списанието \"Природа\", изследователи от кабинета \"Janelia Research Campus\" на Медицински институт на Хауърд Хюс и Института за мозъчна наука \"Алън\" разработват как два вида сплетени нервни клетки разделят действията, които планират и инициират движения. \n\r\nНевро-учените изследват сложните мрежи на мозъка от много различни ъгли, като проследяват клетъчните структури, молекулните характеристики и нервните дейности. Комбинирането на тази разнородна информация, за да се получат прозрения за мозъчната функция, остава изключително предизвикателство и именно в нея се крие ключа към цялостното обяснение на всяко наше действие.\n\r\nВ новата работа, учените обединяват усилията си, за да създадат пълни генни експресионни профили на клетките в неокортекса на мишка. Неокортексът е най-голямата част от мозъка на бозайниците, отговорна за по-висши когнитивни функции. Екипът се фокусира върху големи неврони в предната странична моторна кора - област, участваща в планирането и изпълнението на движенията.\n\r\nТези неврони носят информация далеч от кората. В тази подгрупа от неврони, две групи клетки, дефинирани от техните транскриптоми споделят едни и същи анатомични свойства. Техните пътища, обаче, са различни към други части на мозъка. Едната част от тях се свързват с мозъчния ствол, където се намират моторните неврони, които, чрез гръбначномозъчните нерви, насочват тялото към извършване на действия. Вторият комплект се свързва с таламуса - централното разпределително табло в мозъка, от където се осъществяват аферентни и еферентни връзки между коровите полета на мозъка и така се оформя цялостният процес на движение като се определя спецификата на ситуацията.\r\nТова става с помощта на пирамидните клетки, чиито неврити излизат от основата на клетките и завършват в  сивото вещество или отиват в бялото мозъчно вещество. Приема се, че тези  клетки заедно с подлежащите пирамидни клетки от ганглиевия слой  образуват висшите двигателни центрове в кората, откъдето излизат  двигателни нервни пътища.\r\nОт двигателната зона в дясното полукълбо нервните импулси осигуряват  осъзнати и целенасочени движение на мускулите на лявата половина на  тялото, а от двигателната зона в лявото полукълбо – на мускулите на  дясната половина на тялото. По-голямата част от нервите, които провеждат  импулсите, се кръстосват в продълговатия мозък. При нарушаване на  двигателната зона настъпва парализа на противоположната стана на тялото.\n\r\nТези големи неврони от предната странична моторна кора вече са получили внимание от невро-учените, защото са особено уязвими към невродегенеративни заболявания. \n\r\n\"Учените винаги могат да намерят начини да разделят клетките на групи\", казва Тасич, но в този случай групите предлагат ясна представа за ролята на всеки тип клетка при оформянето на движението. Това е ключова стъпка в разкриването на сложността на кората.\n\r\nС нови инструменти за изследване в разработването и ускоряване на широкомащабните усилия за картографиране, този тип невронно декодиране скоро ще се засили.", "date": "2018.11.02", "title": "Как планираме движенията?"}
{"url": "https://www.dnes.bg/science/2018/11/02/ne-izvynzemni-gradili-piramidite-a-egiptiani-s-rampi.392431", "text": "Въпреки всичките технологии, които има на Земята в наши дни, една мисъл не оставя учените на спокойствие – как са построени пирамидите в Египет преди 4500 години.\r\nНово откритие е на път да да осигури спокоен сън на специалистите – рампи, а не извънземни стоят зад едно от Седемте чудеса на света.\r\nЕкспертите от Френския институт по ориенталска археология в Кайро и Университът в Ливърпул обединяват сили за да разкрият една от най-големите мистерии в света. Те попадат на кариера за добив на алабастър в Източната пустиня в Египет, а там откриват система от лостове, въжета и рампи, които според тях са били използвани за пренасяне на огромните камъни.\r\nДиректорът на проучването Янис Гордън дава яснота върху откритието: \"Открихме една централна рампа, която е заобиколена от два дървени стълба с множество дупки. Древните хора са използвали шейна, прикрепена с въжета към стълбовете, за да пренасят тежките блокове. Те не само са можели да ги транспортират от едно място на друго, но и да ги изкачват по склонове с наклон 20%, а дори и повече\".\r\n                    \n                    \n                Подобни останки не са намирани никъде другаде по света, а върху тях има надписи от Хеопс, което дава първата индикация, че са използвани именно по времето, когато египтяните са строяли Хеопсовата пирамида в негова чест.  Тя е най-голямата от трите в Долината на фараоните с височина от почти 146 метра и се смята за едно от чудесата на света.\r\nУчените винаги са били обединени около идеята, че пирамидите са били построени с помощтта на рампи, но как точно са били използвани те, до днес не беше ясно. Ала новото откритие не само дава отговор на този въпрос, но и слага край на конспирациите, които витаят около издигането им.", "date": "2018.11.02", "title": "Не извънземни градили пирамидите, а египтяни с рампи!"}
{"url": "https://www.dnes.bg/politika/2018/11/02/obeshtano-parite-za-lechenie-na-deca-v-chujbina-ostavat.392397", "text": "НЗОК изцяло ще обезпечава дейностите, извършвани до сега от Комисията за лечение в чужбина и от Център \"Фонд за лечение на деца\", като средствата за лечението на българските граждани, деца и възрастни, в чужбина по никакъв начин няма да бъдат намалени. Тези разходи ще бъдат преведени в пълен размер на НЗОК с трансфер от държавния бюджет, те са целеви и не могат да се използват за нищо друго.\r\n\"Средствата за лечение няма да бъдат намалявани, ще се превеждат на Здравната каса от бюджета и не могат да бъдат използвани за нищо друго\", увери заместник-министърът на здравеопазването Жени Начева.\r\n\"И към настоящия момент на практика формулярите на всички деца минават през НЗОК, но логистиката е в полето на дейност на ЦФЛД. И сега Касата е контактната точка на страната ни, която отговаря за комуникацията с чуждите здравноосигурителни фондове. В Касата ще бъде обособена отделна административна структура, която да се занимава с тези случаи, като ще бъде използван и целия кадрови потенциал на Фонда\", посочи Начева.\n\n\n\r\n                    \n                    \n                Управителят на НЗОК д-р Дечо Дечев коментира и заложената идея лекарите да могат свободно да избират терапия на пациентите, без лечението им да причини преразход в бюджета на Касата.\r\nТова ще важи за лекарствата по протокол и за новорегистрираните медикаменти и няма да има отношение към прилагането на онкомедикаментите в болничната помощ.\r\n\"По този начин осигуряваме достъп на българските пациенти до всички медикаменти, които производителят предлага на българския пазар, като паралелно с това гарантираме предвидимост на разходите\", посочи д-р Дечев.\r\nПромените предвиждат създаването на Агенция за медицински надзор, която ще е второстепенен разпоредител с бюджет към Министерството на здравеопазването. Целта е всички административни режими, свързани с регистрация или разрешаване за извършване на лечебна дейност  на всички болници, както и на всички видове дейност, осъществявана от тях, да се извършва от един държавен орган, който да упражнява и контрола.\r\n\"Парламентът и всички политически сили поискаха от нас бързи реформи в системата, средствата да се разходват по-ефективно и прозрачно. Затова предлагаме промени в поредица закони\", посочи зам.-здравният министър.\r\nПрез 2019 г. общите разходи  за здравеопазване са в размер на 5 256 700, 0 хил. лв. или 4,5% от БВП, като ръстът на средствата е 545 млн. лева.", "date": "2018.11.02", "title": "Обещано: Парите за лечение на деца в чужбина остават! "}
{"url": "https://www.dnes.bg/eu/2018/11/02/holandiia-dade-svoboda-na-prostitutkite-v-amsterdam.392406", "text": "Градската управа в Амстердам възнамерява да разреши на проститутките в града да практикуват най-древния занаят и извън пределите на известния квартал с червените фенери, за да се подобрят работните им условия, предава Франс прес, цитирана от БТА.\n\n\r\nМярката цели също да бъде намален туристическият натиск върху труженичките на любовта. Проститутките се оплакват, че все повече туристи им досаждат за общи снимки, а това прогонва потенциалните им клиенти.\r\nПоради тази причина градската управа възнамерява да разшири местата за работа на проститутките и извън най-посещаваните туристически квартали на Амстердам.\r\nНовите зони могат да влязат в действие още през 2019 година. Всяка година градът е посещаван от около 18 милиона туристи, което е повече от общото население на Холандия, припомня агенцията.", "date": "2018.11.02", "title": "Холандия даде \"свобода\" на проститутките в Амстердам"}
{"url": "https://www.dnes.bg/stranata/2018/11/02/dete-predizvika-pojar-v-apartament-spasiha-go-policai.392457", "text": "Полицейски служители спасиха от задимено жилище в Търговище дете, което неволно предизвикало пожар, съобщиха от МВР. \n\r\nОколо 11.30 часа в РУ - Търговище е постъпил сигнал от обитатели на жилищен блок в кв. „Запад“ за възникнал пожар на тераса на апартамент. \n\r\nСпоред информацията, в жилището имало малко дете. Незабавно към адреса били насочени два автопатрулни и един екип на пожарната, както и на Центъра за спешна медицинска помощ.\n\r\nНа място полицаите установили, че металната входна врата на апартамента е заключена. Без да губят време, те я разбили с подръчни средства и извели 8-годишното момче, което е било само в жилището. \n\r\nЗа щастие, детето не е пострадало сериозно от дима, изпълнил жилището и стълбищното пространство, прегледано е в МБАЛ-Търговище и е освободено. \n                    \n                    \n                \r\nПред полицаите разказало, че при игра със запалка неволно е подпалило възглавничка на терасата, а огънят се пренесъл и върху други складирани там вещи.\n\r\nПри пожара са нанесени материални щети. Огънят бързо е погасен от служители на РСПБЗН - Търговище.", "date": "2018.11.02", "title": "Дете предизвика пожар в апартамент, спасиха го полицаи"}
{"url": "https://www.dnes.bg/eu/2018/11/02/lesen-i-oholen-jivot-bylgarski-bandi-tochili-pomoshti-ot-germaniia.392405", "text": "Фиктивни работодатели и фалшиви удостоверения за деца: с помощта на подобни методи през 2017 криминални банди, много от които от Източна Европа, са източили около 50 милиона евро от германските социални каси.\n\r\nПрез 2017 година германската Агенция по труда е регистрирала общо 119 541 случая на измами със социални помощи. Около 4400 от тях по всяка вероятност са дело на организирани банди, които привличат граждани от други членки на ЕС към Германия. В Агенцията по труда от тяхно име те подават документи за социални помощи, известни под името \"Харц-4\", Молбите им обаче съдържат фалшиви данни за броя на децата, за жилищната ситуация и трудовата заетост, пише .\n                    \n                    \n                \r\n\n\r\nНай-голямата част от организираните социални измами е концентрирана в големите и гъсто населени германски градове. Федералната агенция по труда признава в свой отговор до парламента, че в много случаи нейните поделения по места не разполагат с достатъчно персонал, за да проверяват задълбочено подадените молби за помощи. А измамниците очевидно разчитат именно на това.\n\r\nКриминални банди от доста време насам привличат хора от Източна Европа към Германия. Още през месец март Агенцията по труда изрази загриженост поради нарастващия брой на злоупотребите със социални помощи. Наглите методи на престъпниците са познати - с измамни обещания за лесен и охолен живот те привличат бедни хора, предимно от България и Румъния. \n\r\nПосле бандите подават от тяхно име молби за социална помощ, вписвайки фиктивни работодатели и представяйки фалшиви удостоверения за деца. По този начин се източват и детски надбавки за деца, които често пъти изобщо не съществуват. След отпускането на социалните облаги организираните банди обикновено задържат по-голямата част от парите.\n\r\nПрез 2017 година организираните банди са източили около 50 милиона евро от социалните каси. Но с това щетите не се изчерпват. В данните на Германската агенция по труда се изказва предположението, че индивидуалните измами и организираната престъпност навярно нанасят щети от около 100 милиона евро годишно, отбелязва вестник \"Райнише Пост\".\r\nЗлоупотребите, в които участват българи и румънци, може да бъдат спрени, ако се хармонизират социалните системи в Европа и се въведе общоевропейско обезщетение за безработни, каквото предлага германският министър на финансите Олаф Шолц. Това би отнело привлекателността за онези български граждани, които тръгват към Германия, за да получават по-високи социални облаги, прогнозира \"Зюддойче Цайтунг\". \n\r\nЗасега това предложение среща съпротива от страна на германските консерватори, но европейски дипломати са убедени, че още до края на 2018 година в Европа ще бъде постигнато споразумение по този въпрос.\n\r\n \r\n", "date": "2018.11.02", "title": "Лесен и охолен живот... Български банди точили помощи от Германия  "}
{"url": "https://www.dnes.bg/notifikacii/2018/11/02/misteriia-vyv-franciia-duzina-deca-rodeni-bez-ryce-a-otgovor-niama.392435", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъв Франция започна национално разследване заради десетки бебета, родени без ръце или без длани. Преди седмици местните власти в няколко френски департамента са провели вътрешно проучване.\r\nПървото разследване е започнало след като става ясно, че дузина деца са се родили без крайници в няколко френски региона. Разследването приключва без властите да успеят да посочат конкретна причина, пише BBC. \r\nНови 11 случая в източния район Ен накараха властите да отворят ново разследване. В случая става въпрос за агенезия, при която горните крайници на плода не успяват да се развият по време на бременността. Може да липсват или целите ръце, или само длан, или дори пръст.\r\n                \n                Случаите са концентрирани в района на Ен, недалеч от швейцарската граница, както и в съседните Британи и Лоара-Атлантик, в северозападния край на Франция.\r\nФренският министър на здравеопазването Агнес Бузин призова за задълбочено разследване, след като първоначално учените не можеха да дадат обяснение за случващото се.\r\nПред френска телевизия тя заяви, че първите резултати от националното разследване ще станат ясни през януари, а по-нататъшни заключения ще бъдат представени през лятото.\r\n\"Мисля, че цяла Франция иска да знае\", заяви госпожа Бузин. Тя посочи, че според разследването отговорът може да се крие в природата, или в храна, или дори в напитка.\r\n\"Може да е дори нещо, което са вдишали - в момента просто не знам\", посочи Бузин.\r\nВсички случаи в Ен са на хора, живеещи в радиус от 17 километра от село Друя. Това кара много хора да спекулират, че в случая става въпрос за щети, нанесени от пестициди.\r\nНякои от историите на засегнатите вече са разказани във френските медии. Родителите на 8-годишно момче, засегнато от аномалията, разказват, че по време на проследяването с ултразвук на бременността проблемът не е проличал.\r\nСемейството разбрало за аномалията, когато техният син Райън се родил и докторите не можели да им обяснят причината.\r\nДруга майка била разпитвана от лекарите след раждането на синът й Лео с деформирана ръка.\r\nВъв вторник националната здравна служба на Франция съобщи, че нови случаи са били разкрити от разследването.", "date": "2018.11.02", "title": "Мистерия във Франция: Дузина деца родени без ръце, а отговор – няма!"}
{"url": "https://www.dnes.bg/stranata/2018/11/02/13-hil-pateta-shte-jiveiat-ili-shte-umrat-babh-mylchala.392459", "text": "Близо 100 птицевъди от фермата за патици между областния център Хасково и близкото село Войводово излязоха на протест. Собственикът на стопанството Павел Челебиев обвини БАБХ в некомпетентност и бездействие, предаде БТА.\r\nПреди 2 седмици във фермата бе открито огнище на птичи грип. Челебиев обаче се съмнява в достоверността на установеното.\r\n\"Първите проби бяха взети, без да ни оставят контролни проби, които ние можем да дадем в референтна лаборатория. Втори проби, които са заверени и нотариално, се оказаха отрицателни\", уточни производителят. Заради констатациите досега са евтаназирани 16 000 възрастни птици.\r\nПо негови думи днес във фермата са се излюпили нови стерилни 13 000 патета. Има две възможности - да ги разселим в чисти помещения или пък да ги умъртвим хуманно.\r\n                    \n                    \n                Комуникацията с БАБХ, които трябва да вземат решението, обаче прекъсна тотално. Нито се обаждат по телефона, нито пък изпращат представител\", посочи птицевъдът. При това положение останала алтернативата до утре на обяд новоизлюпените пернати да се обезводнят и умрат.\r\nЧелебиев разказа още, че технологията на производство е конвейрна и следващата седмица се чакало излюпването на още 40 000 малки, а яйцата за тях пристигали по график от Франция, където се изнася готовата продукция. Той заплаши със съд БАБХ включително и в Страсбург и обяви масов протест пред централата на Агенцията в София идния понеделник.\r\nЧелебиев заяви още пред репортери, че в бранша витаели твърдения за тотална атака срещу отрасъла на производството на патици.\r\nВ двете предприятия - фермата до Хасково и кланицата в село Христо Милево, заетите са общо 400 души, които са изправени пред угрозата да останат без работа, предупреди фермерът.", "date": "2018.11.02", "title": "13 хил. патета - ще живеят или ще умрат? БАБХ мълчала!"}
{"url": "https://www.dnes.bg/obshtestvo/2018/11/02/troina-radost-semeistvo-ot-dobrich-ima-momichenca.392458", "text": "Тризначки се родиха след ин витро процедура, финансирана със средства на Център за асистирана репродукция, съобщиха от там.\r\nДецата на семейство от Добрич са родени от два ембриона.\r\nЗа пациентката това е бил първи ин витро опит. Цялата процедура по кандидатстване, провеждане на опита и наблюдение на бременността е извършена от екипа по репродуктивна медицина на д-р Даниел Димов в Медицински център \"Свети Иван Рилски”, Шумен.\r\nВъпреки че е извършената процедура на свеж трансфер на 2 ембриона, на 27.10.2018 г. в СБАГАЛ „Проф. д-р Д. Стаматов“ – Варна, са родени 3 момиченца.\r\nОказало се, че на петия ден от извършения трансфер на два ембриона, единият бластоцист се е разделил на две, в резултат на което две от бебетата са еднояйчни близнаци. Подобни случаи са изключителна рядкост.\r\nБебетата и майката са в отлично състояние.\r\nПрез 2017 г. са родени 4 тройки близнаци от процедури, финансирани от ЦАР.", "date": "2018.11.02", "title": "Тройна радост! Семейство от Добрич има момиченца "}
{"url": "https://www.dnes.bg/notifikacii/2018/11/02/nova-kaledoniia-na-hod-glasuva-za-nezavisimost-ot-franciia.392411", "text": "Френската територия Нова Каледония се готви за референдум за независимост, който е последната стъпка в продължаващите от 30 години усилия за деколонизация, предаде Асошиейтед прес.\n\r\nГласуването в неделя има ключово значение за уреждане на напрежението между местните канаки, подложени някога на строга политика на сегрегация, и потомците на европейските колонизатори. То е и проверка доколко дълбоки са връзките между Франция и архипелага с около 270 000 жители, разположен в южната част на Тихия океан на изток от Австралия.\n\r\nИзбирателите трябва да отговорят на въпроса \"Искате ли Нова Каледония да получи пълен суверенитет и да стане независима?\" Наблюдатели казват, че ако се съди по предишни изборни резултати и проучвания, хората вероятно ще гласуват за оставане във Франция.\n                \n                \r\nТериторията се ползва със значителна автономия, но разчита на френската държава в сферите на отбраната, полицията, външните работи, правосъдието и образованието.\n\r\nРеферендумът е резултат от процес, започнал преди три десетилетия след години на насилие, противопоставило настояващите за независимост канакски активисти срещу тези, които искат да останат част от Франция.\n\r\nПрез 1988 г. 19 канаки загинаха, след като взеха за заложници френски полицаи в местна пещера. Убити бяха и четирима войници.\n\r\nТова насилие даде подтик за мирно споразумение същата година между лоялистките и подкрепящите независимостта фракции, което подготви почвата за референдума.\n\r\nПрез май френският президент Еманюел Макрон направи посещение в Нова Каледония, при което призна \"болката от колонизацията\" и почете смелостта на участниците в мирния процес.\n\r\nТой също така предаде на местното правителство документ, в който се заявява, че архипелагът е станал френско притежание през 1853 г. Този жест имаше за цел да символизира последната глава от колониалния период.\n\r\nПри френското колониално управление канаките бяха принудени да живеят в резервати в отдалечени райони, да плащат специални данъци и да полагат задължителен труд срещу много ниско заплащане. Те трябваше да спазват полицейски часове и не бяха допускани на някои места, запазени за европейските заселници.\n\r\nСега канаките съставляват около 40 процента от населението на Нова Каледония, а хората с европейски произход са близо 27 процента. Останалите жители са хора, емигрирали от Азия и други тихоокеански острови.\n\r\nНякога Франция беше втората по големина колониална империя в света след Великобритания, припомня БТА. Френските владения се простираха в Западна и Северна Африка, Югоизточна Азия, Карибско море, Индийския и Тихия океан.\n\r\nПовечето африкански и азиатски колонии на Франция получиха независимост през 50-те и 60-те години на 20 век. Гласуването в Нова Каледония е първият референдум за самоопределение във френска територия, откакто Джибути в Африка гласува за независимост през 1977 г.\n\r\nФренският министър-председател Едуар Филип ще посети Нова Каледония в деня след референдума, за да обсъди бъдещето на архипелага с местни политици.\r\n ", "date": "2018.11.02", "title": "Нова Каледония на ход – гласува за независимост от Франция"}
{"url": "https://www.dnes.bg/muzika-drugi/2018/11/02/glasyt-na-bylgariia-sybra-otnovo-mihaela-i-pavel.392389", "text": "Михаела Филева и Павел ще бъдат отново заедно. Но няма да делят пак един покрив и легло, а ще бъдат част от новия сезон на \"Гласът на България\".\r\nМихаела ще наследи на треньорския стол Поли Генова, която се залюби с чужденец и вероятно няма възможност да поеме ангажимент за шоуто.\r\nОстаналите треньори остават същите - Владимир Ампов–Графа, Иван Лечев и попфолк изпълнителката Камелия.\r\n\"Познавам Михаела като музикант и вярвам, че нейната лична история и енергията, която излъчва, ще вдъхновят младите талантите да покажат най-доброто от себе си на сцената и ще им помогне да повярват в мечтите си. Вярвам, че има с какво да изненада и нас, треньорите\", коментира носителят на треньорската корона от последните два сезона Иван Лечев.\r\n                    \n                    \n                \"Впускам се в това предизвикателство с огромна емоция и ще се опитам да бъда максимално полезна за талантите. Не беше толкова отдавна времето, в което бях \"от другата страна\", и знам точно какво е усещането, какви са притесненията, несигурностите  и емоциите на участниците. Знам и как могат да бъдат преодолени\", заяви от своя страна Михаела Филева.\r\nВодещи на музикалното шоу, което ще стартира през пролетта следващата година, отново ще бъде тандемът Павел и Венци, а продуцентите обещават промени в регламента и нови елементи във всеки един етап от шоуто. Голямата награда ще бъде 50 000 лв.", "date": "2018.11.02", "title": "\"Гласът на България\" събра отново Михаела и Павел"}
{"url": "https://www.dnes.bg/stranata/2018/11/02/protest-sreshtu-karucite-v-kazanlyk-za-pravila-i-promeni.392460", "text": "Протест срещу движението на каруци по пътищата се проведе в Казанлък. Недоволството е провокирано от тежката катастрофа в събота, в която загинаха двама младежи. Готвя се подписки с искания за промени в Закона за движение по пътищата и в общинската наредба за движението на каруци.\n\r\nВ подписката, адресирана до общинската администрация, казанлъчани ще могат да заявят дали искат тотална забрана за движението на каруци по първокласните пътища на територията на общината или ясна регулация с часови интервали, в които то да е забранено, предаде БНР.\r\nСред исканията са хората, които управляват каруци, да се явяват на листовки и да познават закона, както всички останали водачи на превозни средства, както и да са над 18 години.\r\n                    \n                    \n                В София родители на деца с увреждания и граждани, които ги подкрепят, се събраха за 12-та поредна вечер пред Министерския съвет с искане за оставката на вицепремиера Валери Симеонов.\n\r\nПротестиращите блокираха за около 10 минути кръстовището при булевардите “Стамболийски“ и “Христо Ботев“.\n\r\nПреди шествието да тръгне, майките пуснаха в небето 12 розови балона, целящи символично да спукат розовия цвят на вицепремиера. Към всеки от балоните бяха прикрепени снимки на Валери Симеонов, за да може “и той да отлети заедно с балоните и да напусне системата“, казаха майките.", "date": "2018.11.02", "title": "Протест срещу каруците в Казанлък - за правила и промени"}
{"url": "https://www.dnes.bg/za-da-se-razbirame/2018/11/02/strast-romantika-kakvo-vi-ochakva-v-liubovta-prez-noemvri.392452", "text": "Фактът, че есенните и зимните вечери стават по-дълги, има очевидни предимства. Любовният хороскоп за всеки знак ще ви помогне да посрещнете ноември по положителен начин.\r\n\r\n \r\nХороскопът на Овните за ноември ще им предложи интересен избор, тъй като ще имат възможност да създадат връзка с продължение, както и секс за една нощ. Опитайте се да се придържате към реалността - новият роман може да е вълнуващ - но не и фактът, че ще последва нещо сериозно. Изкушенията ще бъдат в периода от 5 до 16 ноември. Ако ви е трудно да си създадете впечатление само от външния вид, послушайте какво ви говори интуицията.\r\n \r\n\r\n \r\nСлучва се, гласът на здравия разум призовава за предпазливост, но вие не искате да го слушате. Сексуалният хороскоп за ноември предлага на представителите на тази зодия изпитания, в които ще се сблъскват противоречиви желания. Може да бъдете развълнувани от среща с човек от непознат кръг - различна социална среда, професия или дори националност. Този контраст ще предизвика допълнителна атракция, а сред околните може да се появи дори завист. И все пак, ако се съмнявате, не бързайте да с крачките в посока по-сериозна връзка. Този ноември ще ви позволи да направите пауза за размисъл и не рискувате нещо да пропуснете в личния си живот. Но пък не преставайте да полагате всякакви грижи за тялото - отдайте се на масаж, козметични процедури или спорт - и либидото ви ще бъде на висота.\r\n \r\n\r\n \r\nНоември ще бъде за Близнаци точно това, което обичат - нови срещи, комуникация, запознанства. Сексуалната ви енергия е на висота, а нейният пик ще бъде в дните преди и след 9 ноември. Изненади могат да се очакват и в настоящите ви отношения, ако имате партньор. Не се страхувайте да се отклоните от интимните ви навиците, както и от ежедневните. Отидете на място, където никога не сте били, дръжте се така, както никога преди. Всичко казано по-горе се отнася до личния живот: влезте в необичайна роля, поемете инициативата, опитайте нова сексуална практика - ще се почувствате като нов човек, което ще ви хареса. \r\n\r\n", "date": "2018.11.02", "title": "Страст, романтика... Какво ви очаква в любовта през ноември?"}
{"url": "https://www.dnes.bg/eu/2018/11/02/ukrainski-fashisti-prebiha-indiec-v-rimskoto-metro.392448", "text": "\r\nВ метрото на италианската столица Рим двама расисти пребиха млад индиец и жена. Единият крещял на украински език: \"Излизай на улицата, Бангладеш, аз съм фашист!\", става ясно от публикувано видео, информира местно италианско издание roma.fanpage.it.\n\n\r\nДвамата агресивни мъже решили да изкарат навън стоящия в метрото млад индиец. По време на разразилия се побой, породен от явен расизъм, е пострадала и жена, която се опитала да защити индиеца.  \r\n                    \n                    \n                \"Излизай на улицата, Бангладеш ***, аз съм фашист, ще ти ***. Какво ми ръкомахаш, ***\", се чува отчетливо и ясно на видеото. След яростните слова единият от хулиганите хванал индиеца за дрехите, опитвайки да го изкара от вагона на метрото. Имигрантът се защитил, но това довело до яростни удари от страна на украинеца.  \r\nПо данни на италианските журналисти индиецът е бил нападнат само и единствено заради своята външност.\r\nПо думите на присъстващите италианци в метрото, украинците открито демонстрирали фашистки приветствия, прославяли Мусолини и крещели расистки лозунги.\r\n\"В днешни времена се опитват да легитимират тази безсрамна ненавист, време е да се събудим и противопоставим на това, докато не е твърде късно\", призовават свидетели на инцидента.", "date": "2018.11.02", "title": "Украински фашисти пребиха индиец в римското метро"}
{"url": "https://www.dnes.bg/za-da-se-razbirame/2018/11/02/harmonichnost-4-priznaka-che-toi-vi-ceni.392199", "text": "Честност, доверие, комуникация. Това са все ценности, важни за хармоничната връзка. Ако основата, на която стъпват отношенията между двамата е стабилна, нищо не може да разклати любовта им.\r\nПонякога обаче жените изпитват несигурност. Вглеждат се в дребните проблеми и несъвместимости. Питат се дали не са направили грешния избор, дали някъде там не ги чака нещо по-добро.\r\nОпитайте се да се отърсите от тези съмнения и терзания и погледнете партньора и връзката си откъм положителната страна.\r\nПреценете дали в поведението му не се крие именно обожание, любов и най-вече знаците, че той ви смята за истински равноправен партньор, когото уважава и цени. Ето кои са те.\r\n\r\n                    \n                    \n                Какъв е стилът ви на общуване с партньора? Когато говорите за нещо сериозно, чувствате ли се сякаш ви слуша или не? Това е много важно. Ако комуникацията ви се случва плавно и без да го карате да говорите за проблемите си насила, това е добър и ясен знак, че той ви цени и ви смята за свой партньор в живота.\r\n\r\nПартньорът ви се допитва до вас, когато трябва да вземе решение. Търси вашето мнение по важни за него и вас като двойка въпроси. Уважава това, което мислите и го взема под внимание. Не ви критикува за изборите, които правите, а ви подкрепя. Цени критиката ви. Това е наистина важен признак на равенство между половинките на едно цяло във връзката.\r\n\r\n ", "date": "2018.11.02", "title": "Хармоничност? 4 признака, че той ви цени"}
{"url": "https://www.dnes.bg/stranata/2018/11/02/bez-oborudvane-pri-polevi-usloviia-bebe-proplaka-v-zatvorena-bolnica.392451", "text": "Момченце се роди в спешния кабинет в Пещера при полеви условия, без необходимото оборудване за това.\r\nРодилката е от висопланинското село Нова махала над Батак, а екстремното раждане е започнало в кола.\r\nНа помощ се е притекъл екип от Пазарджик, съобщи БНР.\r\nРаждането е започнало на път към Пазарджик, а близките на родилката били в телефонна връзка с акушер-гинеколога доктор Елисавета Генчева.\r\nРазбирайки ситуацията, тя посъветвала семейството да спре в Пещера, тъй като специализираният автомобил от Пазарджик ще пристигне по-бързо до тях.\r\n\"Не бяхме стигнали още разклона от Нова махала, за да излязат на пътя Батак – Пещера. Жената плачеше, чуваше се, че вика и плаче в колата\", разказа д-р Генчева.\r\n                    \n                    \n                В късните вечерни часове обаче в Пещера работи само спешен кабинет, а болницата е затворена.\r\nЗа появяването на бебето при полеви условия помага доктор Папазова и сестрите Семерджиева и Костова.\r\nПазарджишкият екип пристига в момент, когато новороденото здраво бебе и майката трябва да се обслужат с необходимия инструментариум и апаратура.\r\nЗа доктор Елисавета Генчева лекарите в Пещера проявяват истински героизъм, работейки в тези условия.\r\n\"В Пещера болницата е почти закрита и е една много жалка картинка\", каза тя.\r\nМайката и бебето са настанени в пазарджишка болница в добро състояние.", "date": "2018.11.02", "title": "Без оборудване, при полеви условия... Бебе проплака в затворена болница"}
{"url": "https://www.dnes.bg/stranata/2018/11/02/kazahstanec-spipan-v-burgas-prisvoil-blizo-1-mln.392401", "text": "26-годишен казахстанец е бил задържан в Бургас за присвояване на близо 1 милион долара като длъжностно лице.\r\nМъжът е бил задържан от районния съд в града с цел на бъдеща екстрадиция. Мъжът е бил с издадена европейска заповед за арест.\r\nПо предварителна информация Максим Леонтиев е извършил престъплението през 2012 година. Сумата е източена от частно дружество, в което казахстанеца е работил.\r\nПо думите на наблюдаващият прокурор Георги Чинев на този етап все още няма пристигнали документи от властите в Казахстан. Това трябва да стане в срок до 40 дни.\r\nНаложената мярка на Леонтиев може да бъде обжалвана пред Окръжния съд на 9 ноември.\r\nАдвокатът на подсъдимия сподели пред , че клиентът му бил задържан докато подавал документи за постоянно пребиваване у нас и не знаел, че се издирва.\r\nКазахстанецът има съпруга и две малки деца, с които пристига и се установява в страната ни в началото на тази година.", "date": "2018.11.02", "title": "Казахстанец спипан в Бургас. Присвоил близо $1 млн."}
{"url": "https://www.dnes.bg/index/2018/11/02/u-licata-s-neformalnoto-obrazovanie-kak-uchat-decata.392373", "text": "\r\nКак ученето може да изглежда приятно, неангажиращо и забавно ще научим по време на  \"Дни на неформалното образование\". Събитието ще се състои между 3 и 6 ноември в Музей \"Земята и хората\" като входът е свободен.\r\nФорумът се случва дни след Деня на будителите, а според  преподавателят и един от организаторите Светлана Нанчева, будители са онези хора, които не са безразлични към проблемите, които не мрънкат и не се оплакват, а запретват ръкави и работят, и така привличат съмишленици - с личен пример. \"Виждам все повече такива хора, и това е чудесно\", разказва тя пред Dnes.bg.\r\nПо думите й, събитието е замислено като празник на свободното учене: \"Ученето, което се случва, защото хората искат да научат нещо, а не защото някой ги принуждава\". В програмата е включена Международна конференция за неформалното образование, която се организира от Софийски университет \"Св.Кл.Охридски\", и най-вече от специалността \"Неформално образование\", която навършва 10 години от създаването си.\r\n                \n                Същевременно, \"Дни на неформалното образование\" е ориентирано към възможно най-широка аудитория от родители, деца и младежи, педагози. За всеки от трите дни - 4, 5 и 6 ноември - са избрани водеща тема, която определя и аудиторията, към която е насочена програмата на съответния ден.\r\n, е ориентиран към семейството, към родители, търсещи възможности за неформално образование за децата си. В този ден посетителите ще могат да се запознаят с организации, които предлагат различни видове занимания по интереси - математика, природни науки, изкуства, чужди езици и др - те ще направят демонстрации, работилници, презентации. Ще участват и няколко частни училища, които работят с нестандартни образователни методи - сугестопедия, валдорфска педагогика, както и образователни центрове, които предлагат алтернатива на традиционното училищно образование. Важен акцент в първия ден е дискусионният форум \"Образование извън кутията\", в който ще разговаряме за алтернативните образователни пространства и  тяхното развитие.   \r\n, е ориентиран към педагозите. В програмата отново има демонстрации и работилници на различни теми - роботика, философия с деца, сугестопедия, сторителинг, хлебна терапия, театър и други. Ще се проведат и два дискусионни педагогически форума: \"Психолозите в образованието и педагогическите съветници - между правилата и изключенията\", и \"ЗабраВ/Нените иновации\".\r\n, е ориентиран към младежи - ученици, студенти, работещи. На този ден участниците в Дните са предимно младежки организации и студентски клубове, които ще презентират своята дейност. Ще има и интерактивна игра - търсене на съкровище, с награди и изненади.\n\r\n\n\r\nПодобни форуми, които показват интересната страна на образованието, има у нас още от 90-те години.  Светлана Нанчева е участвала в организацията на формата \"Панорама на столичните училища\" (90-те години), след това на \"Фестивал на българското образование (2006-2014) . В последните години се организират много събития в тази посока - например, Софийският фестивал на науката. Всяко едно от тези събития дава своя принос към каузата - да преобразим образованието така, че то да бъде смислено, желано, интересно, завладяващо, и за децата и за възрастните. \n\r\n\r\nСветлана Нанчева е преподавала в 151-во СОУПИ, което бе и сред първите училища с авторски почерк у нас. \"Вече не работя в училището, което беше първото авторско в България, създадено в резултат на конкурс. Самото то вече се нарича Национално училище \"София\", и повечето иновативни практики, които бяхме създали там, не съществуват. От 2002 година, след като го напуснах, работя в неправителствена организация, наречена \"Професионален форум за оразованието\", и продължавам да работя с ученици, педагози и родители. А за учениците най-трудното е липсата на свобода. Човек може да преодолее невероятни трудности  и препятствия, ако сам избира целите и пътя си, и да не се справя с прости неща, ако не вижда смисъл в тях и ги прави по принуда. Това важи и за деца, и за възрастни.\r\nИ докато много от децата тръгват с желание на училище, то често след първите години то се стопява. Светлана Нанчева признава, че това желание не спира изведнъж, а намалява постепенно, когато децата започват да разбират, че те не са важни в училището - не са важни техните интереси, чувства, мисли, успехи и открития... \"Но училището може да бъде и съвсем различно, и това е едно от посланията на нашето събитие.“, заявява преподавателят.\r\n\r\nПрез последните 10 години Светлана работи много с учители, и мисли, че те с удоволствие биха правили интересни и нестандартни неща, ако имат свобода и избор. Що се отнася до МОН, според наблюденията й, засега свободата не е в неговия дневен ред.\r\n\"Образователната система няма нищо против практики, които \"заинтригуват\" учениците, в смисъл - правят традиционното учене по-разнообразно и по-интересно, например, чрез игри, компютри, песнички или видеоуроци. Такива техники са разрешени на учителите, наричат се \"иновативни\" и се поощряват.\r\nДа, подобни инструменти могат да повишат интереса на учениците и дори да подобрят резултатите им, но те не променят съществено традиционния образователен процес, защото начинът на целеполагане, комуникация, оценяване не се променя. Много родители разбират това и търсят алтернативи, така се създаде движението за Демократично училище, родителските кооперативи.\" Преподавателя се надява, че ще дойде време нуждата от реална промяна на образователната парадигма да намери своето място и в държавната политика.", "date": "2018.11.02", "title": "У-лицата с \"Неформалното образование\": Как учат децата?"}
{"url": "https://www.dnes.bg/muzika/2018/11/02/jivot-na-krystopyt-muzikalen-razkaz-za-trudnite-resheniia.392378", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\n\r\nВ живота си често се изправяме пред ситуации, в които взимането на решение и изборът на житейска посока изглеждат непосилни. Колебанието и кръстопътят могат да се окажат красива спирка от пътешествието към красиви места. Новата песен на певецът Йордан Марков гали ухото на истинските ценители на шлагерната, мелодична и романтична музика. \n\r\n\"Живот на кръстопът\" е част от първият самостоятелен албум на изпълнителя, който носи същото име. Видеоклипът към парчето е филмов разказ, заснет на Царската гара. След приключването му, обаче, Иван Марков не спира дотук и в момента работи върху ново видео. \n                    \n                    \n                \r\nСамият Йордан Марков сподели пред , че многократно е попадал в подобна ситуация, в която е трябвало да реша дали да продължи да се занимавам с музика и разказа за трудностите, през които един музикант преминава ежедневно. \n\r\n\"За всеки един концерт минимум 4-5 пъти аз съм предварително във всеки един град, трябва да мина през всички фирми, да искам спонсори и подобни. След концерт обаче, когато светнат прожекторите и видиш усмивките на хората, веднага всички трудности се забравят и продължаваш напред\", допълни Марков.\r\n ", "date": "2018.11.02", "title": "\"Живот на кръстопът\": Музикален разказ за трудните решения"}
{"url": "https://www.dnes.bg/stranata/2018/11/02/shofior-sleze-ot-avtobusa-v-plovdiv-izdyhna.392391", "text": "58-годишен шофьор на автобус от градския транспорт е починал в пловдивския ж.к.\"Тракия\", съобщиха от МВР.\r\nИнцидентът е станал пред голяма германска верига за хранителни стоки.\r\nПо първоначални данни смъртта на мъжа настъпила докато слизал от автобуса.\r\nСигналът за случилото се е получен на тел. 112 в 11.20 часа.\r\nКъм момента няма яснота какво е причинило смъртта на водача.\r\nМестопроизшествието е запазено от служители на Пето-РУ.", "date": "2018.11.02", "title": "Шофьор слезе от автобуса в Пловдив, издъхна!"}
{"url": "https://www.dnes.bg/balkani/2018/11/02/balkanite-razchitat-na-izrael-za-gaz-pytishta-jp-linii.392398", "text": "Премиерите на България, Гърция и Румъния - Бойко Борисов, Алексис Ципрас и Виорика Дънчила и президентът на Сърбия Александър Вучич се срещнаха във Варна днес. Към срещата се присъедини и премиерът на Израел Бенямин Нетаняху, който от вчера е в България.\r\nТова е пети поред форум, който вече стана традиционен, каза в началото на изказванията на участниците във форума премиерът Бойко Борисов.\n\n\r\nПътищата, природният газ, железопътните линии и икономиката са най-важни за страните от нашия регион, каза президентът на Сърбия Александър Вучич, цитиран от БТА.\r\nСпоред него това са важни срещи, чест е и присъствието на премиера на Израел.\r\n                    \n                    \n                \"Говорихме за енергийната свързаност, която е ключова за страните от региона\", посочи той.\r\n\"Запознахме премиера Нетаняху с инфраструктурните проекти и помолихме за помощ за Балканския маршрут на природен газ - това би било най-добре за нашите страни, както и страните от Средна Европа и Италия, посочи Вучич. Говорихме и за инфраструктурните проекти и се надявам през декември на среща в Белград да конкретизираме нещата\", каза той.\r\n\"Благодарни сме за подкрепата за евроинтеграцията на Сърбия. Надявам се с вашата подкрепа да докажем, че можем да избегнем каквито и да било проблеми и инциденти и да запазим мира и сигурността\", посочи Вучич.\r\nСърбия и Израел имат традиционно добри отношения и споделят обща съдба и много трудни моменти в историята, каза Вучич. Убедени сме, че отношенията ни могат да бъдат още по-добри, каза той. Помолих Нетаняху за помощ в инфраструктурни проекти и се надявам скоро да посети нашата стана. Вярвам и на нашите приятели от София Букурещ и Атина, добави Александър Вучич.\r\nИзраел може да играе много важна роля в нашия регион, заяви и премиерът на Гърция Алексис Ципрас.\r\nТой припомни случилите се политически събития в региона на Балканите през последните четири години и изтъкна приноса на българското председателство на Съвета на ЕС, което той определи като Балканско и изрази надежда предстоящото румънско председателство да даде нова европейска перспектива за Западните Балкани. \n\r\nГръцкият премиер подчерта значението, което се придава на присъединителния процес на всички държави от Югоизточна Европа и особена на Сърбия, която е на първата линия на страните - кандидатки, като подчерта важността, че на днешното събитие присъстват три страни от ЕС плюс Сърбия.\r\n\"Днес с българския премиер ще подпишем обща декларация, в която ще бъдат определени крачките и графиците на реализирането на инфраструктури проекти\", каза гръцкият премиер.\r\nЕдиният е за модернизация на железопътната връзка Александруполис - Бургас - Варна, който заедно със жп линията от Солун до Александруполис и от Александруполис до българската граница, ще стане съвременна скоростна жп линия.\r\n\"Споразумяхме се и за създаването на скоростен път от Александруполис до района на Марица на българо-гръцката граница, откъдето той ще бъде свързан със съществуващите пътища към София и към Варна и Бургас\", допълни премиерът на Гърция.\r\nТой съобщи, че се предвижда създаването на съвместно дружество, което да се занимава с изграждането на тези проекти. Днес са били обсъдени и възможностите за инвестиции в енергийната сигурност на региона - интеконектора България - Гърция - вертикалната ос, която ще свързва Александруполис с българския пазар. Той информира, че в присъствието на премиера на Израел са били обсъдени възможностите за Източносредиземноморския газопровод.\r\nСред другите обсъждане теми е било създаването на постоянна организация за сътрудничество между четирите страни. Друга обсъдена идея е четирите страни да станат общи кандидати за голямо спортно събитие през следващото десетилетие.\r\nНашата среща показва решимост да засилим сътрудничеството на нашите страни. Усилията са насочени към повишаване на свързаността на страните от региона, каза във Варна премиерът на Румъния Виорика Дънчила.\n\r\nСвързаността и сигурността са много важни за страните от региона, каза Дънчила. \n\r\nТази свързаност може да позволи по-голям растеж на икономиката на нашите страни, добави тя. Кохезионната политика ще остане главната политика за инвестиции в ЕС и тя ще допринесе за балансирано развитие на страните от Балканите.\n\r\nЗасегнахме сътрудничеството и по Дунавската стратегия. Следващата седмица в Букурещ ще има форум, на който ще се разгледа Председателството на Съвета на ЕС от Румъния и на който ще обсъдим задълбочаването на тази стратегия, каза Дънчила. Искаме Дунав да стане важен транспортен коридор между Запада и Изтока на Европа, посочи тя. Ще развиваме обща транспортна и енергийна инфраструктура, каза Дънчила.\n\r\nЩе работим за енергийната сигурност на Европа, за диверсификацията на източниците на енергия и за интерконекторните връзки, каза още премиерът на Румъния. Страната ни е съгласна да има работна група, която да разгледа предпроектните възможности за изграждане на мостове през Дунав и магистрали, които да ни свързват с България, отбеляза тя. \n\r\nСигурни сме, че преговорите за членство на Сърбия в ЕС ще бъдат ускорени и критериите за членство ще бъдат изпълнени, каза Дънчила.\n\r\nПоздравявам България за приключилото успешно председателство на Съвета на ЕС, заяви тя.\n\r\nПроектът за магистрала между Тимишоара и Панчево вече е на етап предпроектни проучвания. Надявам се през 2021 г. да довършим този проект, каза румънският премиер. Гърция е стратегически партньор за Румъния и искаме да задълбочим нашите контакти, отбеляза Дънчила. С Гърция имаме общи възгледи за дневния ред на ЕС и за предизвикателствата на страните от региона. \n\r\nБлагодарим за идеята в срещата да участва и премиерът на Израел Бенямин Нетаняху. С него обсъдихме борбата с тероризма , киберсигурността, регионалната сигурност и енергетиката, каза премиерът на Румъния. Тя посочи, че страната й иска да привлече колкото се може повече инвестиции от Израел.\r\nБойко Борисов коментира, че диверсификацията е от съществено значение за нас.\r\nНе случайно ние кръстихме нашия газоразпределителен център \"Балкан“. Само думата „Балкани“ е обобщаваща за всички. Тя е такава, че прави Гърция еднакво важна с България, каза той.\n\r\nПо думите му потоците за газовия хъб могат да отидат на север, могат да отидат на запад.\n\r\nПо отношение на инфраструктурата премиерът посочи, че сегашното трасе на жп линията, която е до Александруполис и Бургас, може да бъде модернизирана.\n\r\nЗащо не България да има един кей на Александруполис, един кей на Солун, а съответно гърците на Бургас, Варна и Лом или Русе, каза премиерът.\n\r\nТой увери сръбския президент Александър Вучич, че магистралата София-Белград на 90% е готова.\r\nПремиерът коментира и предстоящото румънско председателство и посочи, че според него там трябва да се обърне внимание на Черноморската и Дунавската стратегия и да не се слага на вниманието на Европа само темата за Западните Балкани.\r\nНашата политика е точно в смисъла в ценностите на ЕС, свързаност, повишаване на доходите, конкурентоспособност, коментира Борисов.\r\nИмаме много силна развойна дейност в селското стопанство, така че да повишаваме доходите, да повишаваме добивите и в същото време всички ние сме заинтересовани продукцията от Балканите и от нашите държави да има по-голям пазар, заяви той.", "date": "2018.11.02", "title": "Балканите разчитат на Израел за газ, пътища, жп линии"}
{"url": "https://www.dnes.bg/rusia/2018/11/02/oleg-sencov-sled-145-dni-gladna-stachka-oceliah.392392", "text": "В писмо до свой приятел украинският режисьор Олег Сенцов, който се намира в руски затвор \"за тероризъм\", пише, че е оцелял от 145-дневната си гладна стачка, прекратена в началото на октомври, макар състоянието му още да не е добро, предаде Франс прес.\n\r\n\"Разбира се резултатите от изследванията ми още не са добри, но не са и толкова лоши, колкото бяха преди\", казва режисьорът в писмо, изпратено в края на октомври до Николай Шчур.\n\r\n\"Не се тревожете прекалено - оцелях\", добавя той.\n\r\nСенцов продължава да е на специален режим и да приема лекарства, но вече не е на лечение чрез вливания, отбелязва АФП, която днес се е запознала с копие от писмото.\n\n\n\r\n                    \n                    \n                Въпреки прекратяването на гладната стачка, състоянието на режисьора досега будеше силно безпокойство, казват негови близки, припомняйки, че възстановяването след гладна стачка е доста сложен и продължителен процес.\n\r\n\"Изглежда, че той се възстановява. Все още не е абсолютно сигурно, че всичко ще завърши добре, но сега има надежда\", каза Николай Шчур.\n\r\nПротивник на анексирането на украинския полуостров Крим от Русия, през 2015 г. Олег Сенцов беше осъден в Русия на 20 години трудов лагер за тероризъм и трафик на оръжие. Правозащитната организация \"Амнести интернешънъл\" разкритикува процеса срещу него като \"сталинистки\".\n\r\nЧетиридесет и две годишният режисьор гладува в продължение на 145 дни, настоявайки за освобождаване на украинските политически затворници в Русия, припомня БТА.\n\r\nСпоред Шчур режисьорът има достатъчно енергия да работи по книгите и сценариите си и дори възнамерява да приключи някои от тях до два месеца.\r\nВ края на октомври Европейският парламент присъди на Сенцов престижната си награда \"Сахаров\", която се дава за \"изключителен принос в борбата за правата на човека по света\". \r\n ", "date": "2018.11.02", "title": "Олег Сенцов след 145 дни гладна стачка: Оцелях!"}
{"url": "https://www.dnes.bg/balkani/2018/11/02/bylgariia-gyrciia-syrbiia-i-rumyniia-domakini-na-mondial-2030.392408", "text": "България, Гърция, Сърбия и Румъния обмислят да кандидатстват заедно за домакинство за Световното първенство по футбол през 2030 г.\r\nТова каза премиерът Бойко Борисов на пресконференция след четиристранна среща във Варна на високо равнище между България, Гърция, Румъния и Сърбия в резиденция \"Евксиноград\".\r\nТам лидерите на четирите Балкански държави се срещнаха с премиера на Израел.\r\nПрез 2030 г. световното по футбол е специално, тъй като тогава се навършват 100 години от първия мондиал, провел се в Уругвай.\r\nКъм момента интерес към домакинството са заявили няколко държави, също обединени в общи кандидатури.\r\nКато най-силна изглежда тази на Уругвай, Аржентина и Парагвай.\r\nНамерение да приемат световното имат също Англия, Ирландия, Уелс, Шотландия и Северна Ирландия, както и Мароко, Испания и Португалия.", "date": "2018.11.02", "title": "България, Гърция, Сърбия и Румъния – домакини на Мондиал 2030?"}
{"url": "https://www.dnes.bg/politika/2018/11/02/elektoratyt-vtvyrden-ako-evrovota-e-dnes-35-za-gerb-za-bsp-25.392393", "text": "Серията политически атаки срещу управляващите само втвърдяват електората на ГЕРБ и Обединени патриоти. \n\r\nВ края на октомври работата на Министерския съвет е одобрявана от 41% от българските граждани спрямо 44% през юли, а одобрението към Бойко Борисов е 37% спрямо 39% преди три месеца. Това сочат данните на \"Барометър България\".\n\n\r\nСпоред анализаторите от агенцията вероятно българите са имали очакване от премиера за по-твърда и решителна позиция по повод искането за оставка на заместника му Валери Симеонов.\r\nБалансираното поведение на Борисов във външнополитически план обаче влияе благоприятно на доверието в него.\r\n                    \n                    \n                Външният министър Екатерина Захариева остава извън политическата буря покрай смяната на министри и съпътстващите скандали и запазва 24% одобрение от анкетираните.\r\nВалери Симеонов обаче губи одобрение - 11% от участниците в проучването посочват, че му се доверяват, а през юли те са били 13%.\r\nСпоред \"Барометър България\" явно често непремерените изказвания на Симеонов допринасят за това.\r\n\"Българските избиратели вероятно му държат сметка за стабилността на кабинета и се опасяват от нови скандали, които биха довели до падане на управлението и предсрочни избори\", коментират анализаторите.\r\nТомислав Дончев също търпи негативи, макар и да не е пряко замесен в отминалите събития, като одобрението към него сега е 28%, при 30% през юли. Това вероятно се дължи в забавянето на реализирането на т.нар. електронно управление, чието въвеждане е в неговия ресор като вицепремиер.\r\nРейтингът си запазва и Красимир Каракачанов с 36% одобрение. С умерената си позиция на балансьор той се припознава от положително от избирателите като гарант за стабилност в малката, а от там и в цялата управляваща коалиция.\r\nАтаките по повод жестокото убийство на журналистката Виктория Маринова в Русе, които се оказаха неоснователни, и заплахата отляво към статуквото на управление, явно мобилизират електората на най-голямата партия в управляващата коалиция.\r\nОт друга страна ултиматумът на ДПС - или оставка на вицепремиера Валери Симеонов, или бутане на правителството, пък видимо действа мобилизиращо за гласуващите за ОП, тъй като главният им движещ мотив е изолирането на Движението от властта, отбелязват още анализаторите.\r\nОпозицията в лицето на БСП пък не черпи докрай от броженията в управляващата коалиция и нагласите на избирателите да подкрепят левицата бележат дори лек спад.\r\n\"Социалистите по-скоро втвърдяват докрай ядрото на привържениците си, но посланията им – често свързани с политически скандали, не успяват да привлекат допълнителна подкрепа от периферията\", коментират от \"Барометър България\".\r\nПодобен факт си проличава и при подкрепата за ДПС, но електоратът на Движението винаги е притежавал тази специфика – да гласува монолитно и то не заради припознаване на цели или платформи, а понякога по чисто етническа и икономическа зависимост.\r\nСъбитията в обществения живот на страната в последните няколко месеца очертават все по-голямото разделение в политическите възгледи на българите.\r\n\"Скандалите, с които партиите се опитват да печелят привърженици, не допринасят за по-голямата им електорална тежест, а натягат партийните ядра и разделят обществото\", настояват социолозите.\r\nСъс сигурност влияние върху намеренията на българските граждани да гласуват на изборите за евродепутати оказва и политиката на ЕС в посока на санкции към държави, които се противопоставят на твърде и либералната политика на Съюза по отношение на мигрантите и бежанците.\r\nКато цяло българският избирател гледа на изборите за Европейски парламент през призмата на вътрешнополитическите събития в държавата.\r\nНа въпрос: \"Ако изборите за евродепутати се провеждат днес, за коя политическа сила бихте гласували?\" 35,1% отговарят за ГЕРБ при 35,3% през юли, 25,7% - БСП (28,9% през юли), 17,2% за Обединени патриоти (17,8% през юли), 12,1% - ДПС (15,2% през юли). За други биха гласували 4,5%, а 5,4% не са решили за коя партия да гласуват.", "date": "2018.11.02", "title": "Електоратът втвърден! Ако евровота е днес 35% за ГЕРБ, за БСП – 25"}
{"url": "https://www.dnes.bg/eu/2018/11/02/dvama-namushkani-v-centralata-na-soni-miuzik-v-london.392413", "text": "Двама души бяха намушкани с нож в централата на \"Сони Мюзик\" в Лондон, предаде Ройтерс.\r\nНа мястото на инцидента е изпратен екип на лондонската полиция. Един човек е арестуван.\r\nСпоред полицията не става дума за терористичен акт. \r\nКато предпазна мярка централата на \"Сони Мюзик\" е евакуирана.\r\n\"Служителите на реда, пожарната служба и лондонската бърза помощ са в готовност\", се посочва в изявление на полицията. \r\n/БТА/", "date": "2018.11.02", "title": "Двама намушкани в централата на \"Сони Мюзик\" в Лондон"}
{"url": "https://www.dnes.bg/stranata/2018/11/02/opasni-bakterii-v-piteinata-voda-v-pazardjishko.392407", "text": "Опасни бактерии са открити в питейната вода на град Стрелча и селата Дюлево, Свобода и Смилец в Пазарджишко, съобщава БНР. \r\nВлошените микробиологични показатели са следствие на падналите дъждове, съобщават от Регионалния здравен център.\r\nПредприети са незабавни мерки за дезинфекция и промивка на водопроводните мрежи.\r\nДо извършването на хигиенните мероприятия и вземането на контролни проби не е желателно да се ползва питейна вода в засегнатите райони.", "date": "2018.11.02", "title": "Опасни бактерии в питейната вода в Пазарджишко"}
{"url": "https://www.dnes.bg/science/2018/11/02/dve-galaktiki-v-edna-predi-10-mlrd-godini.392390", "text": "Преди около 10 милиарда години Млечният път се слива с огромна галактика - Gaia-Enceladus. Описанието на това мега-сливане, открито от международен екип, ръководено от астронома на университета в Гронинген Амин Хелми, е публикувано в научното списание Nature, съобщава Science daily.\n\r\nГолеми галактики като Млечния път са резултат от сливания на по-малки галактики. Изключителен въпрос е дали една галактика като Млечния път е продукт на много малки сливания или на няколко големи. Професорът по астрономия в университета в Гронинген, Амина Хелми, прекарва по-голямата част от кариерата си в търсене на \"вкаменелости\" в нашия Млечен път, които биха могли да дадат информация за неговото развитие. Тя използва химичния състав, позицията и траекторията на звездите в ореола на галактиката, за да идентифицира сливания, които са създали ранния Млечен път.\n                    \n                    \n                \r\nПоследното съобщение от сателитната мисия \"Гая\" през април осигури на професор Хелми данни за около 1,7 милиарда звезди. Тя вече използва данните, за да търси следи от сливания в ореола: \"Това, което не очаквахме да открием, е, че повечето звезди от ореола всъщност имат общ произход от едно много голямо сливане\".\n\r\n\"Най-малките звезди на Gaia-Enceladus са всъщност по-млади от местните звезди на Млечния път, които сега се намират в дебелия диск. Предшественикът на този дебел диск е бил разтърсен и издухан от Gaia при сливането на двете галактики, поради големия размер на галактиката \"нашественик\", допълва тя.\n\r\nВ крайна сметка се оказва, че звездните петна в ореола на галактиката са отломките от сливането на Млечния път с галактика, която е била малко по-масивна от Малкия Магеланов облак преди десет милиарда години, а именно Gaia-Enceladus, кръстена на гигантския Енцелад, който в гръцката митология е син на Гея (богинята на Земята) и Уран (небесният бог).", "date": "2018.11.02", "title": "Две галактики в една... преди 10 млрд. години"}
{"url": "https://www.dnes.bg/notifikacii/2018/11/02/italiia-skochi-na-ryanair-i-wizz-air-za-bagajite.392377", "text": "Смутът след като Ryanair въведе новите си правила за таксуване на ръчен багаж продължава. \r\nИталаианският регулатор за защита на конкуренцията \"Ла Вангуардиа\" поиска от Ryanair и другия нискотарифен гигант - Wizz Air да не таксуват клиентите си за ръчен багаж.\n\n\r\nРегулаторът посочва, че е наредил временното спиране на новата политика за багажа на двете компании.\r\nРъководството на Ryanair и Wizz Аir разполагат с 5 дни, за да уведомят комисията за мерките, които ще предприеме.\r\nRyanair задължава вече клиентите си да плащат за куфарите с тегло до 10 кг, което досега бе безплатно.\r\nОт 1 ноември всеки клиент на Wizz Air пък има право да носи на борда един безплатен ръчен багаж (40x30x20 см), а пътниците, които закупят WIZZ Priority, ще могат да качат на борда и багаж с колелца (55х40х23 см).", "date": "2018.11.02", "title": "Италия скочи на Ryanair и Wizz Аir за... багажите"}
{"url": "https://www.dnes.bg/stranata/2018/11/02/62-godishna-s-pikap-se-zabi-v-policeiski-mikrobus.392394", "text": "Полицейски микробус е бил ударен от пикап, управляван от 62-годишна жена в центъра на Варна.\r\nПо първоначални данни при десен завой жената с пикапа е преминала на червен светофар и се е блъснала в полицейския микробус, който е пътувал по бул. \"Мария Луиза\".\r\nОт полицията съобщиха, че има съмнение за фрактура на лявото рамо на 62-годишната жена.\r\nНяма пострадали в полицейския автомобил. \r\nСлед сблъсъка на автомобилите е била ударена и светофарната уредба, но тя продължава да работи. \r\nВарненци споделят в социалните мрежи, че вчера следобед и тази сутрин има блокирани пътни отсечки заради срещата в резиденция \"Евксиноград\", което създава проблеми в придвижването им.", "date": "2018.11.02", "title": "62-годишна с пикап се заби в полицейски микробус"}
{"url": "https://www.dnes.bg/kino/2018/11/02/visoko-i-daleche-nauchnite-otkritiia-na-kosmosa.392387", "text": "Какво е бъдещето на Земята? Има ли живот извън нашата планета и какво се простира отвъд Слънчевата система? Всяка събота и неделя от 09.30 часа по телевизия  може да проследим дръзките мисии на учените в търсене на отговорите, които ни вълнуват вече няколко десетилетя.\r\nНа малко над 40 билиона километра от Слънцето, Проксима Кентавър е най-близкият звезден съсед на Земята. Продукциите търсят съществува ли там климат и дори живот. Любопитно им е какво би ни коствало първото междузвездно пътуване до червеното джудже.\r\nПовече по темата може да научим от \"Пътуване до Червената планета\", който ще бъде излъчен на 10 ноември.\r\n                    \n                    \n                На следващия ден по същото време \"Царството на Сатурн\" ще ни покаже какво става 20 години след пускането на космическия кораб \"Касини\" на НАСА в действие. Филмът показва тайните на спътниците на планетата и ролята на \"Касини\" в търсенето на извънземен живот. Какви ще бъдат откритията на космическия кораб, преди да изгори в газовата обвивка на Сатурн ще научим на 11 ноември.\r\nПовече за произхода на галактики като Млечния път и за светове като нашия ни показва \"Началото на времето\". В него високите технологични телескопи ни позволяват да уловим светлината, простираща се на огромни разстояния във Вселената. Филмът може да видим на 17 ноемвр.\r\nСледващата документална продукция за месеца ни отвежда назад във времето:  5 август 2012 г. марсоходът на НАСА \"Кюриосити\" изпълнява едно от най-драматичните кацания в историята на космическите пътувания. На 18 ноември филмът \"Пътешествието на Кюриосити\" ще покаже на зрителите всяка крачка и откритие на роувъра до Червената планета.", "date": "2018.11.02", "title": "Високо и далече: Научните открития на космоса"}
{"url": "https://www.dnes.bg/balkani/2018/11/02/chakame-resurs-ot-gazoprovoda-iist-med-netaniahu-obeshta.392403", "text": "Вие сте истински приятели, чест е за мен и моята държава да присъстваме на тази регионална среща. Това каза министър-председателят на Израел Бенямин Нетаняху, който участва в пресконференцията след Четиристранната среща на високо равнище между България, Гърция, Румъния и Сърбия в резиденция \"Евксиноград\". Той благодари на Бойко Борисов за домакинството и за това, че е участвал в срещата.\n\n\r\nБенямин Нетаняху определи срещата като много подходяща, за да се обсъждат различни теми в регионален аспект. \r\nИзраелският премиер припомни, че евреите са претърпели изключително неприятни неща по време на Холокоста, но на Балканите са се намерили смели мъже и жени, които са се изправили и с гърдите си са защитавали живота на евреите многократно, което няма как да бъде забравено. \r\n                    \n                    \n                Той поздрави и благодари на лидерите на Балканите, защото имат единна позиция срещу антисемитизма. За него е много важно и полученото съпричастие във връзка със стрелбата в синагогата в САЩ.\r\nБенямин Нетаняху посочи, че израелските служби са предотвратили множество терористични атаки и това се е дължи и на доброто сътрудничество със страните от Балканите. \r\nНа двустранни срещи с всеки един от колегите му, както и на общата среща, е било обсъдено как да се задълбочи сътрудничеството с Израел.\r\nТехнологията, енергетиката и сигурността са трите сфери, които за израелския лидер са много важни. \r\nОбсъдено е как Израел може да помогне в постигнато на целите в енергийните доставки. В сферата на енергетиката са обсъдени два проекта, като целта е да се повиши ефективността на енергийните доставки. \r\nЕдиният от проектите е газопроводът \"Ийст-Мед\" /Източно-средиземноморския газопровод/, който ще е най-дългият газопровод и ще подпомогне диверсификацията на газовите доставки на Балканите.\r\nПо отношение на сигурността Бенямин Нетаняху изтъкна, че големият проблем е Иран и трябва да се направи всичко, за да се предотвратят враждебните действия на тази страна, които са насочени и срещу Европа. По думите му е много важно за стабилността на региона и на света Саудитска Арабия да остане един стабилен регион.\r\nПремиерът на Израел добави, че много израелски туристи посещават България, Гърция, Сърбия и Румъния, което показвало, че народите се обичат.", "date": "2018.11.02", "title": "Чакаме ресурс от газопровода \"Ийст-Мед\", Нетаняху обеща"}
{"url": "https://www.dnes.bg/stranata/2018/11/02/stroitel-zagina-v-provadiia-sruti-se-stena.392428", "text": "Строителен работник е загинал, след като върху него е паднала стена от ремонтирана сграда в Провадия, съобщиха от Апелативна прокуратура - Варна. Двама негови колеги успели да избягат и да се спасят.\r\nНа мястото на онцидента се извършва оглед. Образувано е досъдебно производство под наблюдението на Варненската окръжна прокуратура за причиняване смъртта на работник по време на ремонтни дейности.\r\nПродължават действията по разследването, които трябва да установят причините и обстоятелствата за тежката трудова злополука.", "date": "2018.11.02", "title": "Строител загина в Провадия, срути се стена"}
{"url": "https://www.dnes.bg/sofia/2018/11/02/starata-bania-s-novo-amploa-baseinite-stavat-koncertni-zali.392404", "text": "\n\r\nНов живот за старата градска баня в София - женският басейн ще се превърне в музикална зала с около 150 места, а мъжкият в театрална с 250 места. И двете зали ще са мултифункционални, ще могат да се провеждат кинопрожекции, изложби и други културни и обществени събития.\r\nПроектът за обновяването беше представен днес от заместник-кметът на София Тодор Чобанов и арх. Станислав Константинов.\r\nДвата вътрешни двора на банята ще се превърнат в централна зала, в средата на която ще е минералният извор.\r\nИдеята на общината е пространството да е израз на почит към минералната вода - към нейната обществена роля от древността, още от римските терми - преди всичко като социално средище, отколкото като център за хигиена.\r\n                    \n                    \n                Древната традиция е продължена и с изграждането на геотермалната станция в подземието на сградата. С нея се отоплява завършената вече част от Музея на София - с половината от дебита на минералната вода, който е 12 л/сек. С останалите 6 л/сек. ще се отоплява втората част, когато бъде реставрирана.\r\nЗа строителните работи ще са нужни около 10 млн. лв. Допълнителна сума ще е необходима за високотехнологичното оборудване на новите зали и другите помещения - реставраторски ателиета, хранилища за 120-те хиляди експоната от фондовете на музея и други. Голяма част от експонатите ще станат достъпни за публиката след разширяването - изложбената площ ще се удвои, според проекта.\r\nДокладът за проекта е внесен в Столичния общински съвет. Предстои разглеждането му в комисии. Ще има и обществено обсъждане.\r\nИдеята е в центъра на София да има \"жив музей\", в който постоянно да се случва нещо, хората да се срещат по различни поводи, да общуват.\r\nСпециално внимание ще е отделено на децата - с пространства за ателиета и други занимания за тях.", "date": "2018.11.02", "title": "Старата баня с ново амплоа: Басейните стават... концертни зали"}
{"url": "https://www.dnes.bg/sofia/2018/11/02/bebetata-kato-proizvodstven-resurs-za-prosiia-da-ne-etnizirame.392348", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Скандален видеоклип с две пияни жени, които държат и разнасят по улиците на София голо бебе само по памперс рано сутринта предизвика вълна от възмущение в социалните мрежи. В клипа са снимани майката на детето и неговата баба - и двете във видимо нетрезво състояние.\r\nБебето е настанено в болница, където е установено, че не са се грижили добре за него. Резултатите от изследванията му обаче не са тревожни.\r\n\"Ако минем по жълтите павета покрай Софийския университет до паметника на \"Света София\", задължително ще срещнем една майка, която използва детето си за \"производство\". В този случай доброто е, че гражданите и институциите са се сработили в желанието си да бъдат в полза на едно невинно същество\", коментира психологът Христо Монов в студиото на \"България сутрин\", който е бивш зам.-председател на Агенцията за закрила на детето.\r\n                    \n                    \n                По неговите думи детето е спасено, тъй като веднага е настанено в болница, а след това и в Център от семеен тип.\r\nДимитър Димитров от институт \"Отворено общество\" коментира, че майките, които раждат преди да навършат 20 годни, са наистина много - за миналата година те са били над 6 хиляди.\n\r\n\"Там няма присъствие, няма достъп до публични услуги, няма лекари, няма представители на общината, няма представители на други отдели, които би трябвало да обръщат внимание на тези затворени общности\", обясни Димитър Димитров пред .\r\nТой поясни, че не бива да се етнизира проблема, защото не засяга само хора от ромски произход и допълни, че много от коментарите под видеото във Facebook са били от хора от ромски и турски произход, които са заклеймили поведението на жените.\r\nХристо Монов коментира, че също е против етнизирането на проблема, но при този етнос такива случки се срещат много по-често.\r\n\"Този етнос е докаран през последните години до това - да бъде крайно изключен от реалния обществен живот. Ние се сещаме за тези хора само когато дойде време за избори\", обясни психологът.\r\nВ заключение Димитър Димитров от \"Отворено общество\" обясни, че най-добрата превенция за това, което се е случило и се случва често, е образованието.", "date": "2018.11.02", "title": "Бебетата като производствен ресурс за просия! Да не етнизираме!"}
{"url": "https://www.dnes.bg/obrazovanie/2018/11/02/pytiat-na-simona-ot-fakulteta-do-nasa.392347", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Запознахме ви със Симона – момичето, което стигна от столичния квартал \"Факултета\" до космическия лагер на НАСА в Измир.\n\n\n\r\nИсторията на Симона продължава, след като 13-годишното момиче беше наградено лично от президента за своето постижение, предаде .\r\nИсторията на Симона започва от \"Център на надеждата\" - място, което децата от социално рискови групи посещават, за да развиват своите умения. А в Деня на народните будители тя беше лично наградена от президента Румен Радев.\r\nСледващата цел на Симона е да влезе в английска гимназия.\r\n ", "date": "2018.11.02", "title": "Пътят на Симона: От \"Факултета\" до НАСА"}
{"url": "https://www.dnes.bg/sofia/2018/11/02/metroto-spira-uikenda-ot-stadiona-do-serdika-bus.392351", "text": "Метрото ще се движи между станция \"Васил Левски\" и станция \"Сердика\" до полунощ. Двете спирки стават крайни през почивните дни, но между тях е предвиден наземен транспорт, който е безплатен за носещите своя билет за метро или карта, съобщи пред БНР директорът на столичния \"Метрополитен\" инж. Стоян Братоев.\n\r\nДвижението до \"Младост\" от стадион \"Васил Левски\" ще бъде обезпечено, до летището, до Бизнес парка, както си е по график и движението от \"Сердика\" в посока \"Сливница\", \"Обеля\" и оттам до станция \"Витоша\" по втората линия ще бъде същото, както е в съботно-неделния график.\r\nСтроителните дейности няма да се усещат на повърхността. Това е единствена точка по трасето, на която има подобно преминаване и Братоев се надява спирането да е единствено в дейността на метрото.", "date": "2018.11.02", "title": "Метрото спира уикенда! От стадиона до \"Сердика\" – бус"}
{"url": "https://www.dnes.bg/politika/2018/11/02/zasedanieto-na-ns-v-petyk-se-provali-niama-kvorum.392363", "text": "Петъчното заседание на парламента се провали, тъй като депутатите не успяха да съберат необходимия кворум.\r\nИ днес БСП и ДПС не се регистрираха в пленарната зала и този път мнозинството не успя да събере необходимите 121 законотворци.\r\nВ сряда опозицията също бойкотира заседанието, но след близо час опити депутатите се събраха, а последният регистрирал се, осигурил кворума, се оказа независимият Спас Панчев, който стана законотворец с листата на БСП като коалиционен партньор, представляващ земеделците.\r\nТогава от БСП се зарекоха, че няма да се регистрират в пленарната зала, докато вицепремиерът Валери Симеонов не подаде оставка. \r\nОт ДПС пък припомниха, че кворумът е отговорност на управляващите и казаха, че всеки ден ще решават дали да се регистрират или не. \r\n                    \n                    \n                И от двете партии отрекоха действията им да бойкотират работата на Народното събрание да са координирани.\r\nШефът на депутатите от ГЕРБ Цветан Цветанов пък обясни, че липсващите депутати от мнозинството отсъстват заради командировки, болнични или по лични причини. \r\nТой заяви, че ще се вземат дисциплиниращи мерки по въпроса и ще се ограничат отсъствията по лични причини, за да няма проблем с осигуряването на кворума.", "date": "2018.11.02", "title": "Заседанието на НС в петък се провали. Няма кворум!"}
{"url": "https://www.dnes.bg/notifikacii/2018/11/02/levon-hamparcumian-se-otteglia-ot-unikredit-bulbank.392355", "text": "Теодора Петкова ще поеме позициите на председател на Управителния съвет и главен изпълнителен директор на УниКредит Булбанк от 1 май 2019 г. след  получаване на необходимите регулаторни одобрения от БНБ, става ясно от прессъобщение на банката.\r\nПеткова ще замести Левон Хампарцумян, който ще остане на тези позиции до края на април 2019 г., когато изтича неговият мандат след 18 години начело на най-голямата банка в България. През следващите няколко месеца той ще работи с избрания наследник за плавен преход към новото управление. Хампарцумян остава ангажиран с банката и ще поеме надзорни функции.\r\nТеодора Петкова е член на УС и главен риск директор на \"УниКредит Булбанк\". Тя е председател на Кредитния съвет на банката, на Комитета по провизиране и реструктуриране и член на Кредитния комитет. Петкова започва кариерата си в банката като кредитен анализатор през 2002 г. и става старши мениджър на екипа за корпоративно кредитиране през 2007 г.  От 2009 до 2015 г. Теодора е директор на управление \"Кредитен риск\", а от септември 2015 г. е директор на Международния център в \"Корпоративно, инвестиционно и частно банкиране\".  Петкова е и член на Надзорния съвет на УниКредит Кънсюмър Файненсинг и има многогодишен опит като член на Борда на директорите на УниКредит Факторинг. Тя е магистър по финанси от УНСС и има Global Executive MBA от Carlson Business School на University of Minnesota и от Vienna University of Economics and Business.\r\n                \n                \"Много съм щастлива за предоставената ми възможност и за предстоящата ми работа с екипа, с който ще надграждаме успеха на УниКредит Булбанк\", каза Петкова, настоящ риск директор на банката и член на УС на УниКредит Булбанк.\r\nКъм средата на 2018 г. \"УниКредит Булбанк\" е на първо място на българския пазар по активи (близо 20 млрд. лева), депозити (над 15 млрд. лева), кредити (близо 12 млрд.лв). Банката е част от UniCredit, която обслужва 26 милиона клиенти в Западна, Централна и Източна Европа.\r\nГрупата е активна на 14 основни пазара в Европа: Италия, Германия, Австрия, Босна и Херцеговина, България, Хърватия, Чехия, Унгария, Румъния, Словакия и Турция. Чрез международната си мрежа тя обслужва клиенти в още 18 страни по целия свят.\r\n", "date": "2018.11.02", "title": "Левон Хампарцумян се оттегля от УниКредит Булбанк"}
{"url": "https://www.dnes.bg/stranata/2018/11/02/polovin-burgas-bez-tok-koga-shte-otstraniat-avariiata.392358", "text": "Половин Бургас остана без електрозахранване тази сутрин. Токът е спрял около 8:30 часа, съобщи БТА.\r\nЕлектричество няма в част от домовете на бургазлии в жилищните комплекси \"Лазур\", \"Славейков\", \"Братя Миладинови\", \"Зорница\", \"Изгрев\" и квартал Сарафово.\r\nНякои от светофарните уредби в града не работят. Оживените кръстовища се регулират ръчно.\r\nОт Електроразпределение юг съобщиха, че има авария, екипи работят по  отстраняването на проблема, но точен час за възстановяване на  захранването не може да бъде посочен.\r\nАварийните екипи оказват пълно съдействие на Електроенергийния системен оператор с цел по-бързото възстановяване на електроснабдяването. \r\nСлед отстраняване на повредата в подстанция \"Славейков\" от ЕСО ще започне поетапно преминаване към нормална схема на захранване, съобщава дружеството.\r\n0700 1 0007 е телефона, на който може да подавате сигнали при липса на захранване. \r\n \r\n ", "date": "2018.11.02", "title": "Половин Бургас без ток! Кога ще отстранят аварията? "}
{"url": "https://www.dnes.bg/sofia/2018/11/02/e-mobil-po-trotoara-otnese-pavilion-na-mariia-luiza.392354", "text": "\n\r\nАвтомобил е излязъл от пътното платно и се е забил в павилион на булевард \"Мария Луиза\" в центъра на София.\r\nОт снимките на инцидента в социалните мрежи се вижда, че са нанесени материални щети на търговския обект, който е бил затворен по това време.\r\nЕдин от кадрите показва, че въздушните възглавници на електромобила са  отворени, което наведе потребители в социалните мрежи на мисълта, че  шофьорът е карал над ограничението от 50 км/ч.\r\nЗа щастие при тежкия инцидент няма пострадали. Шофьорът е задържан.\r\nИзясняват се причините за ПТП-то\r\n ", "date": "2018.11.02", "title": "Е-мобил по тротоара, отнесе павилион на \"Мария Луиза\""}
{"url": "https://www.dnes.bg/temida/2018/11/02/krai-na-svobodata-ivancheva-i-petrova-pak-v-aresta.392365", "text": "Спецапелативният съд остави за постоянно в ареста бившия кмет на  кв. \"Младост\" Десислава Иванчева и заместничката й Биляна Петрова. \r\nПод \"домашен арест\" обаче излиза третият обвиняем за корупционната схема - Петко Дюлгеров.\r\nТова  стана известно днес по време на заседание по делото срещу тях.\n\n\r\nПрипомняме ви, че първата инстанция наложи на Иванчева и Петрова мярка \"домашен арест\". Това стана факт в средата на октомври, но прокуратурата веднага протестира решението на съда.\r\nДвете са обвинени във взимане на подкуп в особено големи размери.\r\nЗаедно с тях беше задържан и Петко Дюлгеров, сочен за посредник, който беше освободен под \"домашен арест\", но прокуратурата е протестирала  и това решение на съда.", "date": "2018.11.02", "title": "Край на свободата! Иванчева и Петрова – пак в ареста"}
{"url": "https://www.dnes.bg/za-da-se-razbirame/2018/11/02/toi-vi-naricha-luda-5-te-znaka-che-ste-manipulirani.392318", "text": "Да поддържаш щастлива и хармонична връзка не е никак лесно. Малко двойки имат късмета нещата между тях да се случват по мед и масло. В повечето случаи се налага упорита работа и постоянство, компромиси и преглъщане на някои собствени желания в името на връзката. Въпреки че звучи като някаква непрестанна битка, да имаш връзка е прекрасно. В кошмар се превръща в случаите, когато партньорът ти се държи с теб като със собственост, като с неравностоен играч или когато те манипулира.\r\nНевинаги разбираме, че сме жертва на манипулация. А сигналите не са малко. Ето 5 от тях:\r\n\r\nАко постоянно чувате: \"О, не беше така. Ти каза...\" или \"Не си разбрала. Тогава се случи така...\", значи определено грешката не е във вашия телевизор. Половинката ви старателно се опитва да поправи спомените ви и да ги нагоди както на него му е удобно. Това е един от явните знаци на опитите за манипулиране.\r\n                    \n                    \n                \r\nЕдин от също така сигурните знаци, че партньорът ви манипулира и ви кара да се чудите дали вие не сте луда е отричането на факти, за които и двамата знаете, че са верни. Ако той крещящо разказва различни и неслучили се версии на моменти от вашия общ живот, за които знаете, че не са се случили така, той действа на принципа „една лъжа, повторена 100 пъти, става истина“. Накрая нищо чудно да се разколебаете в онова, което знаете и да се съгласите с неговата версия.\r\n", "date": "2018.11.02", "title": "Той ви нарича \"луда\"! 5-те знака, че сте манипулирани"}
{"url": "https://www.dnes.bg/muzika/2018/11/02/16-godishna-s-debiut-moje-da-mi-se-obadish.392361", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт \"люпилнята на таланти\", сиреч музикалните формати, към голямата сцена на активната музика - идва дебютната песен на 16-годишната певица Деница Караславова \"Може да ми се обадиш\".\n\r\n\"Не се чувствам различно, тъй като следвам мечтите си. Боря се да постигна целите си всеки ден. Подписах с лейбъла \"Монтемюзик\". Всичко се случи много бързо. Не очаквах да започна да работя за музикална компания толкова бързо. Надявам се отношението ми към хората да остане същото. Много е важно за мен да остана същата\", сподели Караславова в \"България сутрин\".\n\r\nВ училището в Първомай \"Д-р Асен Златаров\" училищният звънец за край и начало на часовете ще бъде вместо познатият ни звън – песента на Деница.\n                    \n                    \n                \r\n\"Аз родом съм от Първомай. Много се изненадах от решението на директора на училището. Искам да направя нещо различно. Искам да популяризирам не-скандалния стил в музиката. Какво по-хубаво от това да пробиеш с глас, а не с тяло?\", изтъкна изпълнителката пред \r\n ", "date": "2018.11.02", "title": "16-годишна с дебют \"Може да ми се обадиш\""}
{"url": "https://www.dnes.bg/usa/2018/11/02/okinava-na-bunt-ne-iskame-us-baza.392349", "text": "Японското правителство продължи изграждането на американската военна база на остров Окинава, въпреки че новоизбраният губернатор Дени Тамаки решително се противопоставя на проекта, предаде ДПА, цитирана от БТА.\n\n\n\n\r\nТамаки заяви, че решението на Токио да поднови работите по подготовка на терена за базата противоречи на волята на жителите на Окинава. Действията на правителството будят съжаление. Ще продължа да настоявам за демократичен процес, който да доведе до решение чрез диалог, каза Тамаки пред журналисти.\n\r\nМиналия месец той спечели убедително изборите за губернатор на Окинава срещу Ацуши Сакима - кандидата, подкрепян от премиера Шиндзо Абе.\n                    \n                    \n                \r\nПравителството реши да поднови изграждането на базата, въпреки че през юли бившият губернатор на Окинава Такеши Онага оттегли одобрението си за проекта. Новата база в Наго трябва да поеме функциите на базата на американските морски пехотинци Футенма, която се намира насред жилищен район в централната част на острова.\n\r\n\"Колко пъти правителството ще потъпква волята на жителите на Окинава?\", попита Хироджи Ямаширо, ръководител на група местни жители, противопоставящи се на строежа.\n\r\nПравителството на премиера Абе продължи с проекта за изграждането на базата въпреки силната опозиция на местното население и твърденията, че под избраното за новата база място има активен разлом. Районът е известен и с биоразнообразието и кораловите си рифове.\n\r\nОстров Окинава заема по-малко от един процент от територията на страната, но там е разположен повече от половината американски контингент в Япония, наброяващ 50 000 души.\r\n ", "date": "2018.11.02", "title": "Окинава на бунт: Не искаме US база! "}
{"url": "https://www.dnes.bg/obshtestvo/2018/11/02/pasporti-sreshtu-pari-shte-se-potuliat-li-vinovnite.392357", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗлоупотребите в Държавната агенция за българите в чужбина накара прокуратура, президент и вицепремиер да влизат в обяснителен режим. Все пак така разбрахме, че държавният глава Румен Радев и вицепремиерът Валери Симеонов са подавали сигнали за нередности в Агенцията преди година, но за това научихме, след като гръмна скандалът.\n\r\nМеждувременно ДПС продължават да искат оставката на Симеонов и да втвърдяват отношението си към \"патриотите\", а БСП пък заявиха, че няма да се регистрират в НС, докато вицепремиерът не подаде оставка.\n\r\nГлавният редактор на Dnes.bg Златко Желев се съмнява да се стигне до дъното на скандала с Агенцията за българите в чужбина и смята, че отново главните действащи лица ще бъдат потулени.\n\n\n\n\n\n                    \n                    \n                \r\n\"Интересно е, че вицепремиерът Симеонов е получил сигнал за злоупотреби в ДАБЧ, но все пак той не е подал сигнал в прокуратурата. Сигнал е подаден към Каракачанов, който да предприеме мерки, защото Харалампиев е негова кандидатура\", обясни Желев в \"България сутрин\".\n\r\nТой е категоричен, че у нас се провеждат множество публични акции, но щом те стигнат до съдебната зала, всичко се размива и виновни няма.\n\r\n\"В обществото няма нагласа за предизвикването на предсрочни избори, няма и алтернатива. Българското общество не може да се обедини. Нямаме повода, по който да се обединим, няма кауза, която да ни събере всички\", посочи той. \n\r\nСпоред журналиста Асен Григоров \"патриотите\" са се опитали вътрешно да решат проблема, което сега ще им изиграе лоша шега.\n\r\n\"Такъв сигнал се подава директно към прокуратурата. Догодина предстоят важни избори. Различните конфигурации са причината за активизирането на политическите хора в посока скандали. Сега ще започнат да се изваждат най-различни скандали, прикривани от години. Акциите срещу бизнесмените също са такива\", коментира журналистът пред .\n\r\nТой е категоричен, че не е възможно управлението да се преконфигурира, защото ако от коалицията излезе играч като Валери Симеонов, властта ще се разпадне. Същевременно Борисов надали ще приеме подкрепа от ДПС.\r\n ", "date": "2018.11.02", "title": "Паспорти срещу пари: Ще се потулят ли виновните?"}
{"url": "https://www.dnes.bg/notifikacii/2018/11/02/poredniiat-udar-50-bona-ot-prislujnica-za-alo-apashi-v-sofiia.392359", "text": "В София е била извършена поредната сериозна телефонна измама. Жена на около 60 години е дала близо 50 хиляди лева на измамници през изминалата нощ. Полицията разследва случая.\r\nИзмамената жена работи като прислужница в семейство. Най-вероятно парите, които е дала, не са нейни, а на хората, при които е на работа, съобщи БНР.\r\nЗа момента от МВР не дават подробности за начина, по който е измамена жената, но вероятно става въпрос за добре познатата в последните месеци схема съдействие на полицията.\r\nПо случая работи сектора за борба с телефонните измами в СДВР. \r\nИзвършителите се издирват.\r\n ", "date": "2018.11.02", "title": "Поредният удар! 50 бона от прислужница за ало апаши в София"}
{"url": "https://www.dnes.bg/politika/2018/11/02/opoziciiata-mnozinstvoto-samo-si-provalia-kvoruma.392369", "text": "\n\r\nСлед провала на поредното пленарно заседание на депутатите опозицията обвини мнозинството, че само си проваля кворума или както определи ситуацията червеният Румен Гечев, \"хванали са се за гушите\".\r\nОт БСП и ДПС обаче днес за пореден път не се регистрираха, а и не изключиха, че ще имат същото поведение и през следващата седмица.\r\nВсе пак нито Румен Гечев, нито Хамид Хамид от ДПС отговориха категорично дали ще се регистрират във вторник, когато на извънредно заседание законотворците трябва да приемат бюджета за следващата година.\r\nИ двамата обаче повториха партийните си позиции, че няма да се регистрират, докато вицето Валери Симеонов не хвърли оставка. Левицата настоява за нея заради изказването на Симеонов за майките с деца с увреждания, които определи като \"кресливи\", а от ДПС искат главата му заради скандала с арестите в ДАБЧ.\n\r\n                    \n                    \n                От ДПС искат и другото вице от Обединени патриоти Красимир Каракачанов да напусне високия пост.\r\n\"Двама нови депутати – Красимир Каракчанов и Валери Симеонов, ще осигурят кворума\", коментира Хамид Хамид.\r\nСпоред Гечев левицата не бойкотирала законите, но си имала свой алтернативен бюджет и не харесвала начина, по който се налагало приемането на макрорамката за 2019 г.\r\n\"Мнозинство не идва на работа, явно те имат жестоки, непреодолими противоречия в коалицията, за което ние предупреждаваме отдавна\", коментира той.\r\n\"Ние сме категорично против и този начин на приемането на бюджета, който е скандален и неевропейски, другите страни от ЕС от лятото осъждат бюджетите си, а тук правителството го приема на извънредно заседание в неделя, след това искат да претупат за дни бюджет за 45 милиарда лева и да прокарат това, което са заложили, без да се вслушват в препоръките на опозицията\", скочи Гечев.\r\nХалил Летифов от ДПС обясни, че днес депутатите от движението не са се регистрирали, защото мнозинството е длъжно да осигури кворума.\r\n\"Ние сме в бюджетна процедура и слушаме как правителството и мнозинството е стабилно, а когато се приемат бюджетите, нямаме кворум на работа, а ние искаме да видим тази стабилност вътре в пленарна зала\", коментира той. ", "date": "2018.11.02", "title": "Опозицията: Мнозинството само си проваля кворума"}
{"url": "https://www.dnes.bg/cars/2018/11/02/pytevoditel-v-sveta-na-gumite-185-65-r15-t-kakvo-oznachava.392366", "text": " Почти винаги при катастрофа българските полицаи записват като причина \"несъобразена скорост\". Но истината е, че внушителна част от злополуките стават не заради шофьорски грешки, а заради лоша подготовка на автомобилите. Най-вече когато става дума за гумите, обръща ни внимание \n\r\nТези четири парчета каучукова смес са единствената връзка между колата ви и пътя - и то не особено солидна връзка, защото контактната повърхност на една гума с асфалта е горе-долу същата като площта на подметката ви. Жизненоважно е какво се случва в тази контактна повърхност.\n                    \n                Но въпреки това повечето хора са склонни да не обръщат особено внимание на гумите си. В 12 филмчета \"КОЛЕЛА\", автомобилното предаване на телевизия , и германският гигант Continental се опитват да синтезират всичко онова, което трябва да знаете за подготовката на колата си, за да сведете риска за себе си до минимум.\r\nПървата стъпка е да се научите правилно да разпознавате гумите. Почти цялата необходима информация е изписана върху тях, стига да знаете къде да гледате.\r\nСлед името на производителя вторият най-забележим надпис е размерът. Той изглежда примерно така: Първото число, 185, е ширината на гумата в милиметри. 65 е височината на профила й - но не в милиметри, а като процент от ширината (тоест 65% от 185 мм). Колкото пок-малко е числото, толкова по-нископрофилна е гумата. Ниският профил дава повече сцепление и спортно усещане в завой, но по-малко комфорт на возене.\r\nБуквата  показва, че гумата е радиална (при леките автомобили много рядко ще срещнете други, например с диагонална конструкция). А 15 е размерът на джантата, върху която може да се монтира - даден в инчове или цолове (английското и немското име на една и съща мерна единица, 2.54 см).Последната буква - в нашия пример \"\" - е нещо, на което малко хора обръщат внимание, но всъщност е много важно. Това е скоростният индекс - тоест на какви максимални скорости може да издържи гумата. M и N са индекси за временни резервни гуми. Нормалните са отбелязани от P нататък, като P съответства на максимална скорост 150 км/ч, а всяка следваща буква добавя по 10 км/ч. Накрая се стига до гуми с индекс , които са за суперспортни коли и издържат на скорости от порядъка на 300 км/ч. Вашите гуми трябва да са с малко по-голям индекс, отколкото е максималната скорост на колата ви.\r\nВърху гумата има и много друга полезна информация: с колко атмосфери максимално може да я напомпате, колко това може да носи, дори има една стрелка, указваща посоката на въртене, за да не ви ги монтират наобратно (шарката на протектора е специално разработена да се движи в едната посока и ако се обърне, гумата губи много от качествата си).И накрая от надписите върху гумата може да разберете къде и най-вече кога е произведена. При правилно съхранение гумите издържат спокойно и до пет години, но не се препоръчва да надхвърлят много тази възраст. А в България сме виждали да се продават \"нови\" гуми, произведени през 2007 например.\r\nПотърсете върху гумата три съседни кода, които изглеждат примерно така: \r\nПонякога до тях пише (от щатския департамент по транспорта), понякога не. Първите два кода показват в коя фабрика е произведена гумата и какъв тип е. Третият код указва датата на производство: 3417 означава 34-а седмица на 2017 година, тоест някъде около 21-25 август.\r\nВ следващия епизод ще видим какво значение има дълбочината на протектора им и струва ли си наистина да се охарчвате за два комплекта - за лятото и зимата.", "date": "2018.11.02", "title": "Пътеводител в света на гумите: 185/65 R15 Т – какво означава?"}
{"url": "https://www.dnes.bg/eu/2018/11/02/hvanaha-119-migranti-na-plaj-v-gyrciia.392374", "text": "Гръцките власти заловиха 119 мигранти на плаж в областта Илия в югозападната част на страната, предаде агенция АНА-МПА, цитирана от БТА.\n\r\nМигрантите, сред които има 14 жени и 17 деца, са били открити в четвъртък следобед и са били отведени в централата на бреговата охрана в Катаколо.\r\nГръцките власти опитват да установят как мигрантите са достигнали до област Илия и коя е крайната им цел. Проучва се и възможността мигрантите да са чакали на плажа, за да бъдат качени на кораб в посока Италия.", "date": "2018.11.02", "title": "Хванаха 119 мигранти на плаж в Гърция "}
{"url": "https://www.dnes.bg/stranata/2018/11/02/signal-izsichat-gorata-nad-plaja-na-kymping-chernomorec.392332", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Наемателят на плажа Милен Янков алармира за активно изсичане на гората над къмпинг \"Черноморец\". По думите му теренът е свлачищен и ако не се спре сечта, тонове земна маса могат да погълнат красивата плажна ивица.\n\r\nИ вчера работници разчистваха частния терен до самия плаж от изсечените храсти и дървета. От фирмата, която стопанисва земята, твърдят, че само почистват частния терен, за да го оградят. Преди да започнат почистването на терена е поискано и експертно мнение от Геозащита.\n\r\n\"Оттам са дали становище къде има свлачищна зона и къде няма. Тук има подпочвени води, свлачищната зона се намира в другия край\", обясни представителят на \"Сънрайс Блу Лагун\" Георги Георгиев, пред \n                    \n                    \n                \r\nНаемателите на плажа обаче са на друго мнение. Твърдят, че са поскали геотехническа експертиза, според която гъстата дървесна маса предпазва ската от активизиране на по-големи свлачища, които биха засегнали и застроените имоти в близост.\n\r\nМестните коментират, че на терена ще се строи къмпинг. От фирмата отричат.\n\r\nНаемателите на плажа са подали сигнал до Районната прокуратура в Бургас, до община Созопол и екоинспекцията. Те настояват прокуратурата да извърши проверка за престъпление от общ характер.\n\r\n\n\r\n ", "date": "2018.11.02", "title": "Сигнал: Изсичат гората над плажа на къмпинг \"Черноморец\""}
{"url": "https://www.dnes.bg/obshtestvo/2018/11/02/facebook-kipna-piiani-jeni-raznasiat-golo-bebe-v-sofiia.392336", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Скандален видеоклип с две пияни жени, които държат и разнасят по улиците на София голо бебе само по памперс рано сутринта предизвика вълна от възмущение в социалните мрежи.\r\nНа клипа, сниман от потребител на Facebook, се вижда как жена държи пеленачето с едната си ръка, а в другата носи бутилка алкохол. Видимо пияно младо момиче до нея твърди, че е майка на детето.\r\nМъжът, заснел видеото, се представя за полицай и искайки да помогне, иска личните документи на двете жени. По-младата показва полицейски акт, съставен ѝ за това, че няма документи за самоличност.\r\nПолицията се е заела със случая. Двете жени са задържани за разпит, след което са пуснати. А бебето им - отнето и настанено в болница, съобщава ", "date": "2018.11.02", "title": "Facebook кипна: Пияни жени разнасят голо бебе в София"}
{"url": "https://www.dnes.bg/notifikacii/2018/11/02/analiz-kim-chen-un-otnositelno-zdrav-vypreki-kilogramite.392334", "text": "Националната разузнавателна служба на Южна Корея е демонстрирала на депутатите компютърна програма, която анализира здравословното състояние на севернокорейския лидер Ким Чен-ун, съобщи ТАСС. Агенцията се позовава на изявление пред журналисти на представител на парламентарната комисия по въпросите на разузнаването.\r\nРазузнавателната служба е разработила специална програма, която въз основа на анализ на видеоизображение създава специален триизмерен модел, проследявайки и анализирайки промените във външния вид на обекта. Вече няколко години с нейна помощ се следи здравето на председателя на Държавния съвет на КНДР.\r\nДепутатът съобщи, че по данни на разузнаването, Ким Чен-ун е \"относително здрав\", въпреки наднорменото тегло си и наследствените рискове от високо кръвно и диабет.\r\n                \n                Според южнокорейски експерти службата решила да покаже програмата в отговор на критики от опозицията, че след започналото тази година сближаване между двете Корея националното разузнаване на Юга вече не работи толкова усърдно.\r\nНа заседанието на парламентарната комисия бе съобщено също, че разузнаването анализира проби от почвата, взети от района на севернокорейския ядрен полигон Пунгени, който Пхенян обяви, че разрушава през май, предаде южнокорейската осведомителна агенция Йонхап. На този полигон Северна Корея извърши и шестте си пробни ядрени взрива, включително последния през септември 2017 г.\r\nЗа обработката на резултатите ще е необходимо време. В изследванията участват и чужди експерти, бе заявено в парламента. \r\n(БТА)", "date": "2018.11.02", "title": "Анализ: Ким Чен-ун - \"относително здрав\", въпреки килограмите"}
{"url": "https://www.dnes.bg/politika/2018/11/02/nad-150-dushi-meraklii-da-rabotiat-v-televiziiata-na-bsp.392333", "text": "Над 150 души са подали автобиографии за кадри на червената телевизия, съобщиха от “Позитано” 20.\n\r\nКандидатите да работят в Българска свободна телевизия (БСТВ) са за репортери, редактори, водещи новини, монтажисти, оператори, режисьори. Сред тях има както утвърдени журналисти, така и наскоро завършили млади хора, за които ще има стажантска програма, обясняват от БСП, но не разкриват имена.\n\r\nЗасега единственото известно е, че шефка на новините на новата телевизия ще е журналистката Валерия Касиян, която е работила и в печатни медии, и в електронни, а последните години имаше свои публицистични предавания.\n\r\nПоследната дума ще има шефът на дружеството Любомир Коларов. Телевизията ще стартира с акцент на новините и публицистиката. Поканени да водят свои предавания са депутатът Александър Симов, Лили Маринкова и Явор Дачков. Последните двама обаче още не са дали съгласие, пише \n                    \n                    \n                \r\nВ програмната схема на БСТВ ще има предаване за история и религия, както и ежедневно токшоу с пряка връзка със зрителите. Предвиждат се и предавания в сферата на икономиката, културата, както и журналистически разследвания. Особено внимание ще бъде отделено на регионите и живота в малките населени места, допълват от партията.", "date": "2018.11.02", "title": "Над 150 души - мераклии да работят в телевизията на БСП"}
{"url": "https://www.dnes.bg/snimka-na-denia/2018/11/02/esenno-oblaci-slab-dyjd-myglivo.392337", "text": "Днес над страната ще преобладава облачно, а в равнините и котловините и мъгливо време. На отделни места ще превали слаб дъжд. Временно подобрение на видимостта ще настъпва в следобедните часове.\r\nЩе духа слаб до умерен вятър от изток-североизток. Според максималните температури ще са между 19° и 24°, в София - около 22°. Атмосферното налягане е и ще се задържи по-високо от средното за ноември.\r\nПо Черноморието ще преобладава облачно и мъгливо време, като временно подобрение на видимостта ще настъпва в следобедните часове. Ще духа до умерен вятър от изток-североизток. Максимални температури на въздуха и морската вода – 17-18°. Вълнение на морето 1-2 бала.\r\nВ планините ще има значителна облачност, но без съществени валежи. Ще духа слаб до умерен югоизточен вятър. Максималната температура на височина 1200 метра около 19°, на 2000 метра – около 13°.", "date": "2018.11.02", "title": "Есенно...облаци, слаб дъжд, мъгливо"}
{"url": "https://www.dnes.bg/usa/2018/11/02/trymp-iska-za-migrantite-bez-dokumenti-bez-ubejishte.392335", "text": "Няколко дни преди междинните избори в САЩ американският президент обяви, че иска да промени разпоредбите, така че хората, които влизат нелегално в САЩ, да не могат след това да искат убежище и да живеят свободно в страната, докато се разглежда случаят им, съобщи ДПА.\r\nВ изявление снощи пред репортери в Белия дом Тръмп заяви, че \"мигрантите, които искат убежище, ще трябва да се явят, както предвижда законът, на пунктовете за влизане в страната\". Тези, които нарушават американските закони и влизат нелегално в страната, вече няма да могат \"неоснователно\" да претендират за автоматично приемане в САЩ. Ще ги държим по-дълго време, ако се налага, добави президентът и уточни, че семействата ще бъдат държани заедно.\r\n                    \n                    \n                Американският закон за имиграцията предвижда, че всеки имигрант може да поиска убежище, независимо дали я влязъл в страна чрез официален пункт, отбелязва Ройтерс.\r\nТръмп обеща, че другата седмица ще издаде указ за имиграцията и обвини мигрантите, че злоупотребяват с американската система за предоставяне на убежище и се \"подиграват\" на имиграционните закони, предаде Асошиейтед прес.\r\nТръмп е обвиняван, че разпалва напрежение на расова основа с кампанията си срещу нелегалната имиграция. По време на предизборната си кампания през 2016 г. той отправи нападки срещу мюсюлманите и мексиканците. Президентът отрича неоснователно да всява паника и казва, че иска страната да приема мигранти с квалификация и умения, а не разчитащи на социалната система. Мигрантите без документи отнемат ценни ресурси от най-бедните американци, които имат нужда от тях, каза Тръмп и заяви, че заради недобрата охрана на границата в САЩ влизат наркотици и опиоиди.\r\nТръмп започна тази седмица да разполага войници в райони близо до границата с Мексико и каза, че може да изпрати общо до 15 000 войници по границата.\r\nРепубликанците и привържениците му приветстваха разполагането им, но критиците му казват, че той изкуствено създава криза, за да повиши избирателната активност на съпартийците си, отбелязва Ройтерс.\r\nВ отговор на журналистически въпрос дали военните ще отриват огън по нелеганите мигранти, Тръмп отвърна: \"Надявам се, че не\", предаде ТАСС.\r\nПрезидентът заяви обаче, че е казал на военните, че ако мигрантите се опитат да ги замерят с камъни, те трябва да действат така, все едно камъните са \"пушки\", предаде Асошиейтед прес.\r\nТръмп каза също, че ще създаде големи палаткови градчета, в които да бъдат държани всички, влизащи през границата, включително искащите убежище. В момента обаче в центровете за задържане няма достатъчно място, отбелязва Асошиейтед прес и припомня, че няколко колони от мигранти от Централна Америка бавно се движат на север, към Щатите. \r\n\"Тези незаконни колони няма да бъдат пуснати в САЩ и трябва да се върнат обратно\", заяви Тръмп. \"Спираме хората на границата. Това е нашествие\", каза президентът. (БТА)", "date": "2018.11.02", "title": "Тръмп иска за мигрантите без документи – без убежище"}
{"url": "https://www.dnes.bg/sofia/2018/11/02/sofiia-ochakvat-se-po-visoki-niva-na-prah.392340", "text": "Хиподрума, Павлово и Дружба са софийските квартали, в които днес и утре се очакват по-високи нива на фини прахови частици по данни на Софийската община. Почти два пъти над допустимите норми се очаква да бъде замърсяването на въздуха в столицата, съобщи БНТ. \n\r\nВ момента се измерват 77,6 микрограма на кубичен метър въздух, което е с 27 над допустимата норма.\n\r\nТова количество на фините прахови частици се дължи на това, че през есенно-зимния период няма вятър, падат мъгли и има температурна инверсия, започват да се използват и твърди горива за отопление, обясни Валери Серафимов, директор на дирекция \"Мониторинг и оценка на околната среда\".\n\r\nОт Столичната община предприеха редица мерки, за да се справят с проблема със завишените норми на фини прахови частици, като една от тях е чистенето на улиците, за да се намали прахта.\r\n                    \n                    \n                Молбата към пешеходците е да избягват натоварени пътища, а към автомобилистите - да използват градски транспорт. Не е ясно обаче дали ще се въведе последаната мярка на СО - зелен билет.\r\n ", "date": "2018.11.02", "title": "София: Очакват се по-високи нива на прах"}
{"url": "https://www.dnes.bg/world/2018/11/02/doklad-na-oon-486-miliona-v-aziia-sa-nedohraneni.392338", "text": "Доклад на Организацията на обединените нации посочва, че около 486 милиона души в Азия и Тихоокеанския район страдат от недохранване и няма напредък в намаляването на глада, предаде Асошиейтед прес.\r\nВ разпространения днес доклад на Организацията по прехрана и земеделие (ФАО) и още три агенции на ООН се казва, че повече от половината деца в света, които са недохранени, живеят в Азиатско-Тихоокеанския район.\r\nГладът води до забавено развитие и трайни увреждания, а положението се усложнява от липсата на постоянен достъп до храни и лошите санитарни условия, дори в големи градове и сравнително благоденстващи страни.\r\nГлавната причина хора все още да гладуват е бедността и нееднаквият достъп до добра храна, чиста вода и тоалетни. Много от засегнатите от глада работят в селското стопанство или в сивата икономика и не могат да разчитат на социално подпомагане във времена на криза или да купуват достатъчно храна за децата си.\r\n(БТА)\r\n ", "date": "2018.11.02", "title": "Доклад на ООН: 486 милиона в Азия са недохранени"}
{"url": "https://www.dnes.bg/index/2018/11/02/receptata-dnes-pylneno-pileshko-sys-spanak-i-sinio-sirene.392233", "text": "Продукти: 8 резена бекон 4 броя пилешки гърди без кост, нарязани на половини 500 г спанак 1 чаша натрошено синьо сирене 2 супени лъжици брашно 1/8 чаена лъжица черен пипер ¼ чаена лъжица сол 2 супени лъжици зехтин  Приготвяне: Запържете бекона до златисто и хрупкаво. Отцедете мазнината върху кухненска хартия и оставете настрана. Загрейте фурната на 180 градуса. В голяма купа смесете нарязания спанак и синьото сирене. Към тях добавете и накъсания бекон. Начукайте леко пилешките гърди, за да ги изтъните. В тях поставете от плънката и я разпределете по повърхността на месото. Навийте на руло и завържете с конец, ако е необходимо. Поръсете с черен пипер и сол. Оваляйте го в брашното. Запържете в сгорещената мазнина от всяка страна, за да запечатате вкусовете. След това прехвърлете в тава за печене и печете за още 30 минути или до готовност. ", "date": "2018.11.02", "title": "Рецептата Dnes: Пълнено пилешко със спанак и синьо сирене "}
{"url": "https://www.dnes.bg/balkani/2018/11/02/shoping-maniia-v-turciia-bylgari-i-gyrci-na-pazar.392342", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИстинска шопинг мания се разразява в Турция. Множество българи и гърци пътуват с автобуси до Одрин през почивните дни, за да пазаруват на ниски цени. Потокът от туристи е толкова голям, че търговците са поставили ценоразписи на български и гръцки на витрините на своите магазини, предаде.\r\nТрескавото пазаруване се случва на фона на валутна криза в страната. Вчера турската лира отново отслабна – този път с над 2% спрямо долара.\r\nЗа шопинг манията допринася и фактът, че в момента един български лев се разменя за две лири.\r\nНаходчивите търговци в югоизточната ни съседка бързо са се ориентирали в обстановката. Те са напечатали малки разговорници, които да им помогнат в комуникацията с потенциалните клиенти.\r\n ", "date": "2018.11.02", "title": "Шопинг мания в Турция: Българи и гърци на пазар"}
{"url": "https://www.dnes.bg/stranata/2018/11/02/sreshta-s-agresiven-pitbul-myj-v-bolnica-sys-schupen-taz.392345", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Пореден инцидент между човек и куче, този път от Козлодуй. Мъж се озова в болница  със счупен таз и множество рани по цялото тяло след нападение от агресивен питбул.\r\n73-годишната собственичка на кучето е задържана.\r\nРано сутринта в сряда Иво Петков разхожда своя кокер шпаньол пред блока си, в който живее. Неочаквано на улицата изскача друго куче - кръстоска между питбул и боксер, което ги напада, предаде .\r\nСвидетел на инцидента става съсед, който опитва да помогне. Питбулът отпуска захапката си след няколко агресивни удара по него.\r\nРъководството и колегите на пострадалия от Държавно предприятие \"Радиоактивни отпадъци\" са оказали незабавно съдействие, като са уведомили полицията за инцидента.\r\nС помощта на ръководството АЕЦ \"Козлодуй\" е организиран транспорт до специализирана клиника в София.\r\n ", "date": "2018.11.02", "title": "Среща с агресивен питбул: Мъж в болница със счупен таз"}
{"url": "https://www.dnes.bg/technology/2018/11/02/iaponiia-izprashta-bezpiloten-korab-s-vyzvryshtaema-kapsula-do-mks.392344", "text": "Японският безпилотен товарен кораб \"Конотори\" на 8 ноември ще бъде отправен към Международната космическа станция /МКС/, за да достави възвръщаема капсула, осигуряваща завръщането на Земята на материали от научните изследвания, съобщава ТАСС.\n\r\nАгенцията цитира информация на японското космическо ведомство ДЖАКСА. Капсулата представлява цилиндър с размери 84 на 66 сантиметра. Тя ще достави на Земята материалите от изследванията, които изискват охлаждане. Поради тази причина при създаването на капсулата са взели участие специалисти от японската компания за производство на термоси \"Тайгър корпорейшън\".\n\r\nСлед като се разкачи от МКС, \"Конотори\" ще пусне капсулата в самостоятелен полет. Предполага се, че тя ще падне в океана край южната част на Япония, където ще бъде прибрана от специален кораб.\n                    \n                    \n                \r\nЗаедно с капсулата \"Конотори\" ще достави на МКС продоволствия и товари, а ще изнесе оттам отпадъци, след което ще изгори в плътните слоеве на атмосферата. \r\n/БТА/", "date": "2018.11.02", "title": "Япония изпраща безпилотен кораб с възвръщаема капсула до МКС"}
{"url": "https://www.dnes.bg/akoshtete-vqrvaite/2018/11/02/koi-zodii-imat-sklonnostta-da-se-otkazvat-lesno.392323", "text": "Постоянно мечтаете да сте по-дръзки, да умеете да печелите, да не се спирате пред нищо в преследването на успехите. Възхищавате се на хора около вас, които знаят как да преследват целите си. Опитвате се да попиете от техния опит. Добре осъзнавате какво могат те и какво ви спира вас. Но колкото и да се опитвате да сте като тях, вие просто по природа се отказвате лесно. Въпреки че знаете какво трябва да промените в себе си ви е трудно.\r\nДо голяма степен зодията ви е намесена в това. Някои зодиакални знаци са много по-склонни да се отказват лесно за разлика от други. Изправяте се пред трудностите, но нямате сили да се борите докрай. Песимистични сте, страх ви е от провала. Това понякога ви кара даже да не опитвате.\r\n                    \n                    \n                Накрая сте разочаровани, дори сте ядосани на себе си, че нямате смелостта да действате със замах.\r\nКои зодии имат склонността да се отказват лесно и да не се борят докрай?\r\n\r\nРибите се отказват, защото са прекалено чувствителни и песимистични. Те постоянно се чудят дали си струва да продължат, като така или иначе нещата няма да се случат. Рибите се отказват дори когато започнат свой собствен проект. Могат да го зарежат по средата, ако видят, че резултатите няма да ги удовлетворят. Те мечтаят работата им да бъде оценена.\r\nАко няма да са възхитителни в очите на другите, предпочитат да се откажат, докато е време. Така съхраняват егото и крехката си чувствителност. Или поне си мислят, че се съхраняват, защото след това дълго страдат заради неосъществените успехи. Отново се вглеждат в другите. Казват си, че следващия път ще постъпят като някой свой кумир, но това така и не се случва.\r\n", "date": "2018.11.02", "title": "Кои зодии имат склонността да се отказват лесно?"}
{"url": "https://www.dnes.bg/cars/2018/11/02/zaplahite-pred-shofiorite-agresiia-skorost-razseianost.392035", "text": "Три са основните риска пред шофьорите у нас - агресията, най-сериозната заплаха, несъобразена скорост и разсеяност.\r\nТова показва национално представително изследване, направено сред 1000 души – активни шофьори, на възраст между 18 и 75 години от цялата страна. Резултатите обяви пред БНР д-р Боян Кутевски, главен асистент в Нов български университет, част от екипа, реализирал изследването.\r\nОказа се, че повечето шофьори имат близко до максималното мнение, за това как карат и какво правят на пътя.\r\n\"Поражда се чувство за превъзходство над останалите участници в движението и това се манифестира. Много хора не казват, че се е случвало скоро да отнемат предимство на пешеходец или да паркират неправилно, докато статистиката на КАТ има данни точно за обратното, което означава, че хората не осъзнават, че правят нещо нередно\", коментира Кутевски.\r\n                    \n                    \n                Според д-р Пламен Димитров, председател на Дружеството на психолозите в България е полезно човек да има повишена чувствителност към възможните грешки, към рисковите поведения, да сравнява себе си с другите.\r\n\"Важно е резултатите от това проучване да стигнат до най-активните шофьори, до тези, които са имали неблагоприятни ситуации и трябва да оценят по-внимателно своята компетентност на пътя. Важно е това да стигне до всички школи, центрове, институции, до образователната система, където са бъдещите шофьори\", коментира той.\r\nСпоред инициаторите на анкетата данните от нея ще помогнат за изготвяне на национален индекс, с който ще се улесни определянето на рисковете в поведението на шофьорите и ще доведе до намаляване на жертвите от пътни инциденти.\r\nИзследването за пореден път сочи, че голяма част от пътно-транспортните произшествия са следствие на човешка грешка. ", "date": "2018.11.02", "title": "Заплахите пред шофьорите: Агресия, скорост, разсеяност... "}
{"url": "https://www.dnes.bg/balkani/2018/11/02/shema-za-bylgarsko-grajdanstvo-razbita-v-syrbiia.392346", "text": "В Сърбия са арестувани четирима души по подозрения, че с подкупи са уреждали издаването на неверни документи, с които сърби могат да получат българско гражданство.\n\r\nТова става ясно от съобщение на интернет страницата на сръбското МВР късно в четвъртък, съобщи БНР.\r\nАкцията е проведена от полицията, Отдела за борба срещу корупцията и Специалния антикорупционен отдел на прокуратурата в Ниш.\n\r\nАрестуваните са служител на общината в Пирот, лекар от Димитровград, още един гражданин от Димитровград и един на град Чуприя. За последните двама се смята, че през последните две години са плащали подкупи на лекаря от Димитровград да издава лъжливи уверения на трети лица, че са преминавали през определени прегледи.\n\n\n\r\n                    \n                    \n                За същите трети лица двамата са предавали подкупи и на служителя на общината в Пирот, за да записва в документите й, че имат български произход. Целта е била тази невярна информация да бъде представяна на българските власти и да се получава българско гражданство.\n\r\nВ съобщението на сръбското МВР не се споменава на колко души са издадени такива неверни документи за посочения период от 2 години.\n\r\nИнформацията за арести дойде часове след като наблюдаващият прокурор по делото за корупционните практики в Държавната агенция за българите в чужбина (ДАБЧ) Ангел Кънев съобщи, че действия по разследването се извършват и в няколко чужди държави Украйна, Западни Балкани и други.\n\r\n„Възложили сме на компетентни разследващи да съберат доказателства по наш искания по молби за правна помощ. Те основно са свързани със събиране на документи и със справки от официални институции, предимно общини и църковни общности. В някои тези държави църковните общности издават официални документи, удостоверяващ брак или произход“, обясни Кънев.\n\r\nТой каза това вчера, след като Специализираният наказателен съд остави за постоянно в ареста председателя и главния секретар на ДАЧБ - Петър Харалампиев и Красимир Томов, и сръбския гражданин Марко Стойов.\r\n ", "date": "2018.11.02", "title": "Схема за българско гражданство разбита в Сърбия"}
{"url": "https://www.dnes.bg/sofia/2018/11/02/katastrofa-zabavi-tramvaite-20-22-i-23.392350", "text": "С 20 минути закъснение се движат трамваите по линиите 20, 22 и 23 заради пътен инцидент,  съобщи пред \"Фокус\" Лъчезар Пеков от Центъра за градска мобилност. \r\nПо думите му инцидентът е станал към 6.30 часа. \r\n\"На \"Ботевградско шосе\", в района на пл. \"Пирдоп\", автомобил е навлязъл върху трамвайното трасе. Движениете е било спряно за около 20 минути\", посочи той. \r\nНяма данни за пострадали. Движението вече се нормализира.", "date": "2018.11.02", "title": "Катастрофа забави трамваите 20, 22 и 23"}
{"url": "https://www.dnes.bg/usa/2018/11/02/rasizym-po-helouin-ski-uvolniha-palava-medsestra.392341", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМедицинска сестра от американския щат Мисури загуби работата си заради празника Хелоуин. \r\nПричината – появила се на парти превъплътена изцяло в образа на поп иконата Бионсе, предава .\r\nШелби Елиът се появява на партито като тъмнокожа, а до нея застава съпругът ѝ, облечен като половинката на Бионсе - рапърът Джей Зи. Шелби публикува снимката във Facebook и се разразява истински скандал.\r\nПрофилът ѝ е деактивиран, а самата тя се сблъсква и с още по-лоша новина – уволнена е от работа. \r\nОт лечебното заведение обясниха, че за тях постъпката ѝ е проява на расизъм.\r\n ", "date": "2018.11.02", "title": "Расизъм по Хелоуин-ски: Уволниха палава медсестра"}
{"url": "https://www.dnes.bg/notifikacii/2018/11/02/viktorio-v-pirogov-dosusht-zvezda-a-inache-maltretiral-darina.392353", "text": "Психически тормоз, забрани за виждане с приятелки, деспотско отношение. Това е търпяла 23-годишната Дарина от Викторио Александров, който уби нея, а по-късно и детето им. \r\n\"От момента, в който е с него, тя нямаше приятелки. На кръщенето на детето, на рождени дни са само негови приятели. Дори брат ми и снаха ми не можеха да дойдат в апартамента, който те са купили\", заяви Таня Найденова, леля на младата жена.\n\n\n\n\n\r\n\"Те нямаха право да идват, можеха да видят детето само с негово съгласие. Като се роди детето, беше започнал кампания да му се прехвърли половината апартамент. Започна да твърди, че те са искали да ги разделят\", допълни тя.\r\n                \n                \"Много пъти говорих с нея, че това не е човек за нея, че няма да е първата самотна майка с дете, никой не е умрял от това. А тя умря от това, че просто замълча и не пожела да подаде жалба. Мълчеше за целия тормоз. Той я тормозеше най-вече психически, чупеше всичко около нея\", допълни Валерия Филкова, приятелка на семейството на Дарина.\r\n\"Купиха им коли и на двамата. Затънаха в дългове към банките и той не позволяваше никой да идва в дома. Трябваше да се прави освещаване, тя искаше да ни покани, той не позволи. А ние не сме му направили нищо лошо\", категорична беше тя.\r\n\"Докато е бил в \"Пирогов\", обслужващият персонал каза, че докато гледал всички репортажи, просто е бил доволен, че е станал звезда\", подчерта Валерия Филкова.\r\nЛелята на Дарина беше категорична: \"Аз не искам смърт за него. Смъртта за него е избавление. Искам постоянно да гледа това. Сто години да живее му пожелавам. Той е страхливец. Имам чувство, че е убил детето, защото е чул полицейските сирени и е стрелял в момента. Той е убил, за да не го издаде, защото то е плачело\".", "date": "2018.11.02", "title": "Викторио в \"Пирогов\" – досущ звезда? А иначе малтретирал Дарина"}
{"url": "https://www.dnes.bg/politika/2018/11/02/borisov-pred-netaniahu-na-zakuska-dovolen-ot-priiatelstvoto.392352", "text": "Министър-председателят Бойко Борисов и израелският премиер Бенямин Нетаняху проведоха работна закуска в резиденция \"Евксиноград\", където по-късно днес ще започне Четиристранната среща на високо равнище между България, Гърция, Румъния и Сърбия, съобщи правителствената пресслужба.\n\r\nПремиерът Борисов изрази увереност, че участието на министър-председателя Нетаняху в деня на форума ще се отрази положително не само върху двустранното ни сътрудничество, но също така ще допринесе за развитието на отношенията на Израел с останалите участници в четиристранната среща, както и за развитие на отношенията между Израел и ЕС.\r\nСпоред премиера Борисов е налице отлична възможност да се проведе задълбочен диалог, който е в интерес на целите на многостранната среща - укрепване на регионалната сигурност и стабилност, постигане на свързаност и ускорено икономическо развитие, осигуряване на необходимите енергийни ресурси, привличане на  повече директни чуждестранни инвестиции и чужди туристи.\r\n                    \n                    \n                Министър-председателят Борисов изрази удовлетворение, че приятелските отношения между България и Държавата Израел, които по думите му отдавна са придобили характер на стратегическо партньорство, продължават да се развиват възходящо.\r\n ", "date": "2018.11.02", "title": "Борисов пред Нетаняху на закуска: Доволен от приятелството"}
{"url": "https://www.dnes.bg/notifikacii/2018/11/02/turski-iztochnik-za-kashogi-niama-tialo-unishtojeno-e.392356", "text": "За \"шокиращ детайл в убийството на (Джамал) Кашоги\" - саудитския журналист, убит в консулството на Саудитска Арабия в Истанбул, пише днес турският в. \"Харби\".\n\r\nПред американския \"Вашингтон пост\", където Кашоги публикуваше материали, турски високопоставен представител е заявил, че разследването се е съсредоточило върху версия, според която трупът на журналиста е бил разтворен в киселина. Това според турския източник е станало, след като тялото било разчленено.\n\r\nУликите, събрани при извършените в рамките на разследването обиски, потвърждават тази възможност, е казал той. Най-вероятно останките на Кашоги са били разтворени в киселина в сградата на консулството или в резиденцията на генералния консул. Поради тази причина не е било нужно трупът да бъде погребван, посочил още турският представител.\n                \n                \r\nВ сряда главният прокурор на Истанбул заяви, че Кашоги е бил удушен, веднага след като е влязъл в консулството на 2 октомври, а след това тялото му е било разчленено и унищожено, припомня \"Харби\", цитиран от БТА.\n\n\n\r\nМакар че Саудитска Арабия призна, че убийството е било извършено в нейното консулство в Истанбул, тя твърди, че не знае къде се намира трупът. Саудитските власти казват още, че са предали тялото на \"сътрудник на място\".\n\r\n\"Хюриет\" също пише за направените пред \"Вашингтон пост\" разкрития. Пред американското издание турският представител е уточнил, че биологичен материал, събран в градината на консулството, подкрепя теорията, че трупът на Кашоги е бил разтворен в киселина близо до мястото, където журналистът е бил убит и разчленен.\n\r\nВ. \"Милят\" дава думата на близък приятел на Кашоги, според когото целта на убийството е била да бъде навредено на Турция. Приятелят на Кашоги Ясин Актай, съветник на турския президент Реджеп Тайип Ердоган, казва още, че последствията за Турция са щели да бъдат ужасни, ако тя не бе разкрила \"мръсния план\".\n\r\n\"Против Турция щеше да започне мръсна международна кампания, а натискът, оказван й чрез валутата, щеше да се увеличи неколкократно\", смята Актай. Той също споделя мнението, че след убийството трупът на Кашоги е бил \"напълно унищожен\" и това е причината , поради която Рияд не разкрива къде се намира тялото.\n\r\n\"През 21 в. невинен човек стана жертва на планирано и ужасно престъпление в консулството на собствената си страна\", коментира приятелят на Кашоги.\n\r\n\"Празно консулство!\", гласи заглавието на в. \"Таквим\", който отбелязва, че месец след престъплението срещу Кашоги никой - нито саудитци, нито турци - не смее да припари до консулството, където журналистът бе убит и разчленен. Гражданин на Саудитска Арабия приближи консулството с намерение да си уреди нужни му документи, но отказа да влезе вътре и поиска да получи навън книжата си, след като бъдат подготвени, отбелязва \"Таквим\".\r\n ", "date": "2018.11.02", "title": "Турски източник за Кашоги: Няма тяло, унищожено е!"}
{"url": "https://www.dnes.bg/zvezdi/2018/11/02/krasivite-bylgarcheta-9-godishna-e-mini-mis-sviat.392368", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТретокласничка от Варна е най-красивата \"Мини мис свят\". Въпреки че е само на 9 години, отличието ѝ идва след завоювани 50 златни медала, 3 сребърни, 3 бронзови и много купи.\n\r\nТова е 9-годишната варненка Бриана Петрова. Тя спечели златната корона на международен конкурс в Солун. Надпреварата е продължила 7 дни и е включвала запознаване с участниците и с журито, интервю, показване на талант, дефиле и награждаване.\n\r\nОсвен с красота, малката Бриана печели симпатии и с многобройните странични занимания, които съвместява заедно с училището. От 4-годишна започва да свири на пиано, участва в много национални и международни конкурси.\n                    \n                    \n                \r\nУчителката ѝ по пиано споделя пред камерата на , че Бриана прави всичко с любов и има голямо сърце. Именно с това, според нея, е спечелила и журито в Гърция.\n\r\nМечтата на малката красавица обаче е да стане актриса. Дотогава си пожелава успехи във всичко, с което се занимава.\r\n ", "date": "2018.11.02", "title": "Красивите българчета: 9-годишна е \"Мини мис свят\""}
{"url": "https://www.dnes.bg/notifikacii/2018/11/02/udar-mejdu-bus-i-betonovoz-krai-kokaliane-petima-raneni.392382", "text": " Петима души са ранени при катастрофа между автобус и  циментовоз на пътя София - Самоков край Кокаляне,  съобщиха от МВР.\r\nВременно е затруднено движението в района на  Кокаляне. Сигналът за инцидента е подаден в полицията около 10:16 часа.\r\nПо първоначални данни, на пътя Кокаляне – Самоков са се ударили автобус,  пътувал по линията София - Самоков, и товарен автомобил – циментовоз.\r\nСпоред информацията до момента в резултата на удара са пострадали  петима – трима пътници от автобуса и двамата водачи. \r\nТранспортирани са в  болнични заведения за оказване на помощ. На място се извършва оглед.\r\nВременно е затруднено движението в района, пътни полицаи регулират  движението. \r\nПричините за произшествието са в процес на изясняване.", "date": "2018.11.02", "title": "Удар между бус и бетоновоз край Кокаляне, петима ранени"}
{"url": "https://www.dnes.bg/stranata/2018/11/02/dneshnoto-uchilishtno-meniu-kashkaval-pane-s-muhyl.392370", "text": "Районната прокуратура в Сливен започва проверка в детски градини и училища заради сигнали за мухлясал кашкавал. Млечният продукт се доставя в институциите по програма \"Училищно мляко\".\r\nКъм момента не е ясно колко учебни заведения са получили от мухлясалия кашкавал.\r\nОт ръководствата на училищата в двата региона (Сливен и Ямбол - бел.ред.) гарантираха, че децата не са яли от разваления продукт.  Родителите, обаче, са притеснени, защото децата ядат млечна храна два пъти седмично.\r\nВ Пето основно училище в Ямбол получили мухлясал кашкавал на 22 октомври. Според етикета той има срок на годност до лятото догодина.\r\nОткритите млечни продукти с нарушени опаковки са поставени под забрана от инспекторите и са насочени за унищожаване\r\n                    \n                    \n                Доставчикът по програмата \"Училищно мляко\" е посочен от Фонд Земеделие. Фирмата е хасковска, съобщи bTV.\r\nСрокът за извършване на проверката е 30 дни. Проверката е възложена на няколко институции - Областната дирекция на МВР в Сливен, \"Икономическа полиция\", Регионалната здравна инспекция в града и Областна дирекция по безопасност на храните – Сливен.\r\nВ посочения срок институциите ще трябва изготвят доклад, който да предоставят на прокуратурата. \n\r\n ", "date": "2018.11.02", "title": "Днешното училищно меню: Кашкавал пане с мухъл!"}
{"url": "https://www.dnes.bg/politika/2018/11/02/otsystvashtite-deputati-bolni-v-komandirovki-a-drugite.392376", "text": "Шефът на правната комисия Данаил Кирилов обясни липсата на кворум с това, че има депутати, които са в командировка или са в болнични. Той настоя и че трябва да се наложат санкции за депутатите от опозицията, които не се регистрираха в залата. \n\r\nДнес редовното заседание на Народното събрание се провали, след като БСП и ДПС не се регистрираха и мнозинството не събра необходимия брой от 121 законотворци, за да започне парламентът работа.\n\r\n\"Очевидно е, че има отсъстващи, има колеги в командировка и не ни стигнаха четири гласа за кворума\", коментира Данаил Кирилов.\n\r\nТой изтъкна и че поведението на опозицията е в нарушение на правилника на Народното събрание и би следвало да се наложат санкции.\n\n\r\n                    \n                    \n                \"Освен политическата санкция, която бих казал е най-съществената - всеки избирател да направи своята преценка, имам предвид и санкциите, които са по финансовите правила - санкция в размер на припадащото се дневно възнаграждение\", обясни Кирилов.\n\r\nТой обаче обеща, че на следващото заседание ще има оптимална организация и \"няма да има хора, които да боледуват, хора, които да са в международни организации\".\n\r\n\"Целта на опозицията е ясна - разруха и хаос. Нищо ново, ще продължим да го гледаме това, те няма да спрат. Но хората, които отсъстват, ще дойдат и ще си бъдат на местата\", каза и Валентин Касабов от \"Обединени патриоти\" и добави, че ДПС и БСП не се интересуват какво се случва в България.\n\r\nТой коментира и искането на БСП за оставката на вицепремиера Валери Симеонов и го определи като \"тяхна работа\".\n\r\n\"Много неща могат да искат, тяхна работа. Те могат да искат и самоубийството на цялата група и на Симеонов\", завърши Касабов.\n\r\nДепутатът от ГЕРБ Евгени Будинов пък настоя, че БСП са саботирали Закона за българското кино и творците, като са провалили днешното заседание.\n\r\n\"Много български продуценти очакваха Законът за българското кино да бъде приет на първо четене, след това да бъде приет на второ. Колегите от БСП го саботираха\", отсече той.\r\n ", "date": "2018.11.02", "title": "Отсъстващите депутати – болни, в командировки. А другите?"}
{"url": "https://www.dnes.bg/stranata/2018/11/02/skandalno-baptistka-cyrkva-dari-razvaleni-hrani-v-sandanski.392367", "text": "Дарители фантоми, които не са регистрирани по Закона за храните, раздават на социално слаби негодни храни с изтекъл срок на годност.\n\n\n\r\nТези продукти се пробутват без етикет, без идентификационна маркировка и документи за произход или пък са с изтекъл срок на годност и са неправилно съхранявани, съобщават за \"Монитор\" от Българската агенция за безопасност на храните (БАБХ).\r\nПоследният такъв случай е от Сандански. Става въпрос за дарение на храни с изтекъл срок на годност, внесени от Германия. Те са предоставени на Евангелската баптистка църква в града, която е раздала голямо количество от тях на бедни хора, преди инспекторите да влязат в складовете й.\r\n                    \n                    \n                \"Продуктите ще бъдат унищожени. Хванати са 74 кутии с десерти по 16 броя във всяка, 24 броя двукилограмови консерви с домати, 9 кутии с пудинг, 13 десетлитрови туби с фритюрна мазнина и оцет балсамико в 20 кашона по 6 броя. В помещение към църквата са установени и 1200 кг. продукти от дарението, но в срок на годност – брашно, сухи супи, мюсли, кисели краставички, оцет балсамико, пастет\", казаха от БАБХ.\r\nНа църквата е връчен акт за административно нарушение. Предстои издаване на наказателно постановление за това нарушение като санкцията ще бъде в размер от 500 до 1000 лв., казаха още от агенцията.\r\nСанкциите по Закона за храните за физически лица са от 500-1000 лв. При повторно нарушение са предвидени от 1000 до 2000 лв. Санкцията за юридически лица е от 1000 до 2000лв, а при повторно нарушение от - 2000 до 4000 лева.", "date": "2018.11.02", "title": "Скандално! Баптистка църква дари развалени храни в Сандански"}
{"url": "https://www.dnes.bg/stranata/2018/11/02/neizvestni-potroshili-informacionni-tabla-v-lovech.392379", "text": "Неизвестни са потрошили витрините на информационните табла на културните институти в Ловеч, намиращи се на ул. \"Търговска\" в центъра срещу театъра, съобщават от общинската администрация.\r\nАктът е израз на грубо, вандалско незачитане на културата, и то точно по 1 ноември - Денят на будителите, посочват от община Ловеч.\r\nОттам добавиха, че има поражения и по таблата на изложбата, подредена пред общинската администрация, посветена на 100 години от края на Първата световна война.\r\nОт Община Ловеч призовават гражданите да опазват околната среда и активно да съдействат за прекратяване на тези безобразия. \r\n\"Чудесно е, че гражданите са критични към всеки пропуск или грешка на общината и документират това със снимки в социалните мрежи. Но можем да бъдем също толкова критични и към онези, които рушат или загрозяват градската среда. Ако социалните мрежи \"не виждат\" тези хулигани, това означава подкрепа за тях. Покажете ги! Тогава ползата ще бъде много по-голяма за всички нас като общност\", е коментирала кметът на община Ловеч Корнелия Маринова.\r\n ", "date": "2018.11.02", "title": "Неизвестни потрошили информационни табла в Ловеч"}
{"url": "https://www.dnes.bg/notifikacii/2018/11/02/klopka-bylgari-prodavat-koli-na-gyrci-a-s-tiah-trafik-na-bejanci.392360", "text": "Към октомври в Гърция са осъдени 107 българи за трафик на нелегални мигранти. Задържаните пък са 89.\r\nКолко от тях обаче са реални трафиканти и колко са попаднали в клопката да са продали колата си и новите й собственици да не са сменили регистрацията й и да я ползват за престъпни цени, не става ясно.\r\nТова обяснява в писмен отговор на въпрос на депутат от опозицията външният министър Екатерина Захариева, след като през лятото стана ясно, че масово българи са подсъдими за трафик на мигранти в Гърция, като в много от случаите те са продали камион или микробус, който новият собственик не е вписал на свое име.\n\n\r\nГръцките власти без разследване ги привличат като обвиняеми, защото микробусът или камиона по документи се водят на тяхно име и така сънанордниците ни се оказват престъпници без дори да подозират.\r\n                \n                Захариева допълва, че в посолството ни в Атина няма постъпили молби от българи за образувани прокурорски преписки и съдебни дела за трафик на хора.\r\nЗа сметка на това в консулството в Солун има немалко такива случаи.\r\nТова било свързано с характеристиките и начина на извършване на подобни престъпления.\r\nСхемата е следната: Наемат се българи в затруднено финансово положение, които да извършват нелегален трафик на мигранти. Тези наши сънародници преминават най - често пред ГКПП Свиленград – Орменио и товарят нелегални мигранти от гръцко-турската сухопътна граница, за да ги закарат до Солун.\n\r\nОбикновено гръцката полиция проследява движението на съмнителните коли и хваща шофьора, който кара мигрантите.\n\r\nОсвен тези престъпници, невинни българи попадат под ударите на гръцкия закон, защото са продали автомобил.\n\r\nВ консулството ни в Солун има 16 такива случаи.\n\r\nЗахариева уточнява, че е възможно броят им да е и повече, защото ако арестуваният поиска да не бъде уведомявано консулството, желанието му се изпълнява автоматично.\n\r\nПри всички случаи, когато е поискана помощ от консулската служба, тя оказва съдействие.\n\r\nОт дипломатическата служба предоставят основна юридическа информация, както и контакти с адвокати, които говорят български език и имат опит в подобни дела.\n\r\nВ почти всички случаи адвокатите са успели да съберат доказателства, че колата е продадена преди да бъде използвана за трафик на мигранти, така че обвиненията срещу сънародниците ни са свалени.\n\r\nСправка на съда в Комотини, където се разглеждат голяма част от тези дела в Северна Гърция, сочи, че от 2017 г. до края на август тази година има общо 154 съдебни решения по дела срещу българи за трафик на хора.\n\r\nНе става ясно обаче колко от тях са срещу бивши собственици на автомобили с българска регистрация, защото от съда не съобщават подробности.\n\r\nСъгласно гръцкото законодателство при трафик на мигранти на територията на страната съдебна отговорност носи, както шофьорът, така и собствениците на автомобила.", "date": "2018.11.02", "title": "Клопка! Българи продават коли на гърци, а с тях – трафик на бежанци"}
{"url": "https://www.dnes.bg/blizak-iztok/2018/11/02/izrael-se-stresna-ot-s-300-ne-sa-nanasiali-udari-po-siriia.392381", "text": "Израел не е провел нито една самостоятелна военна операция на територията на Сирия след 17 септември, когато сирийската противовъздушна отбрана (ПВО) по погрешка свали руския военен самолет Ил-20, пише Contra Magazine, предава РИА Новости.\n\n\n\r\nИзданието отбелязва, че от Израел неведнъж са заявявали, че няма да прекратят бомбардировките в Сирия, независимо от това, че в региона са се появили руски зенитно-ракетни системи С-300.\r\nСлед трагедията с руския самолет ИЛ-20 в израелските медии няма нито едно споменаване за подобни операции, докато по-рано редовно се е съобщавало за такива.\r\nИзраелските власти за заявявали, че са провеждали такива нападения, но само след съгласуване с Русия.\r\nРешението за разполагане на С-300 в Сирия бе взето след като на 17 септември руски ИЛ-20, летящ към авиобазата Хмеймим, бе свален случайно от сирийските ПВО по време на удар на четири израелски F-16 по обекти в Латакия. В резултат загинаха 15 военнослужещи.", "date": "2018.11.02", "title": "Израел се стресна от С-300? Не са нанасяли удари по Сирия"}
{"url": "https://www.dnes.bg/teatar/2018/11/02/the-bingo-project-starcheski-dom-se-prevryshta-v-bingo.392380", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОскар Уайлд е казал: Цялата прелест на миналото е, че е минало...\r\nЗатова и музикалният театър \"Стефан Македонски\" обръща поглед към бъдещето и представя спектакъла си \"The Bingo Project\" - разходка, която носи отпечатъкът на миналото – глобалното затоплюне, бюрокрацията и една бинго зала, която става сцена на комични ситуации.\r\n\"Действието се развива в недалечното бъдеще на \"Швейцарските острови\" - глобалното затопляне вече е факт, героите в него се издържат главно от проекти. Последният, който печелят мъж и жена, е за създаването на дом за възрастни хора.\r\nОткривайки го, зрителите разбират, че това е бинго зала. Двигател на цялото действие е един чиновник, който през цялото време организира проектите и търси средства за реализацията им\", обясни китаристът Георги Маринов пред .\r\n                    \n                    \n                Премиерата на представлението беше на 24 октомври. По време на спектакъла залата избухвала в спонтанен смях, ръкопляскания и викове, разказва още китаристът. Постановката ще може да бъде видяна и тази вечер от 19.00 ч. в Националния музикален театър \"Стефан Македонски\". \n\r\n ", "date": "2018.11.02", "title": "\"The Bingo Project\": Старчески дом се превръща в бинго?"}
{"url": "https://www.dnes.bg/notifikacii/2018/11/02/jivotyt-ni-e-onlain-koi-socialni-platformi-ni-slediat-kak.392362", "text": "Каква информация се събира за вас зависи от това как ще влезете в социалната мрежа - с протокол за шифрована комуникация в компютърната мрежа (\"https\") или със незащитен протокол (\"http\").\r\nВ първия случай интернет-доставчикът вижда само това, че сте в мрежата, но не и какво правите в нея - дали четете нещо, гледате видео и т.н.\r\nАко обаче влезете на сайта с протокол \"http\", тогава доставчикът знае всичко, което вършите в мрежата. Поради тази причина много хора предпочитат да пазаруват в интернет със защитения протокол \"https\".\r\nАко продължавате да се чудите как така в браузъра ви моментално се явяват настойчиви оферти за застраховка живот веднага, след като сте започнали да тренирате някой рискован спорт, или пък спецслужбите започнат да проявяват интерес към Вас, след като в Google сте потърсили информация за радиоактивни вещества, явно не сте запознати с наличието на някои функции на онлайн пространството.\r\n                \n                Концернът Google предлага повече от 70 различни продукта, сред които браузър, поща, търсачка, преводач, системата Android и т.н. Почти всеки от тези продукти събира информация за потребителите. След като знае от какво се интересувате, Google \"продава\" тази информация на рекламодатели.\r\nСлед това Youtube, който също е част от империята Google, започва да ви бомбардира с реклами на темите, които сте потърсили в платформата, и да ви препоръчва да си купите нещо, свързано с вашето търсене. И всичко това може да стане само въз основа на информацията, която сте подали чрез една-единствена ключова дума, въведена в търсачката.\r\nОсвен това Google събира информация и за компютърното ви устройство, за операционната му система и интернет-връзка. Гигантът бeшe пpинyдeн дa лиĸвидиpa coциaлнaтa cи мpeжa Gооglе+ пpeз oĸтoмвpи, cлeд ĸaтo мpeжaтa paзĸpи личнитe дaнни нa пoтpeбитeлитe cи и нe ĸaзa зa тoвa нa ниĸoгo в пpoдължeниe нa мeceци. A пpoбивитe в cигypнocттa пpoдължaвaт пpи Yаhоо, Тwіttеr и мнoгo дpyги.\r\nFacebook, който от 2012 година е собственик и на друга много голяма социална мрежа, а именно Instagram, знае за Вас почти всичко. Компанията е собственик и на приложението за чат и онлайн раговори WhatsApp от 2014 година. WhatsApp от своя стрна са създали криптиране на съобщенията от край до край. От компанията дават гаранция, че съобщенията и обажданията са подсигурени, така че само потребителят и човекът, с когото общува, могат да ги прочетат или прослушат и никой друг, дори и WhatsApp. Но дали е така, предвид това, че техен собственик е Facebook, от където информацията понякога изтича?\r\nСъбирането на информация във Facebook става с помощта на \"бисквитки\". Ако натиснете \"харесвам\" или \"сподели\", Facebook веднага регистрира посещението ви, дори и да сте излезли от социалната мрежа. Facebook обаче се стреми да ви задържи колкото се може по-дълго време в мрежата си и използва за това \"хватки\" като бутона \"харесвам\", посещения на други сайтове, лични данни и информация за приятели.\r\nНо има ли изключения при \"следенето\" на социалните мрежи?\r\nTelegram е безплатен междуплатформен месинджър за смартфони и други устройства, позволяващ да се разменят текстови съобщения и медиафайлове с различни формати. Използва се проприетарно, програмно осигуряване на сървърната част със закрит код, работеща на мощностите на няколко компании от САЩ и Германия. Но колко е лесно да проследят активноста Ви там?\r\nTelegram използва нова технология, която не подлежи на блокиране. Екипът на социалната мрежа е създал собствени прокси сървъри, които няма как да бъдат блокирани, понеже използват новата технология MTProto Proxy. Viber пък може да накара съобщенията ти да изчезнат автоматично след определено време, ако пишеш в таен чат (Secret Chat).\r\nC пoмoщтa нa МТРrоtо Рrоху тpaфикът нa Telegram ce пpeвpъщa в oбикнoвeни \"https\" зaявки. Toecт, в oчитe нa peгyлaтopa, a и нa интepнeт пpoвaйдъpa, пoтpeбитeлят пoceщaвa някaкви други yeбcaйтoвe. Bcъщнocт пpeз тoвa вpeмe ce изпoлзвa Telegram. Tpaфикът ce мacкиpa в peaлнo вpeмe и нямa кaк дa бъдe oткpит oт влacтитe. Ecтecтвoтo нa тази технология нe дaвa възмoжнocт зa откриване нa вашите ІР aдpecи и по този начин никой не може да ви проследи.\r\nС други думи тoвa e динaмичнaтa пpoмянa нa ІР aдpeca, бeз paзпaдaнe нa вpъзĸaтa. Toвa cтaвa чpeз вгpaдeнитe в caмия cмapтфoн фyнĸции. Πo тoзи нaчин Телеграм мoжe бeзĸpaйнo дa пpoмeня изпoлзвaнитe ІР aдpecи. Toвa e eдин cъвceм нoв пoдxoд, ĸoйтo мoжe дa пpoмeни мнoгo нeщa в ĸoмyниĸaциитe и нe e яcнo, ĸaĸ мoжe да бъде блокиран.", "date": "2018.11.02", "title": "Животът ни е... онлайн! Кои социални платформи ни следят? Как? "}
{"url": "https://www.dnes.bg/notifikacii/2018/11/02/23-godishna-francuzoika-obesena-v-centyra-na-lovech.392384", "text": "23-годишна френска гражданка е намерена тази сутрин мъртва в Ловеч, обявиха от МВР.\r\nМомичето е открито висящо на кабел. До нея е намерен и мобилният й телефон.\r\nТя е пристигнала в Ловеч вчера, 1 ноември, със свой приятел. Снощи е била в заведение в града с приятели, откъдето са си тръгнали след полунощ.\r\nНа местопроизшествието е извършен оглед, провеждат се разпити, извършва се проверка за наличие на записи от камери за видеонаблюдение в района.\r\nОт прокуратурата не уточняват кога е намерено тялото. Сигналът е подаден от охранител от областната администрация, видял висящата млада жена.\r\nАутопсия ще установи кога и как е настъпила смъртта и дали има следи от насилие. Работи се по всички възможни версии - самоубийство и убийство.\r\nРазследването се води под ръководството на прокурор от Окръжна прокуратура-Ловеч, образувано е досъдебно производство.", "date": "2018.11.02", "title": "23-годишна французойка – обесена в центъра на Ловеч"}
{"url": "https://www.dnes.bg/stranata/2018/11/02/nova-shema-za-vlizane-v-bylgariia-izraelec-sym.392386", "text": "Гранични полицаи от Капитан Андреево разкриха трима иранци, които се опитали да влязат в България като израелци.\r\nТримата мъже пристигнали на 31 октомври на пункта с автобус, съобщиха от МВР. \n\r\nПредставили за проверка израелски паспорти. Граничарите обаче установили, че документите за самоличност са преправени.\r\nЧужденците са задържани в ГПУ-Свиленград. В хода на разследването станало ясно, че тримата са иранци на 21, 28 и 32 години. По случая са образувани бързи производства.", "date": "2018.11.02", "title": "Нова схема за влизане в България: Израелец съм!"}
{"url": "https://www.dnes.bg/crime/2018/11/02/mvr-razkri-domashna-oranjeriia-za-marihuana-v-kostinbrod.392383", "text": "Полицаи разкриха високотехнологична домашна оранжерия за марихуана в Костинброд, съобщиха от МВР.\r\nВчера и извършена полицейска операция срещу наркоразпространението на територията на града, служители предприели проверка на частен имот. Вътри полицаите установили оборудвана високотехнологична оранжерия за отглеждане на марихуана в домашни условия.\r\nПри последвалите процесуално-следствени действия са намерени и иззети: нагревателни лампи, вентилационна инсталация, токоизправители, термометри, пет пластмасови туби с торов разтвор, около 5 кг суха зелена тревиста маса, реагираща на канабис, както и 166 саксии с корени от растения.\r\n53-годишният наемател на жилището, криминално проявен и осъждан, е задържан за срок до 24 часа. По случая е образувано досъдебно производство.\r\n ", "date": "2018.11.02", "title": "МВР разкри домашна оранжерия за марихуана в Костинброд"}
{"url": "https://www.dnes.bg/temida/2018/11/02/treti-zadyrjan-za-paleja-pred-doma-na-burgaskiia-fotoreporter.392421", "text": "Районната прокуратура в Бургас задържа за 72 часа Д.С., обвинен в съучастие за умишления палеж на апартамента на бургаски фоторепортер, съобщиха от прокуратурата.\n\n\r\nМиналата седмица за престъплението бяха задържани Р. Я., като съизвършител и поръчителят на палежа П.Б. \r\nАпартаментът на фоторепортера Борислав Пенков бе запален на 14 октомври тази година. Пред входната врата на жилището е била поставена горяща автомобилна гума. Пожарът е унищожил и електрическо табло във жилищния вход с 27 броя електромери и прекъсвачи.\r\nПредстои в следващите дни Районната прокуратура в Бургас да внесе в съда искане за налагане на мярка за неотклонение \"задържане под стража\" спрямо третия задържан.", "date": "2018.11.02", "title": "Трети задържан за палежа пред дома на бургаския фоторепортер"}
{"url": "https://www.dnes.bg/politika/2018/11/02/radev-na-sreshta-s-miuftiiata-dyrjavata-da-plashta-bez-vynshno-vliianie.392414", "text": "Регламентирането на дейността на вероизповеданията в България трябва да доведе до създаването на стабилна социална среда за духовниците и поемането на ясен ангажимент от институциите за осигуряването на тяхното достойно заплащане. Това заяви президентът Румен Радев на среща на \"Дондуков\" 2 с главния мюфтия д-р Мустафа Хаджи.\r\nНа срещата, която се проведе по инициатива на Главното мюфтийство, беше подчертано, че поемането на заплатите на духовенството от българската държава е важна стъпка за недопускането на външни влияния в дейността на традиционните вероизповедания у нас, съобщиха от прессекретариата на държавния глава.\r\n\"Изготвянето на законопроектите за дейността на вероизповеданията в България следва да бъде в конструктивен диалог с представителите на традиционните религиозни общности\", настоя още Радев.\r\n                    \n                    \n                Д-р Хаджи подчерта, че Главното мюфтийство и Българската православна църква споделят общи позиции в този диалог.\r\n\"За нас е от изключително значение да имаме връзка с държавните институции при решаването на тези въпроси\", подчерта още мюфтията.\r\nПо време на срещата държавният глава изрази подкрепата си за дейността на Главното мюфтийство мюсюлманското вероизповедание в България да се развива на основата на собствените си традиции.\r\nПрезидентът беше категоричен, че не трябва да се допуска политизирането на което и да е вероизповедание, а обучението на мюсюлмански духовници следва да бъде в собствена материална база в съответствие с установените у нас образователни стандарти.", "date": "2018.11.02", "title": "Радев на среща с мюфтията: Държавата да плаща, без външно влияние!"}
{"url": "https://www.dnes.bg/dnes-te-kazaha/2018/11/02/2-11-2018.392445", "text": "Поемането на заплатите на духовенството от българската държава е важна стъпка за недопускането на външни влияния в дейността на традиционните вероизповедания у нас.  Президентът Румен Радев на среща с главния мюфтия По публикацията работи: Боряна Павлова ", "date": "2018.11.02", "title": "2.11.2018"}
{"url": "https://www.dnes.bg/health/2018/11/02/10-rastitelni-iztochnika-na-omega-3.392322", "text": "Омега-3 мастните киселини са от изключителна важност за здравето и правилното функциониране на сърдечносъдовата, нервната система и мозъка. Те имат силни противовъзпалителни свойства и помагат на клетките да регенерират по правилен начин.\r\nТялото ни не може да синтезира омега-3 мастни киселини. Приемаме ги чрез храната. Най-богати на тези полезни мазнини са рибите.\r\nВ месните продукти и рибата омега-3 мастните киселини са различни от тези в растителните храни. В рибата се срещат ейкозапентаенова и докозахексаенова киселини, докато растителните източници са богати на алфа-линоленова киселина.\r\nТези мастни киселини не са еднакви по състав, разбира се, и не могат да са взаимозаменяеми. Въпреки това, ако сте вегетарианец или веган все отнякъде трябва да си набавяте омега-3 мастни киселини. А дори да ядете месо и риба, това не изключва нуждата от растителни форми на омега-3 мастни киселини, защото те имат огромни ползи за организма.\r\n                    \n                    \n                Откъде да си набавите важните омега-3 мастни киселини? Кои са растителните източници, богати на тези полезни вещества?\r\n\r\nОсвен омега-3, конопеното семе съдържа в състава си фибри, минерали, магнезий, желязо.\r\n\r\nОсвен омега-3 мастни киселини, в брюкселското зеле се намират още важните за здравето витамин К, С и фибри. Като повечето кръстоцветни, брюкселското зеле се свързва с редица ползи за организма и здравето като намален риск от сърдечносъдови заболявания, контрол на диабета, намаляване на теглото благодарение на малкото калории, подобряване на състоянието на нервната система.\r\n\r\nОсвен на алфа-линоленова киселина, лененото семе е много богат източник на витамини, минерали, фибри, фитостероли, имащи много ползи за сърдечносъдовата система. \r\n", "date": "2018.11.02", "title": "10 растителни източника на омега-3"}
{"url": "https://www.dnes.bg/snimka-na-denia/2018/11/02/v-sybotniia-prediobed-oblachno-i-myglivo.392388", "text": "През следващото денонощие в Източна България и повечето равнинни райони на страната ще е с ниска облачност или мъгла, като временни разкъсвания и подобрения на видимостта ще има в следобедните часове. \n\r\nНад останалата част от страната облачността ще е предимно висока и през деня ще има и слънчеви часове. Ще духа слаб източен вятър. \n\r\nМинималните температури ще са между 7 и 12 градуса, максимални - между 17 и 22 градуса, малко по-високи в крайните югозападни райони, сочи  на НИМХ при БАН.\n\r\nНад Черноморието облачността ще е значителна, предимно ниска слоеста. На места ще има ръмежи. Ще духа слаб до умерен източен вятър. Максимални температури на въздуха 16-18 градуса, близки до температурата на морската вода. Вълнението на морето ще е 3 бала.\n                \n                \r\nНад планините облачността ще е променлива, в изолирани райони със слаби валежи. Сутринта на места в ниските части ще е мъгливо, а през деня над масивите от Западна България ще е предимно слънчево. Ще духа слаб до умерен източен вятър. Максимална температура на височина 1200 метра - около 19, на 2000 метра - около 13 градуса.\n\r\nВ неделя и понеделник над Източна България ще преобладава облачно време. Значителна ниска облачност и намалена видимост ще има сутрин и в много райони в равнинната част от страната, но около и след обяд облачността ще се разкъсва, видимостта ще се подобрява. Ще духа слаб вятър от изток-югоизток и температурите ще продължат постепенно да се понижават.", "date": "2018.11.02", "title": "В съботния предиобед – облачно и мъгливо"}
{"url": "https://www.dnes.bg/zvezdi/2018/11/02/chaning-do-djena-zaradi-deteto-im.392424", "text": "Бившите съпрузи Чанинг Тейтъм и Джена Дюън се събраха заради дъщеря си. Звездите отбелязаха семейно Хелоуин. През април тази година актьорите обявиха официално своята раздяла, но обясниха, че винаги ще останат предани родители на дъщеря си Евърли, предаде Enews.\r\nА обещанието трябва да се изпълнява. Двойката отбеляза Хелоуин със сладки изкушения в компанията на 5-годишната си дъщеря. Чанинг се вмъкна в костюм на джина от „Аладин“ на Дисни, а бившата му съпруга избра образа на източната красавица Клеопатра.\r\nМоментите от празника бяха споделени в социалните мрежи, а Тейтъм дори публикува и селфи с бившата си жена. Чанинг и Джена се запознаха през 2006 г. на снимките на \"В ритъма на танца\". Актьорите се срещаха няколко години, след което сключиха брак.\r\nВижте Чанинг и Джена в ", "date": "2018.11.02", "title": "Чанинг до Джена, заради детето им"}
{"url": "https://www.dnes.bg/politika/2018/11/02/cvetanov-vini-opoziciiata-za-kvoruma-v-parlamenta.392416", "text": "Шефът на депутатите от ГЕРБ Цветан Цветанов нападна БСП и ДПС за лиспата на кворум в парламента, заради които пропадна петъчното заседание.\r\nОпозицията абдикира от задълженията си, настоя той в Горна Оряховица.\n\n\r\nПо думите му, не може да говориш за смяна на модела и системата на управление на държавата, а в следващия момент да те няма в парламента, където е мястото да зададеш важните актуални въпроси към властта.\r\nТова, според него, говори единствено за несериозност от страна на депутатите от опозицията и за абдикиране от задълженията им.\r\nЦветанов увери, че на извънредното пленарно заседание във вторник, на което ще се гледат бюджетните закони за следващата година, кворум ще има.\r\n                    \n                    \n                Наред с това той изрази учудване, че именно в петък опозицията е решила да саботира работата на НС при положение, че именно в този ден се провежда парламентарният контрол, по време на който могат да се задават въпроси към изпълнителната власт.\r\nПредседателят на ПГ на ГЕРБ изтъкна още, че държавата е стабилна, доходите на гражданите непрекъснато се увеличават, има почти нулев дефицит, а в бюджета за следващата година са заложени повече средства във всички сектори.\r\nЦветан Цветанов бе категоричен, че при ГЕРБ и управлението на Бойко Борисов винаги е имало воля за борба с престъпността и корупцията.", "date": "2018.11.02", "title": "Цветанов вини опозицията за кворума в парламента"}
{"url": "https://www.dnes.bg/notifikacii/2018/11/02/jena-v-isteriia-prichini-smyrtta-na-15-dushi-v-kitai.392454", "text": "Разгневена жена причини тежка катастрофа в Китай, която причини смъртта на 13 души, а двама са в неизвестност.\r\nРано сутринта на първи октомври, превозното средство се движи по мост над река в Яндзъ, край град Чунцин, когато изведнъж се откланя от траекторията си и пада във водата.\r\nДълго време причината за това автобуса да полети от 50 метра височина остава неясна за органите на реда. Тестовете не показват техническа неизправност в автомобила, а властите изключват шофьора да е имал някакво психическо разтройство.\r\nЗаписи, събрани от други коли и близо 2300 часа записи от охранителни камери по маршрута на автобуса също са предоставени на полицията. Но от тях отново не става ясно, какво кара машината рязко да промени траекторията си и да се стовари във водата, докато не възстановяват камерата от кабината й.\r\n                \n                Оказва се, че 48-годишна жена, която се ядосала на шофьора заради това, че не спрял на спирката й, стои зад трагедията. В гнева си, тя започнала да налага мъжа с мобилния си телефон, а той на свой ред се опитал да се защити с дясната си ръка.\r\nСхватката продължава десет няколко секунди, когато ударът й е толкова силен, че кара шофьора да завърти волана наляво. Автобусът влиза в насрещното движение, а след това разбива мантинелата и пада в студените води на Яндзъ.\r\n\r\n \r\nПревозното средство с часове стоя на 71 метра дълбочина, докато течеше мащабна акция за спасяването на пасажерите, ала не се съобщава за нито един оцелял. Лу, както е прякорът на жената, също се оказва сред жертвите. Наложи се дори някои от телата да бъдат вадени от водолази. \n\r\nКатастрофата шокира Китай, като много хора все още продължават да обвиняват шофьора за трагедията, тъй като като професионалист би трябвало да не реагира на провокациите от страна на пътниците. ", "date": "2018.11.02", "title": "Жена в истерия причини смъртта на 15 души в Китай"}
{"url": "https://www.dnes.bg/zvezdi/2018/11/02/sluchaina-sreshta-i-portugalka-zabyrka-keksa-na-papi.392427", "text": "Един от фаворитите да спечели настоящия сезон на VIP Brother – Папи Ханс, лети на крилете на любовта.\r\n \r\nПисателят Константин Трендафилов е обект на много клюки, откакто влезе в шоуто, има и такива, които смятат, че на любовната територия той минава и на двата бряга.\r\n \r\nПапи имаше връзка с младата певица Дара, с която се залюбиха в готварско риалити, но тя приключи преди няколко месеца. Двамата запазиха добри отношения, а изпълнителката му стиска палци да стане №1 сред ВИП-овете.\r\n \r\nВеднага след раздялата с Дара той е забил португалка, пише \"Телеграф\". Това той призна пред съквартирантите си в Нови хан.\r\n \r\n\"Тя е уникален човек\", разнежи се рекламистът и обясни, че чужденката била в България по програмата Еразъм.\r\n \r\nНе знаела нито дума от нашия език, пък и двамата се намерили само два месеца преди тя да трябва да напусне София завинаги, но това не попречило на любовта между двамата.\r\n \r\n\"Това са най-хубавите отношения с жена, които съм имал някога. Просто ми пръсна мозъка\", обясни Папи.\r\n \r\n", "date": "2018.11.02", "title": "Случайна среща и... португалка забърка кекса на Папи"}
{"url": "https://www.dnes.bg/stranata/2018/11/02/sled-sblysyka-do-samokov-shestima-raneni-stykla.392429", "text": "\n\r\nШестима са ранените при удара между автобус и циментовоз на пътя Кокаляне – Самоков. \r\nПри инцидента циментовоз се заби в автобус. По-сериозно пострадали са двамата шофьори, които са откарани в Окръжна болница. Пострадали са и четирима пътници.\n\r\nАвтобусът е на самоковска фирма и е пътувал по линията София-Самоков. Тогава циментовозът навлиза в насрещното движение при завой и се забива челно в автобуса. \r\nКатастрофата стана около 10:00 ч. сутринта и ограничи за известно време движението в участъка. \r\n ", "date": "2018.11.02", "title": "След сблъсъка до Самоков: Шестима ранени, стъкла..."}
{"url": "https://www.dnes.bg/stranata/2018/11/02/banicharka-plamna-i-izgoria-v-plovdivskiia-trakiia.392439", "text": "\n\r\nТоварен автомобил тип \"баничарка\" е изгорял в пловдивския жилищен район \"Тракия\". \r\nИнцидентът е станал около 40 минути след полунощ. Два противопожарни екипа са изгасили огъня, съобщава Булфото.\r\nПървоначалният оглед показва, че автомобилът е сериозно увреден от пламъците. \r\nИзясняват се причините за пожара.", "date": "2018.11.02", "title": "\"Баничарка\" пламна и изгоря в пловдивския \"Тракия\""}
{"url": "https://www.dnes.bg/politika/2018/11/02/ombudsmaia-bez-skypostruvashto-taksi-ot-nso-priema-vyv-vlak.392434", "text": "Омбудсманът Мая Манолова разкритикува новите разчети на парите за НСО, според които от следващата година ще остане без кола от службата за охрана. \n\r\n\"Единствената реформа в бюджета на Националната служба за охрана (НСО) се изразява в отнемането на автомобила на омбудсмана. Всеки може да погледне Параграф 14. Аз не бих повдигнала тази тема, не съм я повдигала до момента, изглежда ми прекалено дребна на фона на проблемите, които имат гражданите\", обясни омбудсманът.\r\nМанолова подчерта, че по този повод са й се обадили десетки хора, както приятели, така и непознати, които са предложили да я возят безплатно, включително и заместник-омбудсманът на Македония, който е на посещение у нас.\r\n                    \n                    \n                \"Аз обмислям дали, ако това е толкова сериозен проблем, да не се откажа предварително. Мога например да ползвам и обществения транспорт. Следващата седмица трябва да бъда във Варна. Ще пътувам до там с влак. Вярно е, че ще ми отнеме доста часове, но ще направя приемна докато пътуваме, ще обявя предварително в колко часа на коя гара ще е влакът и хората ще се качват, за да споделят проблемите си\", съобщи тя пред БНТ.\r\n\"Не знам какво да правя с парите, които ще дадат за билети, може би да ги пратя на финансовия министър, все пак, да ги осребри, защото това ще оскъпи услугата\", допълни Манолова.\r\nСлед приемната във влака, омбудсманът ще разговаря с ръководствата на Окръжния и Районния съд във връзка с предложенията за създаване на специализирани съдебни състави и щадящо правосъдие по отношение на деца в родителски конфликт.\r\nМанолова подложи на съмнение казаните думи на финансовия министър Владислав Горанов, че омбудсманът използва работния автомобил на НСО като скъпоструващо такси.\r\n\"Той изглежда интелигентен човек, изглежда, разумен човек, това е абсурдно изказване, защото за мен автомобилът е работно средство, с което успявам да се отзова бързо при гражданите, които го очакват от мен\", допълни Манолова.\r\nОмбудсманът изрази разочарованието си от политиците, които се опитват да й пречат да си върши работата.\r\n\"Губи се много излишна енергия да се чудят какво да измислят, за да не съм при хората на терен. Но нали сте наясно, че аз със служебен автомобил, с обществен транспорт, с градски транспорт, с влак, моята работа ще си я свърша и никой не може да ме спре\", отсече общественият защитник.\r\nПопитана дали обмисля да прави политическа кариера, или да се кандидатира за някой пост, Манолова беше категорична, че никога действията й не са били на тъмно, тайно, зад кадър или непрозрачно и ако реши да се кандидатира за някой друг пост в държавата, ще го обяви публично.\r\n\"В момента имам още две години мандат. Две години хората очакват от мен да решавам техните проблеми. Това правя всеки ден и всяка минута\", заключи тя.", "date": "2018.11.02", "title": "ОмбудсМая без \"скъпоструващо такси\" от НСО. Приема във влак!?"}
