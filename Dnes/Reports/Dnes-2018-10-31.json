{"url": "https://www.dnes.bg/notifikacii/2018/10/31/pyrvata-dama-na-braziliia-nejna-diskretna-religiozna.392147", "text": "Дискретната и силно вярваща Мишел Болсонаро - бъдещата първа дама на Бразилия, досега оставаше в сянка, но след избирането на съпруга й Жаир за президент на страната ще се наложи да излезе на светло.\n\r\nМишел де Паула Фирмо Рейналдо, 36-годишна бразилка, и 27 години по-възрастният Жаир Болсонаро се запознават през 2007 г. в парламента - той е депутат, а тя работи като секретарка.\n\r\nДвамата бързо подхващат любовна връзка и Жаир Болсонаро предлага на младата жена да работи с него. В крайна сметка се стига до брак, пише Франс прес.\n\r\nТогава обаче Мишел напуска работа заради закона срещу шуробаджанащината.\n\n\n\n\r\n                \n                Два пъти женен и развеждан, Жаир Болсонаро вече има четирима синове. \n\r\nНовото семейство дава живот на дъщеря - Лаура; бившият армейски капитан, щедър на женомразки обиди, заявява веднъж, че я заченал \"в момент на слабост\".\n\r\nИзвестна със скромните си вкусове, младата жена сподели един ден пред публика, че се е научила \"да не отказва никому храна и вода\" и през част от времето си полага грижи за хора с увреждания. За тази цел тя е усвоила например езика на жестовете.\n\r\nВ едно от малкото си интервюта по време на кампанията заявява, че би желала да участва във \"всички възможни социални каузи\".\n\r\n\"За мен е призвание да подпомагам хора с увреждания, глухи. Изпълнена съм с обич към тази общност\", обяснява тя.\n\r\n\n\r\nНейният нежен глас контрастира с военните привички и крайнодесните възгледи на мъжа й, който неизменно говори с обич за своята русокоса, изключително вярваща жена - вярваща дотам, че според в. \"Фоля де Сао Пауло\" на сватбата им през 2013 г. нямало нито поканен оркестър, нито групи за танци самба.\n\r\nТя на свой ред не пести похвалите за някогашния армейски капитан, спечелил в неделя убедителна победа на втория тур от президентските избори срещу кандидата на левицата Фернандо Адад.\n\r\nЖаир Болсонаро \"е човечен, милее за хората, фантастичен е; който споделя живота му - знае какъв е той\", разказва младата жена във видеозапис, разпространен от един от синовете на новоизбрания държавен глава.\n\r\nМишел - майка на 16-годишна дъщеря от предишен брак и на малката Лаура, днес на 8 години - е жена с характер според бразилските медии.\n\r\n\"Не им е лесно с нея. Тя винаги стои зад гърба им. Болсонаро казва, че щом тя поеме нещата в свои ръце и се сдърпа с дъщерите си, той не се меси, защото го е страх\", коментира евангелският пастор Силас Малафая - семеен приятел и довереник на двойката, цитиран на сайта G1 от групата \"Глобо\".\n\r\nЖаир Болсонаро е католик, но това не му пречи да придружава от време на време съпругата си в баптистката църква, която тя посещава в неделя.\n\r\nСлед победата на Жаир Болсонаро двамата ще трябва да напуснат голямата си къща в Рио и да се настанят отново в столицата Бразилия - но този път им предстоят далеч по-важни ангажименти.\r\n/БТА/", "date": "2018.10.31", "title": "Първата дама на Бразилия – нежна, дискретна, религиозна..."}
{"url": "https://www.dnes.bg/sofia/2018/10/31/poreden-protest-maikite-dyrjat-za-ostavka-na-simeonov.392210", "text": "\n Майките на деца с увреждания и техни подръжници излязоха на пореден протест в София. Демонстрантите искат оставката на вицепремиера Валери Симеонов като шествието днес стигна до централата на НФСБ.\n\n\r\nСимеонов си навлече гнева на обществото след като нарече майките \"кресливи жени\", а децата им - \"уж болни\". Въпреки скандала Борисов не поиска оставката му, а самият вицепремиер обясни, че не подава оставка, \"защото казва истината. Боли не боли, това е истината. Аз категорично стоя зад своите думи\", изтъкна вицепремиерът, като допълни и че не се притеснява от протеста.\r\n                    \n                    \n                В същото време социалният министър Бисер Петков представи проектозакон за социалните услуги в ресорната комисия. Според него се предвижда създаването на национална карта за социалните услуги, така че финансирането и планирането на дейностите за хората в нужда да станат по-ефективни. Създава се Агенция, която ще следи за качеството на услугите. \n\r\n ", "date": "2018.10.31", "title": "Пореден протест: Майките държат за оставка на Симеонов!"}
{"url": "https://www.dnes.bg/temida/2018/10/31/1000-leva-globa-za-gladen-klient-nabil-shefka-na-bar.392191", "text": "39-годишен варненец получи 1000 лв. глоба по Указа за борба с хулиганството, след като потроши чаши и маси в кафене във варненския квартал Галата, съобщава Районен съд - Варна.\n\n\n\r\n\"Неуважителното и обидно отношение било демонстрирано от подсъдимия на 7 юли 2017 г. спрямо жена, която работела като управител и барман в питейно заведение в квартал \"Галата\", се казва в становището на съда.\r\n\"В следобедните часове на тази дата 39-годишният мъж консумирал алкохол в бара, когато забелязал, че собственичката си приготвя сандвич и поискал да му бъде направен един и за него. Жената обяснила, че заведението е само питейно и няма право да предлага храна.\r\n                    \n                    \n                Безпричинно подсъдимият започнал да крещи и да отправя по неин адрес обидни и неприлични изрази, както и да я замерва с чаши и пепелници. Опитът на друг клиент да го възпре и усмири не дал резултат, като едва след намесата на още хора, подсъдимият напуснал заведението, обръщайки по пътя си две от масите\", продължава решението.\r\nМеждувременно, по подаден чрез тел. 112 сигнал, на място пристигнали служители на реда, които отвели буйстващия мъж в полицията.\r\n\"За извършеното престъпление Районният съд във Варна призна 39-годишния мъж за виновен, като го освободи от наказателна отговорност и му наложи административно наказание – глоба в размер на 1000 лв. Решението подлежи на обжалване в 15 дневен срок\", се казва в решението на съда.", "date": "2018.10.31", "title": "1000 лева глоба за гладен клиент, набил шефка на бар"}
{"url": "https://www.dnes.bg/obshtestvo/2018/10/31/1-noemvri-krai-na-hartieniia-obmen-mejdu-chinovnicite.392181", "text": "От 1 ноември администрацията спира хартиения обмен на документи.\r\nПовече от 700 централни, областни и общински структури преминават към изцяло електронен документооборот помежду си, съобщиха от правителствената пресслужба.\r\nМярката, заложена в законодателството, ще доведе до шесткратно увеличение на ефективността на административния обмен. На годишна база се очаква да бъдат спестявани повече от 100 тона хартия, значително да намалеят разходите за закупуването й, както и за печатни консумативи, куриерски услуги и др.\r\n719 са реалните участници в Системата за електронен обмен на съобщения (СЕОС), чрез която се осъществява електронният документооборот, към края на октомври т.г. \n                    \n                    \n                \r\nЕлектронният обмен на документи е сигурен и се извършва в контролирана среда, а документите са гарантирани с електронен подпис, уверяват от МС.\r\nТова позволява да бъде проследено точното време на изпращане, получаване и регистриране на документа. По този начин се повишава контролът върху институциите както от страна на потребителите, така и между самите администрации.\n\r\n ", "date": "2018.10.31", "title": "1 ноември: Край на хартиения обмен между чиновниците "}
{"url": "https://www.dnes.bg/obshtestvo/2018/10/31/viktorio-za-ubiistvata-ne-pomnil-razhojdal-se-vozil-se.392213", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Прокуратурата повдигна три обвинения на Викторио Александров, убил приятелката си и тяхното дете. 26-годишният мъж ще се изправи пред съда заради убийството на 23-годишната Дарина Министерска, убийството на едногодишното им дете и принуда спрямо таксиметровия шофьор, когото отвлече с пистолет, насочен към главата му.\n\n\n\r\n\r\nШофьорът на таксиметровия автомобил разказва, че убиецът започнал да се държи агресивно с него още в квартал \"Надежда\".\n\r\n\"Цялата агресия беше точно 5 минути докато се разберем, че аз ще върша точно това, което той иска и няма да ме закача\", коментира шофьорът.\n                    \n                    \n                \r\nСлед това двамата продължили да си говорят приятелски. Таксиметровият шофьор дал на детето вода, а убиецът върнал мобилните му телефони.\n\r\nВ края на пътуването Викторио казал, че няма да взема колата му. И допълнил, че ще се прибере в Елин Пелин да размисли.\n\r\nШофьорът не взел детето, защото се притеснил какво може да последва. Предложил на Викторио да се обади на близките си и да им даде детето. Той отказал.\n\r\nМинистърът на вътрешните работи Младен Маринов заяви, че таксиметровият шофьор няма да бъде подведен под отговорност за действията си.\n\r\nСлед неуспешния опит за самоубийство Викторио Александров вече е изписан от \"Пирогов\" и е преместен в следствения арест, научи от Софийската градска прокуратура.\n\r\nПред разследващите Викторио е обяснил, че не помни нищо и от двете убийства, само си спомнял как се е разхождал в Северния парк с детето и се е возил с него в автобуси.\r\n ", "date": "2018.10.31", "title": "Викторио за убийствата: Не помнил, разхождал се, возил се..."}
{"url": "https://www.dnes.bg/stranata/2018/10/31/za-pyrvi-pytu-nas-schupiha-6-kameri-za-videonabliudenie.392178", "text": "Умишлено са повредени шест от камерите за видеонабюдение, монтирани на входовете и изходите на Перник, съобщи директорът на ОД на МВР ст.комисар Димитър Попов.\r\nПовредената техника е в кварталите \"Радина чешма\" и \"Калкас\".\r\n\"Това е прецедент в страната и се случва за първи път\", каза Попов, цитиран от БТА.\r\nСистемата за видеонаблюдение бе монтирана тази пролет. Камерите са общо 50. 10 от тях са на входовете и изходите на Перник. С камери е опасан и центърът на града. Технологията е ново поколение.\r\nСофтуерът има функции за издирване и разпознаване на автомобилите по регистрационните им номера, както и анализ на интензивността на движението.\r\nСпоред старши комисар Попов видеонаблюдението помага изключително много в работата на полицията.\r\n ", "date": "2018.10.31", "title": "За първи пъту нас: Счупиха 6 камери за видеонаблюдение"}
{"url": "https://www.dnes.bg/sofia/2018/10/31/knsb-iska-4-2-ot-bvp-za-obrazovanie-iska.392183", "text": "В следващите две години средствата за образование трябва да достигнат 4,2 на сто от БВП вместо сегашните 3,6 на сто, настоя лидерът на Синдиката на българските учители към КНСБ Янка Такева.\r\n39 000 учители ще се пенсионират от системата на образованието в следващите години, в същото време университетите ще подготвят едва 20 000 преподаватели.\r\n\"За да се запълни тази дупка, трябват спешни мерки, включително и финансови\", настоя Такева. По думите й трябват още средства от бюджета за стипендии за учениците и финансиране на паралелки, в които липсват ученици. Необходими са и около 1,5 млн. лв. за неделните училища в чужбина.\r\nУвеличението на заплатите в администрацията да стигне поне 20 на сто, настоя на свой ред лидерът на Федерацията на независимите синдикати в държавното управление Кръстьо Боянов. Според него увеличението с 10 на сто на бюджетните заплати е добра стъпка, но недостатъчна.\r\n                    \n                    \n                \"В много сфери служителите са на минимална заплата, а ръстът покрива единствено нейното увеличение до 560 лв., колкото е предвидено в бюджета\", заяви Боянов. Той посочи, че на много места служителите се разписват срещу суми между 700 и 850 лв. Ръстът на възнагражденията им, предвиден за тази година, е крайно недостатъчен, отсече той.\r\nВ държавния бюджет би трябвало да се отделят 29,5 млн. лв. за научно-творческа и издателска дейност във висшето образование, планирани са 8 млн. лв., но парите са налични от научни програми. Затова доц. Лиляна Вълчева от синдикат \"Висше образование и наука\" към КНСБ предлага тези средства да се насочат към реновиране на студентските общежития.\r\nЧаст от парите може да се насочат и към ограждане на терените, така че в \"Студентски град\" да се оформят кампуси за по-голяма сигурност на студентите, допълват от КНСБ.", "date": "2018.10.31", "title": "КНСБ иска 4,2% от БВП за образование, иска..."}
{"url": "https://www.dnes.bg/politika/2018/10/31/biudjet-2019-g-balansiran-harchi-tova-koeto-sybira.392211", "text": "Народният представител от ГЕРБ Димитър Бойчев коментира в студиото на \"Денят ON AIR\", че бюджетът на държавата е балансиран, защото трябва да се харчи това, което се събира, а не повече.\n\r\n\"Това, което виждаме като залегнали параметри за Бюджет 2019 е много амбициозен бюджет, който е стъпил на по-голямата събираемост от бюджета за 2018 година, който има 3,7% залегнал ръст на икономиката и съответно 0,5% дефицит\", акцентира Бойчев.\n\n\n\n\r\nПо думите му в проекта за 2019 година е рекорден и има заложени много политики.\n\r\n\"Наистина се надявам това, което виждам като разпределение по политики и министерства, да роди един много голям Брутен вътрешен продукт за следващите години\", каза още Димитър Бойчев пред.\n                    \n                    \n                \r\nНародният представител от ГЕРБ коментира и икономиката на България, като каза, че тя има реален ръст, но има още какво да се желае от чуждестранните инвестиции.\n\r\nТой каза, че за това ще помогне административна реформа и намаляване на бюрокрацията, но по думите му това не е лек процес, защото той касае промяна на изключително много закони.\n\r\n\"Мисля, че през 2019 година точно този процес по отпадането на административната тежест ще е още един фактор, който ще докара чужди инвестиции\", подчерта още Бойчев.\n\r\n ", "date": "2018.10.31", "title": " Бюджет 2019 г. - балансиран: Харчи, това, което събира!"}
{"url": "https://www.dnes.bg/akoshtete-vqrvaite/2018/10/31/helouin-v-sasht-500-mln-za-kostiumi-za-domashni-liubimci.392175", "text": "Хелоуин подлуди собствениците на домашни животни в САЩ и тази година. Очаква се те да изхарчат близо половин милиард долара, за да костюмират любимците си.\n\n\n\r\nПовече от 30 милиона души ще изхарчат приблизително 480 милиона долара, за да костюмират техните домашни любимци за този Хелоуин.\r\nТази сума е два пъти по-голяма от 220-те милиона долара, заделени за празника през 2010-а година, когато Националната федерация за продажби на дребно започна да провежда подобно проучване за костюмирането на домашни любимци за празника, съобщава агенция MarketWatch, цитирана от БНР.\r\nАмериканците ще изразходват 9 млрд. долара около празнуването на Хелоуин тази година, което е малко под изхарчените през миналата година 9,1 млрд. долара за костюми, картички и украси.\r\n                    \n                    \n                Костюмите за домашни любимци представляват 15% от всичките 3,2 млрд. долара, изразходвани за продажби на костюми за празника. Повече от 31 милиона души ще закупят костюми за домашни любимци през тази година спрямо 28 милиона през миналата.\r\nАмериканците на възраст между 25 и 34 години най-вероятно ще облекат за празника своите домашни любимци, като те най-често публикуват и онлайн костюмираните си за Хелоуин животни.", "date": "2018.10.31", "title": "Хелоуин в САЩ – $500 млн. за костюми за домашни любимци"}
{"url": "https://www.dnes.bg/obshtestvo/2018/10/31/brutalnite-ubiistva-nujni-sa-reformi-v-nk.392214", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Последните няколко брутални убийства – като например това в Русе на Виктория Маринова и това от столичния квартал \"Надежда\" на майка и дъщеричката й, провокираха обществото да насочи погледа си към проблема с насилието и работата на институциите.\n\n\n\n\n\r\n\"Ако приемем, че заподозреният от \"Надежда\" е убил приятелката и детето си, то го очаква най-тежката присъда – лишаване от свобода доживот. Ако убиецът признае за делата си, съдът е длъжен да наложи присъда между 20 и 30 години затвор. След 20 години съдът е длъжен да преразгледа неговия статус. Тогава всички варианти са възможни\", поясни адвокат Людмил Рангелов.\n                    \n                    \n                \r\nСпоред него трябва да има промени в Наказателния кодекс. Законодателят не си е давал сметка какви немислими убийства могат да се случват у нас, добави още той в \"Денят ON AIR\".\n\r\nТемата за смъртната присъда се появи на обществения хоризонт след убийството в Русе. Адвокат Рангелов подчерта, че това е приключена тема предвид членството ни в ЕС.\n\r\n\"Може да се върне смъртната присъда, ако напуснем ЕС. Хората искат справедливост, но по-голямата част от хората са доволни, че членуваме в ЕС. Трябва да се съобразяваме. Правото не е непременно справедливо. Обществото и правото почти никога не могат да са абсолютно на едно мнение\", поясни юристът пред.\n\r\nЗа финал на разговора гостът изтъкна, че психологическите тестове преди получаване на разрешително за оръжие трябва да се променят и усъвършенстват.\n\r\n\r\n ", "date": "2018.10.31", "title": "Бруталните убийства: Нужни са реформи в НК!"}
{"url": "https://www.dnes.bg/muzika/2018/10/31/raina-i-jivko-brat-i-sestra-s-folklora-ni-po-sveta.392197", "text": "\r\n\r\n                    \n                    \n                \n\r\n Името на концерта е инспирирано от многобройните пътувания на групата по света. Били сме на толкова много сцени, в толкова различни страни, докосвали сме се до толкова различни култури и е съвсем естествено да обърнем поглед и към чуждестранния фолклор. Именно и към това насочва името Фолклор на кръстопът - съчетание на български и световен фолклор със стилове като джаз, фънк, поп и други. \n\r\nИменно разнообразието в различните култури е това, което искаме да покажем на хората, без значение от каква народност са те. Нашият фолклор е изключително пъстър и богат, също така той има много потенциал за обработка и смесване с различни други такива. Разбира се, за да смесваш няколко стила качествено трябва да ги познаваш в детайли. Ние сме се посветили на това да намерим най-интересните неща от различните култури и да ги обединим.\n\r\n\n\r\nБългарският фолклор е музиката, с която сме закърмени. Баща ни е много музикален, пее хубаво и той е човекът, който предполагам ни е вдъхновил още от ранна детска възраст. Повлияни от него, от малки слушаме народна музика, израснали сме с песните на различни фолклорни групи, дори все още пазим стари касетки вкъщи, с родопска музика. \n\r\n\n\r\nВ нашата музика може да се намерят много влияния от западните култури. Като започнем с джаз, фънк, поп, продължим с фолклор от Ирландия, Финландия и други. Истината е, че колкото повече пътуваме, толкова повече стилове добавяме, защото сме широкоскроени хора и често любопитството ни е това, което ни \"подхлъзва\" към поредния нов жанр.\n\r\n\r\nАутентик се роди съвсем на шега. Трябваше да се явя на един конкурс, на който спечелих първо място с първата народна песен, която направихме като група - Майка Калина думаше. След конкурса решихме, че нещата се получават прекалено добре, за да приключат и решихме да продължим и така вече 5 години имаме щастието да творим и споделяме\n\r\nМного е хубаво да имаш човек до себе си, на когото имаш пълно доверие и знаеш, че винаги ще бъде до теб, ще те подкрепи или ще ти каже когато бе правиш нещо както трябва. От друга страна, не е лесно, именно заради тази искреност и заради това, че нищо не можеш да скриеш от него и защото той понякога те познава по-добре от самия теб. Въпреки това, не бих заменила това за нищо на света.\n\r\n\n\r\n Музикантите, с които работим са и наши приятели. Срещнали сме ги, докато сме работили по различни проекти и сме свирили с различни хора. Изтъкнатите музиканти в България не са безкрайно много и се познаваме един друг, но все се изисква и нещо повече от това да си много добър, ние търсим такива хора, които имат тази вълшебна “подправка”, която те кара да зяпнеш, докато ги гледаш да правят това, което умеят най-добре.\n\r\n\n\r\n На 7 ноември в София Лайф Клуб, ще имаме честта и удоволствието да колаборираме с изключителни музиканти като Стоян Янкулов - Стунджи-ударни, Вокална група Авигея, Димитър Сираков-бас китара/контрабас, Борислав Илиев-китара. Ще бъде красиво, истинско и определено си струва да се чуе и види.\n\r\n Албумът ще бъде една своеобразна смесица от стилове и различни култури. Всички тези пътувания и срещи с различни музиканти и различни култури се отразяват пряко върху музиката, която правим. Албъмът ще бъде това, което сме насъбрали като информация и опит в последните години. Разбира се, ще подберем най-интересното от всичко, ще го синтезираме, ще го превърнем в музика и чак тогава ще го споделим с хората.\r\n*Автор Преслава Преславова\r\n.", "date": "2018.10.31", "title": "Райна и Живко: Брат и сестра с фолклора ни по света"}
{"url": "https://www.dnes.bg/stranata/2018/10/31/s-horo-protestirashti-zatvoriha-pytia-ruse-razgrad.392206", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Общински съветници и жители на община Ветово затвориха с хоро пътя Русе-Разград. Те протестират заради лошото състояние на републиканската пътна мрежа в района, предаде Bulgaria ON AIR.\r\nХората настояват за цялостна рехабилитация на пътните артерии, които свързват населените места в общината, тъй като повечето не са ремонтирани от 30 години.\r\n ", "date": "2018.10.31", "title": "С хоро протестиращи затвориха пътя Русе-Разград"}
{"url": "https://www.dnes.bg/obshtestvo/2018/10/31/blizkite-na-darina-shofioryt-mojeshe-da-spasi-bebeto-ni.392209", "text": "Убийство на Дарина и нейната дъщеричка е от чувство за собственост, което е било предварително планирано и съпътствано от множество заплахи. Близките на младата жена разказват подробности около трагедията.\r\n\"Предния ден Викторио беше публикувал на стената си две жалейки. Той идва при детето да го види с пистолет. Аз ви питам, кой идва да си види детето с пистолет извън работа. Значи тези жалейки са били за него и за нея - за Виктория и за Дарина. Той е дошъл да я убие и да се самоубие. Детето е убито по погрешка\", обяснява пред Нова тв Валерия Филкова, близка на семейството.\n\n\n\n\n\r\nДни преди убийството Дарина се страхувала да спи сама с дъщеря си в апартамента им в \"Надежда\". Леля й разказа, че е оставала да спи при нея, когато родителите й не са имали възможност.\n                    \n                    \n                \r\n\"Има аудиозаписи на телефона й. Той я заплашваше с това, че ще инсценира катастрофа или падане на майката от балкона, докато простира и такива разни неща. Самата Дари я молихме многократно да подаде жалба в полицията, но тя не го направи. Страхуваше се за майка си и баща си\", разказва още Валерия Филкова.\n\r\nВикторио изолирал младата жена от родителите и от приятелите й, твърди още лелята на Дарина. Близките й обвиняват таксиметровия шофьор за това, че не е взел детето.\n\r\nРодителите на Викторио били обидени от това, че обществото ги съди за постъпката на сина им. Намекнаха за семейни проблеми между него и Дарина, на които неведнъж били ставали свидетели.\n\r\n\"Това, което е извършил е ужасно. Не го оправдавам. Затова той ще си получи наказанието, но питам вас, мили хора. Знаете ли защо се е стигнало до тук? Някой от вас попадал ли е в такава ситуация?\", каза майката на Викторио.\n\r\n\"И аз не мога да го разбера как е успял да посегне на него, след като косъм не даваше да падне от главата на детето\", каза баща му.\n\r\nПроблемите между двамата наскоро ескалирали. Близките им опитвали да помогнат, но не успели.", "date": "2018.10.31", "title": "Близките на Дарина: Шофьорът можеше да спаси бебето ни!"}
{"url": "https://www.dnes.bg/akoshtete-vqrvaite/2018/10/31/mejdu-reki-i-planini-pyteka-po-koiato-se-dvijat-i-koli.392184", "text": "Поредно инженерно нововъденеие в Китай изуми света. Азиатската страна изненада с воден път, който лъкатуши из речна долина.\r\nМагистралата над водата е едно от най-живописните съоръжения в света. Пътят се намира в централната част на Китай, а изглаждането му започва още през 2013 година. Водната магистрала е завършена през 2015 г.\r\nПътят е построен над реката, за да се избегне изсичането на дървета и затова 4,4 километра от близо 11-километровия пътен участък минава над водата, покрай живописна гледка от планини и растителност.\r\nВидео показва още по-екстремна гледка, на която част от пътя сякаш е постлан директно върху реката.", "date": "2018.10.31", "title": "Между реки и планини... Пътека, по която се движат и коли?!"}
{"url": "https://www.dnes.bg/science/2018/10/31/krater-kym-ada-svlachishte-v-sibir-e-vrata-kym-podzemnoto-carstvo.392173", "text": "\n\r\n\"Вратата към подземния свят\" - така местните якути наричат огромния кратер, който се намира до селището Батагайка в Сибир и е кръстен на преминаващата наблизо река Батагайка, приток на река Яна.\r\nМасивният кратер се появява през 60-те години на миналия век под формата на огромна пукнатина в земята, с около километър дължина и 100 метра дълбочина в единия край. \r\nКратерът се появява след изсичане на гора, за да се подготви изграждането на пътен участък в региона. Това е една от местата, които са с постоянна ледена покривка. Премахването на дърветата, обаче, изложило ледовете на постоянните слънчеви лъчи, които постепенно изтънили ледените пластове и отворили големия кратер. Днес земната пукнатина е с чудовищни размери.\r\n                    \n                    \n                Това е един от най-големите кратери в региона. Батагайка расте с такава скорост, че е успял да разкрие дълбоко заровени гори и каскади, които са на възраст 200 000 години.\r\nПодобни огромни кратери се появяват и на други места в Сибир. Батагайка, обаче, е най-внушителният, а учените смятат, че \"Вратата към подземния свят\" е дори аномалия в региона.\r\nВ списанието \"Quaternary Research\" институтът \"Алфред Вегенер\" (Alfred Wegener Institute/AWI) публикува изследване, според което огромната дупка е растяла с повече от 10 метра годишно в последното десетилетие. А в по-топлите години е нараствала до 30 метра.\r\n\"Подобно ускорено нарастване не сме наблюдавали никъде другаде. Щом кратерът расте, значи става все по-дълбок и по-дълбок, с всяка изминала година\", коментира Франк Гюнтер от института, пишат от Science Alert, цитирайки BBC.\r\nТова не са никак добри новини за климатичните промени на Земята. След изсичането на гората в региона и значителното повишаване на средната температура на планета, което довело до постепенното изтъняване на ледената покривка, наводнение през 2008 година прави нещата още по-лоши. След природното бедствие ледовете започнали да се топят още по-бързо, което пък довело до увеличаване размера на Батагайка.\r\nУчените имат известни притеснения, че това може сериозно да се отрази на земния климат. Ако кратерът продължи да се увеличава и да става все по-дълбок, това може да доведе до освобождаването на парникови газове, които се намират в земните недра и да предизвикат още по-голямо затопляне.\r\nТемпературата на планетата е преминала през известни периоди на затопляне и охлаждане и то многократно през последните 200 000 години. Климатът на Сибир, обаче, остава обект на широко изследване, тъй като \"климатичното досие\" на региона е сравнително непознато.\r\nСпоред учените последният път, в който Сибир са се появили толкова много свлачища, е преди близо 10 000 години, когато е настъпвал краят на Ледниковата епоха.\r\nВ днешни дни нивата на парникови газове в атмосферата са значително по-големи от тогава – 400 ppm (части на милион) въглероден диоксид повече спрямо 280 ppm в края на Ледниковата епоха.\r\nСъбраните данни от кратера Батагайка могат да бъдат използвани, за да разберат учените какво се е случило със Сибир последният път, в който вечните ледове са били разтопени и да послужи за евентуална подготовка, ако това се случи отново.\r\nНовините не са изцяло лоши.\r\nИзследване, публикувано през 2017 година в списанието \"Quaternary Research\" кратерът Батагайка разкрива и флора на възраст поне 200 000 години. Това е изключително богатство за учените – намерени са запазени останки от дълбоко погребани гори и дървета, полени и дори замразени останки от мускус, мамут и 4 400-годишен кон.\r\nОткритията могат да помогнат на климатолози и учени да разберат по какъв начин се е променил климата на Сибир през годините и евентуално как ще се промени в бъдеще и то със сравнителна прецизност.\r\nТрябва, обаче, да се събере още много информация преди това. Трябва да се разбере от коя година точно датират седиментите, които са открити след появата на кратера.\r\n\"Вратата към подземното царство\"\r\nМестните не наричат кратера Батагайка по този начин, само защото е с огромна дълбочина. Якутите се страхуват да се навъртат в региона, защото твърдят, че чуват силни тътени.\r\nЯкутите в по-голямата си част са православни християни и вярват, че съществува рай, земен живот и ад. Според тях зловещите звуци, които чуват, идват именно от подземния свят.\r\nУчените, обаче, имат по-разумно обяснение. Според тях тътените, които идват от кратера Батагайка, са в резултат малки срутвания под повърхността.", "date": "2018.10.31", "title": "Кратер към ада: Свлачище в Сибир е \"Врата към подземното царство\"?"}
{"url": "https://www.dnes.bg/stranata/2018/10/31/svivat-parite-za-izvynbolnichna-pomosht-zashto.392202", "text": "През последните три години средствата за първична извънболнична медицинска помощ намаляват. Тази тревога изразиха в позиция от Националното сдружение на общопрактикуващите лекари в България.\n\n\r\nВ становище, изпратено до всички заинтересовани институции, от сдружението изтъкват различни свои предложения, като някои от тях са направени и преди време, но не са взети под внимание. Лекарите настояват да се променят изискванията за извършване на профилактичните прегледи, както и ефективност при контрола и увеличение на санкциите при неявяване на пациентите на тези прегледи, предаде БТА.\r\nОт сдружението настояват още да не се допуска прехвърляне на средства от едно перо в друго в бюджета на НЗОК, а резервът да се използва при преразход, където е необходимо. Да се увеличат средствата за първична извънболнична помощ, настояват още от сдружението.\r\n                    \n                    \n                Да не се елиминира съсловната лекарска организация от реални преговори за Национален рамков договор за 2019 г., се допълва още в исканията на общопрактикуващите лекари и се посочва, че в Преходните и заключителни разпоредби на проекта на Закона за бюджета на НЗОК се залага формална роля на Българския лекарски съюз. От сдружението добавят още, че е необходимо да се прекрати \"порочната практика\" да се правят промени в други закони чрез Преходните и заключителни разпоредби.", "date": "2018.10.31", "title": "Свиват парите за извънболнична помощ. Защо?"}
{"url": "https://www.dnes.bg/politika/2018/10/31/vylchev-se-usymni-ban-politmotiviran-za-nimh.392182", "text": "Изненадани сме от решението на БАН да се откаже от сключеното споразумение за Националния институт по метеорология и хидрология (НИМХ), заяви на пресконференция министърът на образованието Красимир Вълчев. Той изрази съмнение, че действията на Академията до известна степен са политически мотивирани.\r\n\"От БАН съм изненадан също, че говорят за национализация на собствеността им. Откога тя е била приватизирана?\", попита министърът. По думите му академията се държи като частна организация и изнудва обществото за метеорологичната прогноза.\n\n\n\n\r\n\"Чухме неверни твърдения, с които са изопачени думи на премиера. Категорично заявяваме, че учените, които искат да останат в БАН, ще продължат да работят, проектите на НИМХ също ще останат в академията. Всичко е регламентирано\", отбеляза Вълчев.\r\n                    \n                    \n                \"Нито за момент не сме нарушавали никакви договорености, БАН  целенасочено търси конфронтация с държавата\", каза още образователният  министър.\r\nБившият директор на НИМХ проф. Христомир Брънзов обяви, че е притеснен от решението за спешно и срочно закриване на НИМХ, взето от Общото събрание на БАН.\r\nТой обясни, че в НИМХ е получено писмо на 26 октомври, с което Институтът се уведомява, че е взето решение за закриването му.\r\n\"Това проотиворечи на договорено, а именно закриването да стане с откриването на новия НИМХ към министъра на образованието и науката\", обясни проф. Брънзов.\r\n\"Преждевременното закриване по правилата на БАН означава: или има правоприемник, какъвто няма как да се случи преди края на годината, или хората да се прехвърлят към друг институт\", допълни той.\r\nИ двете неща водят до практическо ликвидиране на Института. По каквато и процедура да се открие Институт от 1 януари, той ще бъде куха структура, която няма да има нито хора, нито инфраструктура, каза още Христомир Брънзов, цитиран от \"Фокус\".\r\nБългарската академия на науките изпрати официална позиция до медиите, че се оттегля от участието си в Споразумението за НИМХ. Причината според БАН са \"противоконституционни параграфи в Бюджет 2019\".", "date": "2018.10.31", "title": "Вълчев се усъмни: БАН – политмотивиран за НИМХ"}
{"url": "https://www.dnes.bg/zvezdi/2018/10/31/kaili-djenyr-i-stormi-peperudite-na-helouin.392188", "text": "Кайли Дженър определено обича да се маскира за Хелоуин. Празникът на Всите светии е днес, а милиардерката е изключително развълнувана, защото за първи път ще празнува с дъщеричката си. \n\r\nДнежър е избрала еднакви костюми за нея и Сторми - на розови пеперуди. Това се вижда в нейния профил в Instagram, където тя качи няколко снимки от специалната фотосесията по случай Хелоуин. \n\r\n\"Моето бебе пеперуда\", написа Кайли под фотос, на който позира със своето момиченце, което още няма годинка. На него тя е с черна перука. \n\r\nОсвен розовия костюм, 21-годишната Дженър облече и друг - на скелет, за вечеря по случай католическия празник. Разбира се, Сторми е със същия. \n                    \n                    \n                \r\nПрез годините Кайли не е пропускала нито едно празненство за Хелоуин. Профилите й в социалните мрежи са пълни със снимки на нейните превъплащания през годините. \n\r\nОще снимки може да видите в галерията на ", "date": "2018.10.31", "title": "Кайли Дженър и Сторми – пеперудите на Хелоуин "}
{"url": "https://www.dnes.bg/politika/2018/10/31/kompanii-ot-azerbaidjan-gazificirat-bg-domakinstva.392179", "text": "Задълбочаването на двустранното сътрудничество между България и Азербайджан в областта на енергетиката и взаимната търговия обсъдиха на среща на \"Дондуков\" 2 президентът Румен Радев и министърът на външните работи на Република Азербайджан Елмар Мамадяров.\r\nДвамата подчертаха, че стратегическото партньорство между България и Азербайджан е основа за много по-активно взаимодействие между двете държави в сфери от взаимен интерес, съобщиха от прессекретариата на държавния глава.\r\nРумен Радев открои положителния резултат от откриването на директната самолетна линия София-Баку, която беше договорена по време на официалното посещение на българския държавен глава в Азербайджан през октомври миналата година. Благодарение на пряката линия през първите 7 месеца на 2018 г. туристическите посещения от Азербайджан са се увеличили с близо 65% спрямо същия период на 2017 г. Директната връзка носи икономически ползи и насърчава двустранното сътрудничество, беше подчертано по време на разговора. \r\n                    \n                    \n                Като продължение на договореностите от посещението на президента Радев в Азербайджан, бяха обсъдени и перспективите за доставки на природен газ за България.\r\nРумен Радев посочи, че за България Азербайджан е важен фактор за успешното изпълнение на Южния газов коридор, който ще допринесе за диверсификацията на доставките на енергийни ресурси не само за България, но и за целия регион.\r\nНа срещата беше обсъдена и възможността азерски компании да участват в газификация на домакинства у нас. Интересът на местния бизнес в тази насока беше заявен и по време на официалното посещение на Румен Радев в Баку. Елмар Мамадяров увери, че Азербайджан има готовност на експертно ниво да участва в газификацията на домакинствата у нас. \r\n\"България и Азербайджан споделят стратегическо партньорство и приятелство и трябва да се възползват от геополитическото си разположение, като участват активно в реализацията на мащабните инфраструктурни проекти между Европа и Азия\", заяви президентът Румен Радев.\r\nДвамата бяха единодушни, че е необходимо двете държави да пренесат активния политически диалог на полето на икономиката. ", "date": "2018.10.31", "title": "Компании от Азербайджан газифицират BG домакинства?"}
{"url": "https://www.dnes.bg/zvezdi/2018/10/31/megan-pokaza-tialo-kralskata-osoba-kato-obiknovenite.392190", "text": "Кой каза, че кралските особи не са като останалите хора? Дори и принцовете и принцесите се срещат с ежедневни проблеми, при все, че огромен екип от хора почти за всичко се грижат за тяхната перфектна визия, поведение и имидж.\n\r\nПоредното доказателство за това идва директно от Меган Маркъл от последната дестинация от кралската им обиколка с принц Хари.\n\r\nФиналната среща с фенове бе белязана от специално изработена пола на Givenchy, която се оказа, че... прозира.\n\r\nРазбира се, фенове веднага откриха „проблема“ с тоалета и отбелязаха, че буквално безпроблемно се вижда тялото на Меган Маркъл под полата, особено на кадрите, на които има директна слънчева светлина.\n                    \n                    \n                \r\nИ на нас се е случвало, Меган! Всички сме се обличали в тъмна стая, в която всичко изглежда перфектно до момента, в който се появим в пълния си блясък на естествена светлина и не открием погледи по тялото си, които като че ни разсъбличат, макар да няма нужда от това, тъй като всичко е на показ.\n\r\nИ така, дори и най-известните лица в света, най-високопоставените личности, работещи с огромен екип от хора, премисляйки и най-малкия детайл, се оказват безсилни към обикновените битови проблеми. Защото всички ги имаме.\r\nВижте още за звездите в ", "date": "2018.10.31", "title": "Меган показа тяло. Кралската особа като обикновените"}
{"url": "https://www.dnes.bg/notifikacii/2018/10/31/spipaha-pocherpen-shofior-shtial-da-kara-uchenici.392194", "text": "Съставен е акт на шофьор на автобус, който е трябвало да превозва ученици, съобщиха от пловдивската полиция.\r\nВодачът е на 58 г., алкохолната му проба е показала 0,56 промила.  \r\nМъжът и двама негови колеги щели да транспортират деца от ОУ \"Душо Хаджидеков\".\r\nПреди тръгване те били тествани от катаджии с дрегер, пише \"\".\r\nРейсът на почерпения водач е спрян от движение и му е иззето свидетелството за управление.", "date": "2018.10.31", "title": "Спипаха почерпен шофьор, щял да кара ученици"}
{"url": "https://www.dnes.bg/akoshtete-vqrvaite/2018/10/31/uvekovecheni-nai-populiarnite-jenski-selfita-no-s-myje.392185", "text": "\n\r\nС навлизането на социалните мрежи профилите ни се напълниха със селфита и снимки от наши пътувания по време на отпуска или ваканции. Всички проучвания сочат, че дамите са далеч по-продуктивни и пускат камерите всеки ден, за да се увековечат на кадър.\r\nСред морето от фотоси обаче има определени пози и фон, които се открояват с честотата си. И именно те са пресъздадени, но от... мъже!\r\nКоето прави кадрите още по-атрактивни и забавни. Насладете им се в галерията!\r\n ", "date": "2018.10.31", "title": "Увековечени: Най-популярните женски селфита, но с... мъже!"}
{"url": "https://www.dnes.bg/politika/2018/10/31/vmro-chisto-ot-skandala-okolo-dabch-izvinenie.392193", "text": "Всички, намесили името на ВМРО и на лидера ѝ Красимир Каракачанов в скандалната схема с търговия с българско гражданство, по която тече проверка на спецпрокуратурата, дължат най-малкото извинение за уронване на престижа. \n\n\n\r\nС тази позиция излязоха воеводите в защита на лидера си, след като стана ясно, че Каракачанов няма нищо общо със скандала в ДАБЧ.\r\nОт ВМРО припомнят, че на брифинга на специализираната прокуратура, на която бяха обявени данни за разследването за измами с документи за български произход и арестите в Държавната агенция за българите в чужбина, стана ясно, че няма никакви сведения ВМРО и Красимир Каракачанов да са съучастници по някакъв начин с взимането на подкупи от шефа на Агенцията Петър Харалампиев.\r\n                    \n                    \n                \"Заместник-главният прокурор Иван Гешев в отговор на журналистически въпроси обяви, че: \"…към момента от събраните доказателства няма връзка на министър Каракачанов с описаната престъпна дейност…\", \"…няма данни да е замесена партията ВМРО или адресът на централата ѝ…\", цитиран от партията.\r\nОт ВМРО обаче не пропускат да отбележат в позицията си, че патриотите продължаваме да  настояват, че лицата от български етнически произход трябва да получават българско гражданство по облекчена процедура.\r\n\"Това е наша кауза, вярваме, че е национална кауза – България да бъде истинска майка за всички свои чеда, от всички български етнически землища! Припомняме и категоричната си позиция, че всеки, позволил си да спекулира и да се облагодетелства на гърба на нашите сънародници, които искат българско гражданство, трябва да бъде преследван с цялата строгост на закона\", обобщават от ВМРО. \r\n ", "date": "2018.10.31", "title": "ВМРО чисто от скандала около ДАБЧ. Извинение? "}
{"url": "https://www.dnes.bg/politika/2018/10/31/pensionerskata-koshnica-olio-brashno-mliako-bez-nadcenka.392176", "text": "5 стотинки надценка за един хляб си начисляват производителите, а търговските вериги печелят по 30 стотинки от самуна. За да се сложи край на това депутатите от ВМРО внесоха в парламента свой поправки в Закона за защита на потребителите.\n\n\n\n\r\nЗаявка, че ще го направят, воеводите дадоха още в края на септември, когато земеделският министър Румен Порожанов хукна на спешни срещи с големите търговски вериги, за да ги моли да не вдигат цените на насъщния.\r\nТе обещаха, че доколкото зависи от тях, хлабът няма да стане непосилен за българина, но поскъпването му стана факт.\r\nОсновните аргументи на хлебопроизводителите за това са по-високите изкупни цени на пшеницата, скока в цената на горивата и увеличението на минималната работна заплата.\r\n                    \n                    \n                Според депутатите от ВМРО има начин да се сложи ред при ценообразуването, когато става въпрос за най-основните хранителни продукти, които присъстват на всяка българска трапеза, а и са основни за поминъка на пенсионерите.\r\nВ мотивите си към поправките в закона те посочват, че проблемът не е само при хляба. Подобно съотношение на надценките – 1/6, съществувало и при млечните продукти.\r\nОсвен това производителите поемали брака, а и плащали допълнително за складиране на стоката им, за реклама...\r\nСтоките от първа необходимост в същото време са едва 1% от оборота на търговските вериги, които държат около половината в търговията на дребно.\r\nТака че намаляването на надценката на основната за българина храна, в никакъв случай няма да удари печалбата на веригите заради ниския дял от оборота им.\r\nЗаради това те искат да се определя максимална надценка на стоките от първа необходимост.\r\nМинистърът на икономиката, по предложение на министъра на труда и социалната политика, може в срок от 12 месеца да определи със своя заповед максимална надценка/и на стоките от първа необходимост, като процент от доставната им цена, с цел защита на икономическите интереси на потребителите, при наличие на социални и икономически обстоятелства, които да налагат това, пише в предложенията за изменение на закона на ВМРО.\r\nНадценките трябва да са съобразени с обичайните разходи по продажба на стоката в съответната категория търговски обект, е записано още в проекта за допълнение на Закона за потребителите.\r\nЩе е \"стока от първа необходимост\", както и задълженията на търговците и производителите, ще се определя с наредба на Министерския съвет.\r\nЗа ВМРО безспорно това са хлябът, киселото мляко, прясното мляко, сиренето, кашкавалът \"Витоша\", пилешкото и свинското месо, яйцата, брашното, олиото - при това всичко все от български производители.", "date": "2018.10.31", "title": "Пенсионерската кошница: Олио, брашно, мляко... без надценка?"}
{"url": "https://www.dnes.bg/notifikacii/2018/10/31/prokliatieto-na-duzpite-cherno-more-eliminira-levski.392208", "text": "На 31 октомври, международният ден на Черно море, \"моряците\" се класираха за 1/4-финалите за Купата на България, след като елиминира Левски след страхотна драма. Домакините на два пъти изравняваха на своя стадион \"Тича\", като при втория случай Георги Божилов беше точен в 92-ата минута за 2:2. Така се стигна до продължения и дузпи, където варненци спечелиха с 5:4!\n\r\nПри ударите от бялата точка столичани се нуждаеха от един гол, за да продължат напред. Специално за дузпите на терена секунди преди края влезе Филипе Нашименто. И както редовно се случва – именно резервният футболист изпусна, след като се подхлъзна, точно като знаменитите пропуски на Дейвид Бекъм и Джон Тери. След това друг португалец – Нуно Рейш, нацели горната греда, топката се отби от голлинията и не я премина. И това беше последният епизод в напечения сблъсък.\n                \n                \r\nИначе \"сините\" поведоха още в 9-ата минута, след като Благой Макенджиев не се намеси добре при удар на Жерсон Кабрал. \"Моряците\" обаче бързо изравниха. С основна заслуга за гола беше Георги Илиев, който с фамозен пас изведе Атанас Зехиров на чиста позиция и той не сбърка.\n\r\nСлед почивката двата отбора се дебнеха, но в края стана напечено. В 78-ата минута Хали Тиам с удар от точката за дузпата отново даде преднина на столичани. И Левски вече се виждаше в следващия етап, но в 91-ата минута Георги Божилов прати сблъсъка в продължения.\n\r\nВижте подробности в ", "date": "2018.10.31", "title": "Проклятието на дузпите: \"Черно море\" елиминира Левски "}
{"url": "https://www.dnes.bg/notifikacii/2018/10/31/krajba-na-gorivo-myj-zarejda-ne-plashta-i-si-trygva.392201", "text": "Сливенски криминалисти хванаха 29-годишен мъж от Несебър за серия от кражби на гориво от бензиностанции в страната, съобщиха от МВР.\r\nКриминалистите започват работа по случая в края на април след получен сигнал за кражба на гориво от бензиностанция в град Сливен.\r\nИзвършителят заредил за сумата от 127 лева и си тръгнал, без да плати горивото.\r\nСледват още три идентични случая на кражби от други бензиностанции в града на обща стойност около 600 лева.\r\nВ крайна сметка на 24 октомври в Ямбол е задържан 29-годишният мъж с адрес в град Несебър.\r\nВ хода на разследването се установява, че мъжът е поставял на лек автомобил \"Ауди А6\" различни табели с чуждестранна регистрация и е зареждал гориво без да го плати.\r\nСлед като документират престъпната дейност на 29-годишния мъж по досъдебните производства в Сливен, криминалисти предават задържания на органите на реда в Бургас, където той е извършвал идентични кражби.", "date": "2018.10.31", "title": "Кражба на гориво: Мъж зарежда, не плаща... и си тръгва!"}
{"url": "https://www.dnes.bg/akoshtete-vqrvaite/2018/10/31/krai-na-rapuncel-biibyr-pak-kato-myjete.392168", "text": "Цяло лято Джъстин Бийбър се появяваше на различни събития или беше засичан от папараци с все по-дълга коса.\r\nВ началото феновете харесваха различната му прическа, но когато остави косата да израсте прекалено много, те вече започнаха да се чудят какво прави певецът с визията си.\r\nНякои дори смятаха, че копира прическата на любимата си - Хейли Болдуин.\r\n \r\nЯвно изпълнителят на \"Sorry\" е обърнал внимание на негативните реакции на почитателите си и отново се връща към старото си аз.\r\n \r\n", "date": "2018.10.31", "title": "Край на Рапунцел, Бийбър пак като мъжете"}
{"url": "https://www.dnes.bg/zvezdi/2018/10/31/selena-gomes-topi-kilogrami-lejeiki-kak.392198", "text": "Много жени мечтаят да загубят поне още няколко килограма от своето тегло. И полагат различни усилия за това – от дълги разходки до изтощителни тренировки във фитнеса. Звездите не правят изключение, а и при тях добрата визия е задължение и част от имиджа. \r\nВ борбата за перфектното тяло звездите опитват всичко – от тежък глад и изтощителни тренировки до използването на специални добавки и масаж за отслабване. Напоследък холивудските звезди залагат на нов метод за изгаряне на мазнини.\r\n \r\nВ Калифорния се откри уелнес център, който помага не само за отслабване, но и за подобряване на качеството на кожата. Процедурата е... лежане в леглото!\r\n \r\nПо време на тази процедура върху тялото се поставя апаратура, която използва инфрачервена технология. Лъчите проникват дълбоко в тялото, нагряват го и помагат за започване на процесите на изгаряне на мазнини и детоксикация на тялото.\r\n \r\nТехнологията с използване на инфрачервени лъчи при лечението на различни заболявания отдавна е известна. Но като метод за сваляне на килограми тя тепърва започва да печели популярност. \r\n \r\nСелена Гомес, The Weeknd, Манди Мур са само част от звездите, които вече се довериха на технологията \"загуба на тегло в легло\".\r\n \r\nС една такава процедура се изгарят до 1000 калории.\r\n \r\n", "date": "2018.10.31", "title": "Селена Гомес топи килограми лежейки! Как? "}
{"url": "https://www.dnes.bg/eu/2018/10/31/bezraboticata-ni-nai-niskata-ot-2008-g.392203", "text": "Най-ниска безработица през септември е регистрирана в Чешката република (безработица от едва 2,3%), следвана от Германия (3,4%) и Полша (3,4%), докато най-висока безработицата остава в Гърция (ниво от 19,0%, но според данни на Евростат за юли 2018-а) и в Испания (14,9% през септември 2018-а).\n\r\n В рамките на първия есенен месец общо 3,333 млн. младежи на възраст под 25 години са били без работа в ЕС (ниво на младежка безработица от 14,9%), като това представлява понижение на младежката безработица с 385 хиляди спрямо година по-рано, когато безработицата сред младите европейци беше на ниво от 16,5%.\n\r\n Евростат представи и данни, според които безработицата в България стабилизира през септември за четвърти пореден месец (от юни насам) на ниво от 5,3% и далеч под ниво на безработица от 6,0%, отчетено точно преди година (през септември 2017-а). Това е най-ниската безработица в нашата страна от декември 2008-а година насам и недалеч от рекордното дъно от 5,0%, достигнато през ноември 2008-а година.\n\n\n                    \n                    \n                \r\n По този показател нашата страна се нарежда на тринадесето място сред всички 28 членове на Европейския съюз с най-ниска безработица и е една от 20-те страни - членки с безработица, която е по-ниска от средноевропейската.\r\nПрез деветия месец на настоящата година едва 174 хиляди българи са били без работа спрямо 174 хиляди през август и 202 хиляди безработни точно преди година (през септември 2017-а), показват днешните данни на Евростат. Това е най-малкият брой на безработните българи откакто съществува тази статистика за нашата страна от началото на далечната 1995-а година.\r\n \r\nНивото на младежката безработица в България се понижи през септември до 12,4% от 13,4% през предходния месец, като през деветия месец на годината без работа са били общо 18 хиляди български младежи на възраст под 25 години спрямо 19 хиляди през август и 22 хиляди година по-рано (през септември 2017-а).\r\n \r\nДанните на Евростат също така показват, че безработицата сред жените в нашата страна стабилизира за втори пореден месец на ниво от 4,6% спрямо 5,8% преди година (през септември 2017-а), докато безработицата сред мъжете се увеличи слабо през септември до 5,9% от 5,8% месец по-рано, но остава под нивото от 6,2%, отчетено преди година.", "date": "2018.10.31", "title": "Безработицата ни: Най-ниската от 2008 г."}
{"url": "https://www.dnes.bg/rusia/2018/10/31/bedni-v-rusiia-kogato-ne-mojesh-da-chakash-dyrjavata-tyrsish-cyrkvata.392036", "text": "\r\nВ Москва православната църкв раздава храна на нуждаещите се. Ана Иванова също е там, за да получи помощ. Тя е била бременна с петото си дете, когато съпругът й загинал в тежка катастрофа.\r\nТя се грижи сама за децата си и не може да започне работа, а социалната помощ не й стига. Затова и Ана опира до кухните за бедни на църквата.\r\n\"При нас идват хора, които са попаднали в тежка житейска ситуация. Някои са загубили родителите си, други имат болни роднини и дават всичките си пари за лекарства\", разказва Виктория Грайвороновская, която работи в такава кухня, пред .\r\n                    \n                    \n                Според официалната статистика 13% от руснаците живеят в бедност, а това са 20 млн. души. В действителност обаче броят на хората в нужда е много по-висок. Икономистите пресмятат, че 40% от хората нямат пари за храна и дрехи.\r\nСпоред последните социологически проучвания най-големият страх на руснаците са растящите цени.\r\nНад 60 млн. руснаци са зависими от държавните социални помощи. Правителството обаче възнамерява да се пребори с бедността.\r\n\"В Русия не трябва да има семейства в тежко положение, особено ако в тези семейства има деца. Всеки човек трябва да има възможност да работи\", казва Олга Окунева от \"Единна Русия\". Тя смята, че ако семейството няма достатъчно пари, трябва държавата да се намеси.\r\nАна обаче не може да чака държавата да се намеси. Затова ще разчита на църквата.\r\n", "date": "2018.10.31", "title": "Бедни в Русия: Когато не можеш да чакаш държавата – търсиш църквата"}
{"url": "https://www.dnes.bg/science/2018/10/31/nahodka-1-1-kilogramov-izumrud-ot-mina-v-zambiia.392130", "text": "Миньорът Ричард Капета откри в рудник в Замбия огромен, над 1 килограмов, изключително чист изумруд, оценен на 2,5 милиона долара, съобщава \"Дейли мейл\".\n\n\n\r\nШахтата, в която е бил открит скъпоценният камък, тежащ 5655 карата, принадлежи на британската компания \"Джемфийлдс\".\r\nНаходката е описана като \"изключително чиста и притежаваща балансиран златисто-зелен оттенък\".\r\nВ най-близко време изумрудът ще бъде изпратен в Далечния Изток, където ще бъде изложен на търг. Бъдещите му собственици вероятно ще го раздробят на по-малки части и ще го използват за направата на бижутерски изделия. \r\nДруг голям изумруд беше намерен в Замбия през 2010 година. Скъпоценният камък беше с тегло 6255 карата и бе закупен от индийска компания, припомня изданието, цитирано от БТА.", "date": "2018.10.31", "title": "Находка! 1,1 килограмов изумруд от мина в Замбия"}
{"url": "https://www.dnes.bg/rusia/2018/10/31/tiineidjyr-se-vzrivil-v-sgradata-na-fsb-v-arhangelsk.392154", "text": "Взривното устройство, избухнало днес в областното управление на руската Федерална служба за сигурност /ФСБ/ в Архангелск, е било внесено в сградата от 17-годишен местен жител, загинал при взрива. Това съобщи федералното следствие, предаде ТАСС.\n\r\nПо предварителни данни тийнейджърът е използвал самоделно устройство. \n\r\nСамоличността му е установена, се казва в съобщението, в което няма подробности за извършителя.\n\r\nРанени са трима служители от местния клон на ФСБ. На местопроизшествието работят следователи и криминалисти, които разпитват очевидци и събират материали за експертизи.\n\r\nОбразувано е наказателно дело за терористичен атентат и незаконно носене на боеприпаси, пише БТА.\n                    \n                    \n                \r\nДелото ще бъде разследвано от централния апарат на Следствения комитет в Москва, който ще проучи кръга от познати на младежа и евентуалните му мотиви, заяви за ТАСС говорителката на федералното следствие Светлана Петренко.\r\nПо-рано  Антитерористичният комитет на Русия съобщи, че мъжът сам е внесъл в сградата избухналото взривно устройство. Първоначалните данни сочат, че този човек е влязъл в сградата и е извадил от чантата си неустановен обект. Последният е избухнал в ръцете му и мъжът е бил смъртоносно ранен, заяви комитетът в комюнике.", "date": "2018.10.31", "title": "Тийнейджър се взривил в сградата на ФСБ в Архангелск"}
{"url": "https://www.dnes.bg/politika/2018/10/31/chicho-boiko-kym-mladi-sportisti-slavata-da-ne-izprevarva-uma-vi.392142", "text": "\n\r\nМедалисти от Младежките олимпийски игри и техните треньори гостуваха на министрите в началото на днешното заседание на правителството.\r\nНа приключилия форум в Буенос Айрес нашите спортисти взеха 10 медала, съобщи ресорният министър Красен Кралев пред колегите си и допълни, че това е много силно поколение.\r\nКралев предложи индивидуалните медалисти да получат по 15 хил. лв. награда, а смесените отбори – по 10 хил. лв.\r\nПремиерът Бойко Борисов заяви, че те трябва да са пример за младото поколение и благодари на техните треньори.\r\n\"Като има някой по-буен и агресивен, да отиде в залата по борба, по щанги, да види, че не е лесно. Чест е за нас, че ви има\", коментира Борисов, който се пошегува, че младите спортисти могат да го наричат: \"Чичо Бойко\".\r\n                    \n                    \n                Премиерът изрази надежда да се преборим за домакинство на Младежка зимна олимпиада.\r\nНа изпроводяк даде и напътствия на младежите по пътя към спортния връх.\r\n\"В България най-често се чупи добрият спортист в тази възраст, когато славата започва да изпреварва ума и тогава е най-тежко. Така че слушайте треньорите си\", посъветва ги той.\r\nВ края на срещата министри, треньори и млади спортни надежди се снимаха за спомен, а Борисов коментира, че: \"Тука има доста (хора) скарани с физическото!\"", "date": "2018.10.31", "title": "\"Чичо Бойко\" към млади спортисти: Славата да не изпреварва ума ви!"}
{"url": "https://www.dnes.bg/stranata/2018/10/31/selovoditel-shte-bori-obezliudiavaneto-na-selata.392139", "text": "Всеки може да помогне да се спре обезлюдяването на селата. 2 години е отнело създаването на първата социална мрежа за села - Selovoditel. Това обяви най-младият депутат в Европейския парламент - Андрей Новаков от ГЕРБ/ЕНП.\n\n\n\r\nБългария има много кътчета, които заслужават да бъдат промотирани. Всеки може да го направи на selovoditel.andreynovakov.eu. \r\nВ социалната мрежа, която е на български и английски, всеки може да създаде безплатно профил на селището си. \r\nТака ще се привличат към него посетители, туристи и инвеститори. Целта е да се рекламират предимствата на селата и градовете с малко жители по целия свят.\r\n                    \n                    \n                \"Това е интернет платформа, която вместо профили на хора, разпространява профили на български села и градове. Акцентът е поставен върху селата, тъй като отдалечените и селските райони са най-често засегнатите от процесите на обезлюдяване. Броят на обезлюдените населени места се увеличава непрекъснато, което е проблем, засягащ цяла Европа. Българските села притежават изключително голям потенциал, който към момента остава неразкрит\", отбеляза Новаков.", "date": "2018.10.31", "title": "Selovoditel ще бори... обезлюдяването на селата"}
{"url": "https://www.dnes.bg/politika/2018/10/31/siderov-za-skandala-v-dabch-udar-po-patriotite.392156", "text": "Шефът на депутатите от \"Обединени патриоти\" Волен Сидеров видя политически удар по патриотичните сили в скандала с шефа на Държавната агенция за българите в чужбина /ДАБЧ/ Петър Харалампиев, който е с обвинение за ръководене на престъпна група за вземане на подкупи и други престъпления. Според Сидеров атаките могат да идват от \"кръгове, които искат нестабилност и хаос\".\n\r\n\"Случаят с ДАБЧ е политически удар. Когато човек бъде осъден, тогава може да бъде определен като нарушил закона. Това е удар по цялата коалиция на патриотите, защото така, искайки оставката на един на друг, се прави внушението, че управлението не е стабилно. А всъщност няма основание за това, имаме подобрени икономически показатели. Затова може би се правят тези внушения\", коментира лидерът на \"Атака\".\n\n\n\n\r\n                    \n                    \n                По-рано днес заради корупционния скандал в ДАБЧ от ДПС поискаха оставката на вицепремиера Валери Симеонов, тъй като според тях вицепремиерът носи персонална отговорност. И въпреки че Волен Сидеров бе един от първите, поискали главата на Симеонов, днес не стана ясно дали Сидеров продължава да настоява той да освободи поста си.\n\r\n\"Не ме свързвайте с ДПС, аз съм се произнесъл по темата, не мисля да продължавам да коментирам, особено обвързано с мнението на ДПС. Нашите разправии са от съвсем друго естество. Аз когато ги критикувам, го правя вътрешно, по братски\", каза Сидеров.\n\r\nНа въпрос дали Сидеров продължава да иска оставката на Валери Симеонов, Сидеров отговори: \"Каквото съм казал, съм го казал и не го променям. Но всяко твърдение има точно място и точно време!\".\n\r\nТой настоя за пореден път и че правителството трябва да изкара пълен мандат, тъй като могат да се направят полезни неща за България.\n\r\n\"Това управление може да е без един човек, без определени хора, включително без аз да съм някакъв. Без всеки от нас може да продължи, щом се следват определени принципи\", обобщи той.\r\n ", "date": "2018.10.31", "title": "Сидеров за скандала в ДАБЧ: Удар по Патриотите!"}
{"url": "https://www.dnes.bg/rock/2018/10/31/b-t-r-nabirat-voinici-za-bylgarskata-armiia.392148", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n - войнишката клетва от едни отминали времена у нас.\r\nМатериалът на войната сме самите ние. Войната се състои само от плътта и душите на обикновените войници. Ние можем само да се преклоним пред онези, които са дали живота си в името на свободата и да сведем глави пред достойната памет на нашите герои. Това правят и рок групата \"Б.Т.Р.\" с новата си песен \"Никога преди\" - филмов разказ за честта да бъдеш войник.\r\n                    \n                    \n                Парчето е съвместен проект с Министерство на отбраната и дава старт на кампания за привличане на военнослужещи за Българската армия.\r\nВ клипа на песента има мотивационни видеоклипове, заснети в реална среда на действие на различните видовете въоръжени сили – Сухопътни войски, Военновъздушни и Военноморски сили.\r\n\"Целите на този проект \"Бъди войник\" са две - да се привлекат хора на професионална служба в БА, а освен това и да се повдигне духът на българите. Може на нашата армия да не ѝ достига техника, но хората са на пост и служат вярно\", отбеляза пред  вокалът на \"Б.Т.Р.\" Атанас Пенев – Наско. \r\nПо думите му в последните години на групата ѝ е харесало да прави кинаджийски клипове.\r\nРежисьор на продукцията е Петър Петров. Той допълни, че клипът е сниман на 8 различни локации в България - батальони, летища и други.\r\n\"Важно е да се каже, че няма компютърно генерирани образи. Всичко е реално. С БТР се работи много добре. И нашият, и техният екип има идеи\", завърши Петров. ", "date": "2018.10.31", "title": "Б.Т.Р.  \"набират\" войници за българската армия"}
{"url": "https://www.dnes.bg/politika/2018/10/31/radev-optimist-ochakva-po-dobri-vremena-za-armiiata.392145", "text": "Убеден съм, че предстоят по-добри времена и Въоръжените ни сили ще имат ресурс за адекватно осигуряване на задачите в съвременната среда за сигурност. Това каза държавният глава Румен Радев на тържеството по случай завършването на \"Випуск Ботевски – II смяна\" на Военна академия \"Георги Стойков Раковски\", предаде \"Фокус\". \n\r\n\"Днешното събитие е важен ден от вашия живот. Убеден съм, че сте го очаквали с нетърпение и вълнение. Преди 22 години бях също като вас в този строй, с вашите надежди и амбиции. Успехът съпътства тези, които имат реалистични представи за бъдещето\", заяви държавният глава.\n\r\n\"Миналата година ви приветствах с откриването на учебната година и споделих с вас някои очертали се според мен тенденции, че в обозримо бъдеще най-сериозният проблем пред Въоръжените сили - некомплектът на личния състав, няма да бъде решен. Напротив, че е твърде вероятно да се задълбочи. Че социалният статус на военнослужещите няма да бъде повишен или ако това стане, няма да бъде в тон с вашите очаквания. Че проектите за превъоръжаване няма да се реализират. Че остарялата техника ще се поддържа все по-трудно и ще продължава да ви налага ограничения за прилагане на съвременни тактики, техники и процедури и ще продължава да ни отдалечава от нашите съюзници като съвместимост\", заяви президентът пред завъроващите. \r\n                    \n                    \n                Той посочи пред курсантите, че  ще разполагат със значително ограничен ресурс, за да водят пълноценна и реалистична подготовка.\r\n\"Рискът при изпълнение на вашите служебни задължения ще продължава да расте. Доколко тези споделени от мен тенденции миналата година са реалност днес и ще бъдат в сила утре, ще прецените сами. Но едно е ясно, уважаеми випуслници, пред вас е път, осеян с предизвикателства. Път, по който от вас ще се изисква все повече\", заяви президентът. \n\r\nТой посочи, че пред армията стои предизвиквателство да се изградят съвременни отбранителни способности при ограничени ресурси.Вашите подчинени ще очакват от вас не само да ги командвате, а да ги браните и мотивирате в една сложна и динамична среда. \n\r\n\"Българският народ ще вижда гарант за своята сигурност. По този нелек път ще успеят тези, които са усвоили най-важните уроци на Военна академия, написани от славни поколение преподаватели и слушатели преди вас - да не разчитате само на добрата основа, която ви предоставя Академията, а да продължавате неотклонно да търсите нови знания и подходи през цялото си кариерно развитие. Да останете верни на своя осъзнат избор да служите на народ и отечество. Убеден съм, че предстоят по-добри времена, че българският въоръжени сили ще имат ресурс на осигуряване, адекватно на задачите в съвременната динамична среда за сигурност\", коментира президентът Румен Радев.\n\r\n\"Пожелавам смелост, чест и достойнство по вашия командирски път. Да си български офицер е призвание\", каза още държавният глава.", "date": "2018.10.31", "title": "Радев оптимист – очаква по-добри времена за армията"}
{"url": "https://www.dnes.bg/politika/2018/10/31/mvr-proveriava-bil-li-e-drogiran-viktorio-po-vreme-na-ubiistvata.392149", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЧакат се експертизите за психическото състояние на Викторио Александров, който простреля смъртоносно приятелката си, а после и едногодишната си дъщеря.\r\nТе трябва да кажат и дали 26-годишният охранител, който оцеля след опит за самоубийство, е употребил наркотици.\r\n\"Има законови процедури за носене на оръжие и след като му е било разрешено, това означава, че ги е преминал\", каза по случая вътрешният министър Младен Маринов.\n\n\n\n\r\nПо думите му престъплението е разтърсващо, но трябва да се изчака да завършат процедурите и да се коментират само фактите.\r\n                    \n                    \n                В жалбата, подадена от Викторио срещу убитата Дарина, с която той живеел на семейни начала, мъжът заявява, че е жертва на психически тормоз, каза Маринов в отговор на въпрос.\r\nПо думите му за момента няма достатъчно основания да се търси наказателна отговорност от таксиметровия шофьор, който превозил Викторио и бебето след убийството на младата жена.\r\nМаринов се позова на негови думи, че е бил заплашен с оръжие от Викторио.\r\nСпоред МВР шефа всеки може да попадне в такава ситуация и не е ясно дали шофьорът на таксито е можел изобщо да се намеси и да вземе детето.", "date": "2018.10.31", "title": "МВР проверява: Бил ли е дрогиран Викторио по време на убийствата?"}
{"url": "https://www.dnes.bg/eu/2018/10/31/stojeryt-na-evropeiskata-stabilnost-kyde-bez-merkel.392121", "text": "Пропуква ли се ввропейската сцена, на която германската канцлерка Ангела Меркел доминираше толкова дълго и толкова ефективно? Тя беше жената модел за демократичния център в Европа, но центърът се разпада. Меркел и Германия бяха символ на стабилност, но сега дори Германия е смятана за политически нестабилна, пише в. \"Ню Йорк таймс\".\n\r\nИзгледите за нейното оттегляне, след като тя обяви тази седмица, че няма да се кандидатира за нов канцлерски мандат, обаче все пак създадоха известна паника в ядрото на Европейския съюз. Меркел може би става по-непопулярна в родината си, а влиянието й върху другите може би намалява. Но тези, които вярваха в мечтата за все по-тесен съюз и работеха за нейното осъществяване, смятаха Меркел за надеждна, свястна и ангажирана с Европа и нейните ценности. Тя стоеше като защитна стена срещу перчещите се популисти, които сега управляват различни страни като Италия, Унгария и Полша.\n\n\n\n\n                    \n                    \n                \r\nКакво ще прави Европа без Меркел не е маловажен въпрос, особено когато национализмът се засилва, а европейската политика, изглежда, се реорганизира не според обичайния спектър ляво-дясно, а според това кой е за Европа и кой е против нея. Изведнъж това кой може да бъде противотежест на силите, които разкъсват единството на ЕС, когато Меркел вече я няма, се превръща в тема на спешно обсъждане, коментира американското издание.\n\r\nОттеглянето на Меркел ще бъде загуба за Европа, изтъква британският в. \"Таймс\".\n\r\nКраят на канцлерката е по-близо, отколкото си мисли тя, а с нея може да си отиде голяма част от влиянието на ЕС, отбелязва изданието, според което никой не вярва сериозно, че Меркел може да изкара докрай своя мандат.\n\r\nМеркел си тръгва, но Германия няма да промени позицията си за Брекзит, пише британският в. \"Гардиън\".\n\r\nЗа германците запазването на сплотеността в ЕС е по-важно от рисковете, произтичащи от злополучно излизане на Великобритания от общността без сделка.\n\r\nОттеглянето на Меркел от ръководството на нейната партия няма да се отрази особено на преговорите за Брекзит. Едно от малкото неща, по които партиите от основното течение в Германия са съгласни, е оказването на твърда подкрепа за главния преговарящ на ЕС за Брекзит Мишел Барние. Следователно дори партиите в управляващата коалиция да се сменят, германската позиция за Брекзит, която британското правителство разглежда като твърда, няма да се промени, посочва \"Гардиън\".\r\n/БТА/", "date": "2018.10.31", "title": "Стожерът на европейската стабилност: Къде без Меркел?"}
{"url": "https://www.dnes.bg/snimka-na-denia/2018/10/31/sharena-esen-oblaci-slynce-i-slab-viatyr-utre.392152", "text": "През нощта над по-голямата част от страната ще е предимно ясно. След полунощ по поречията на реките, в низините и в Източна България ще се образува ниска слоеста облачност или мъгла. След обяд видимостта временно ще се подобри и облачността ще се разкъса. Над Западна и Централна България през по-голямата част от деня ще е със значителна висока облачност. Ще духа слаб до умерен вятър от изток-североизток.\r\nСпоредминималните температури ще са между 8 и 13 градуса, максималните - между 20 и 25 градуса.\r\nПо Черноморието облачността ще е значителна. В сутрешните часове на места ще се образува мъгла. След обяд временно видимостта ще се подобри и облачността ще се разкъса. Ще духа слаб до умерен североизточен вятър. Максималните температури ще са 17-20 градуса. Температурата на морската вода е 17-18 градуса. Вълнението на морето ще е 1-2 бала.\r\n                \n                В планините ще бъде предимно слънчево. Ще духа слаб до умерен югоизточен вятър, по високите и открити части - от запад-югозапад. Максималната температура на височина 1200 метра ще е около 19 градуса, на 2000 метра - около 13 градуса.\r\nАтмосферното налягане е по-високо от средното за месеца и ще остане без съществена промяна.\r\nПрез следващите дни вятърът ще бъде от слаб до умерен и температурите ще продължат постепенно да се понижават, като все пак ще останат по-високи от обичайните. Над Източна България и по поречието на Дунав преди обяд ще има значителна ниска облачност, от която е възможно и да преръмява, но след обяд в повечето райони чувствително ще намалява. Над Западна България ще има разкъсана висока облачност, в петък - предимно значителна.", "date": "2018.10.31", "title": "Шарена есен: Облаци, слънце и слаб вятър утре"}
{"url": "https://www.dnes.bg/akoshtete-vqrvaite/2018/10/31/dyshteriata-na-pink-v-bolnica-padnala-ot-katerushka.392167", "text": "Дъщерята на Пинк е била отведена в спешен кабинет, тъй като е паднала от катерушка на игрална площадка. Певицата отбеляза, че 7-годишната Уилоу е добре.\r\nПинк публикува снимка от болницата и написа: \"Катерушки от ада. Любимата ѝ част от този инцидент е, че не трябва да си върши задълженията\".\r\nБащата, Кари Харт, каза, че Уилоу е много издръжлива. Той написа: \"Уилоу отиде за първи път до спешното, заради инцидент на катерушка. Тя е много издръжлива и силна. Има навяхване\".\r\n", "date": "2018.10.31", "title": "Дъщерята на Пинк в болница – паднала от катерушка"}
{"url": "https://www.dnes.bg/sofia/2018/10/31/viceprezidentyt-pri-uchiteli-i-uchenici-bez-vas-niama-naciia.392155", "text": "Вицепрезидентът Илияна Йотова отправи послание към децата да знаят историята на България и да имат самочувствието, че са българи. \r\nЙотова посети днес 136 ОУ \"Любен Каравелов\" в София по повод Деня на народните будители и се срещна с учениците, учителския колектив и ръководството на учебното заведение, съобщи БТА.\n\n\n\r\n\"Нашата държава е една от най-древните и имаме толкова много герои, че понякога е трудно да ги запомним всичките\", посочи вицепрезидентът. \r\n\"Не е достатъчно да учите уроците си, а да знаете добродетелите, за които са се борили те\", обърна се тя към децата.\r\nЙотова поздрави и учителите за предстоящия празник. \r\n\"За мен вие сте истинските будители, без вас няма нация, няма да има знания, и нещо по-важно - възпитание на децата\", посочи тя.\r\nПо-късно днес, в 17:00 часа в Софийския университет \"Св. Климент Охридски\", вицепрезидентът ще участва в официалната церемония по награждаване на тазгодишните победителки от Националната стипендиантска програма \"За жените в науката\".", "date": "2018.10.31", "title": "Вицепрезидентът при учители и ученици: Без вас няма нация!"}
{"url": "https://www.dnes.bg/stranata/2018/10/31/sviha-100-kilogramova-kambana-ot-selska-cyrkva.392161", "text": "Изчезнала е камбаната на храм \"Свети Георги\" в село Верен, община Братя Даскалови, информират от МВР.\n\n\n\r\nЗа кражбата сигнализирали вчера в Районното управление на полицията в Чирпан.\r\nЦърковната камбана е бронзова и тежи около 100 кг.\r\nОбразувано е досъдебно производство. Полицията издирва крадците и камбаната.", "date": "2018.10.31", "title": "Свиха 100-килограмова камбана от селска църква "}
{"url": "https://www.dnes.bg/politika/2018/10/31/skandalyt-s-dabch-skara-volia-i-vmro.392162", "text": "Скандалът с Държавната агенция за българите в чужбина скара \"Воля\" и ВМРО.\r\n \r\nСпоред едните явно става дума за натиск, а според другите - за целенасочена атака.\r\n \r\nЛидерът на \"Воля\" Веселин Марешки обвини вицето Красимир Каракачанов, че  е главата на организираната престъпна група в Агенцията.\n\r\nТой смята, че Валери Симеонов чисто формално е отговорният вицепремиер за ДАБЧ, а реално нещата там зависели от Каракачанов.\n\n\n\n\r\nВ отговор на критиките пък Юлиян Ангелов от ВМРО отсече, че има кръгове в България и в чужбина, които искат да нанесат политически удар на Каракачанов и ВМРО.\r\n \r\nСпоред него ВМРО за 125 години история е понасяла много по-тежки удари, а ако пък \"някой е правил нещо на гърба на българите зад границата, трябва да си понесе последствията\".\n                    \n                    \n                \r\n\"Този удар няма да ни събори, напротив ще излезем още по-силни, защото знаем, че нещата, които казваме, са истината и че сме прави. Всеки политически джендър, който довчера е бил либерал, след това е станал демократ и един е за въоръжаване, а друг ден против, а след това е станал патриот, няма как по никакъв начин с подобни тези и лъжи на гърба на ВМРО да си прави политически имидж\", заяви още Ангелов.\n\r\nТой смята, че българските институции трябва  да си вършат работата и там, където има корупция и нарушаване на закона, прегрешилите трябва да си носят последствията.\r\n \r\n\"Въпросът е, че всичко беше обърнато така, че да има политически удар върху цялото управление на страната и върху ВМРО без никакви доказателства, а твърдения на различни хора, които нито познават материята, нито знаят за какво става въпрос, а единствената им цел е да оплюват ВМРО и Каракачанов\", оплака се депутатът.\r\n ", "date": "2018.10.31", "title": "Скандалът с ДАБЧ скара \"Воля\" и ВМРО"}
{"url": "https://www.dnes.bg/politika/2018/10/31/cvetanov-za-dabch-pokazvame-volia-za-borba-s-korupciiata.392174", "text": "Държавата много ясно е показала политическата воля да се бори с корупцията със случая с Държавната агенция за българите в чужбина /ДАБЧ/. Така коментира Цветан Цветанов скандала с Петър Харалампиев и исканата от ДПС оставка на Валери Симеонов заради случая.\n\r\n\"И Каракачанов, и Симеонов са били за това институциите да си свършат работата и всички тези сигнали за корупция да бъдат проверени. Има много ясно изразена политическа воля. Когато един вицепремиер не осуетява и подкрепя институциите да си свършат работата, смятате ли че това политическо дезертиране от проблема?\", запита шефът на ПГ на ГЕРБ.\n\n\n\n                    \n                    \n                \r\nТой настоя и че нямат различия с коалиционните си партньори от \"Обединени патриоти\" по темата.\n\r\n\"Нямаме никакви различия държавата да изпълни своя ангажимент и да покажем, че държавата е по-силна от всеки, който иска да уронва нейния престиж\", отсече Цветанов.\n\r\nТой коментира и трудното събиране на кворум и закъснението с близо час на старта на днешното пленарно заседание, след като от БСП и ДПС не се регистрираха в залата. По думите му осигуряването на кворум може да се подобри с дисциплиниращи мерки.\n\r\n\"Разбира се, че говорим за предизвикателство и съм убеден, че с дисциплиниращите мерки ще можем да бъдем много по-консолидирани в парламентарните групи, които формираме парламентарното мнозинство. Надявам се, че все пак анжажиментът ще го изпълним и ще успеем да приемем важните закони\", каза Цветанов.\n\r\nШефът на ПГ на ГЕРБ обясни и че някои от депутатите отсъстват по здравословни или лични причини, или пък са в командировки. С дисциплиниращите мерки обаче щели да ограничат отсъствията по лични причини.\n\r\n\"Има командировки, болнични, лични причини. Това са неща, които трябва да подобрим, за да могат колегите да присъстват, но понякога има и чисто човешки елемент, където не можем да бъдем толкова сурови, а трябва да бъдем хора преди всичко\", заключи Цветанов.", "date": "2018.10.31", "title": "Цветанов за ДАБЧ: Показваме воля за борба с корупцията"}
{"url": "https://www.dnes.bg/world/2018/10/31/syd-v-ungariia-opravda-jurnalistka-spyvala-migranti.392160", "text": "Върховният съд на Унгария оправда репортерката, осъдена по обвинение, че преди три години е ритала и препъвала мигранти, за да им попречи да влязат на унгарска територия от Сърбия, предаде ДПА.\n\r\nОбявеното днес решение на съда отменя присъдите от две по-долни инстанции. Петра Ласло бе осъдена на три години условно заради действията си, привлекли вниманието и възмущението на световната общност по време на бежанската криза на Балканите през есента на 2015 г. Няколко видеозаписа показваха как Ласло рита едно момиче и препъва мъж с дете на ръце, докато прииждащите от Сърбия мигранти се опитват да се изплъзнат на полицаите, които препречват пътя им.\n\n\n\r\n                    \n                    \n                Подсъдимата се извини пред съда и оправда поведението си със страх от мигрантите. Въпреки това тя бе уволнена от тогавашния си работодател - телевизията N1TV. Днес Върховният съд постанови, че Петра Ласло трябва да бъде обвинявана за нарушаване на обществения ред, а не по наказателния кодекс.\n\r\nНяколко дни след инцидента с Ласло правителството на Унгария приключи с построяването на ограда от бодлива тел по сръбската граница, припомня БТА. До март 2016 г. всички държави по т.нар. балкански път спряха придвижването на мигранти към богатите страни в Западна Европа.", "date": "2018.10.31", "title": "Съд в Унгария оправда журналистка, спъвала мигранти "}
{"url": "https://www.dnes.bg/business/2018/10/31/kak-se-planira-uspeshna-kariera-vyv-fokusa-na-scale-up-your-career.392177", "text": "Как се планира успешна кариера, как се избира най-подходящата професия и какво е важно за кариерното преориентиране? Отговори на тези и още интересни въпроси ще даде специализираното събитие Scale up your career, организирано от сайта Rabota.bg и компанията за кариерно консултиране Career Guide, което ще се проведе на 6 ноември от 9 часа, в Capital Fort, София. \n\r\nВъв фокуса на събитието ще бъдат няколко специфични групи: младежите, които са завършили университет и търсят реализация на трудовия пазар; жените, които се връщат от отпуск по майчинство, и българите, които са учили в чужбина, но искат да започват кариера в България. Всички те ще получат практически съвети за кариерно планиране и преквалификация, съобщиха организаторите. \n                    \n                    \n                \r\n\"Целта на събитието е да спомогне на търсещите работа да получат информация за успешна преквалификация и кариерно ориентиране в различните сфери на дейност. Това събитие не е само скок и промяна в кариерата, а има обществено и социално значение за всички, които искат 360-градусова промяна в професионалното си развитие\", обясни мениджърът на  Росица Радоева. \n\r\nЕксперти в областта на заетостта ще представят последните тенденции на пазара на труда в България и ще разкрият кои са най-търсените кадри в страната. Участниците в събитието ще имат възможността да се срещнат с водещи компании от различни сектори, на които да представят автобиографиите си.\r\nВ рамките на Scale up your career ще бъде организирана работилница за CV-та, в която присъстващите ще получат ценни съвети за това как да подготвят атрактивна и креативна автобиография, която да им осигури интервю за работа. \n\r\nУчастието в Scale up your career е напълно безплатно, след предварителна регистрация на сайта на събитието. Регистриралите се  ще участват в реални бизнес казуси на известни компании, след което могат да получат предложение за работа спрямо техния опит и умения. Освен това участниците ще получат специални отстъпки от програма за кариерно преориентиране, както и съдействие за намиране на работа от специалисти на сайта Rabota.bg.", "date": "2018.10.31", "title": "Как се планира успешна кариера - във фокуса на Scale up your career"}
{"url": "https://www.dnes.bg/akoshtete-vqrvaite/2018/10/31/noemvri-chuka-na-vratata-liubovniiat-vi-horoskop.392086", "text": "Месец ноември ще бъде вълнуващ по отношение на любовта. За някои представители на зодиака, това означава нова връзка. Други ще се опитат да закрепят вече пропукалите се взаимоотношения. Дали има смисъл? \r\nЕдно е сигурно – време е за равносметка, време, в което и да се забавляваме. Повече за това какво ви очаква, вижте в любовния хороскоп на Az-jenata.bg\r\n\r\nПрез ноември представителите на зодия Овен ще изпитат по-силно чувство за удовлетворение. Независимо дали искате да привлечете любов, да подобрите връзката си или да освободите себе си от предизвикателни взаимоотношения, ще се почувствате добре и оптимистично. Стойте настрана от хора, които са драматични, конфликтни, за да не навредят на любовния ви живот. Когато всичко върви добре в отношенията ви, не търсете повод за конфликти.\r\n                    \n                    \n                \r\nКогато става въпрос за любов, Телците ще са пасивни през ноември. Вниманието им ще бъде фокусирано върху по-важни неща, като работата. Хубаво е, че любимият човек ще ви окаже своята подкрепа и ще ви даде нужното пространство. Все пак се опитайте да се реванширате по някакъв начин. \r\n", "date": "2018.10.31", "title": "Ноември чука на вратата... Любовният ви хороскоп"}
{"url": "https://www.dnes.bg/obshtestvo/2018/10/31/gei-brak-miusiulmanin-za-zet-skepticizym-po-nashenski.392114", "text": "79% от българите са против еднополовите бракове, показва проучване на Pew Research Center.\r\n32% на сто от сънародниците ни пък са склонни да приемат мюсюлмани като роднини, а всеки втори е готов да приеме евреи като членове на семейството си. \r\nОт изследването става ясно още, че по-малко от половината население на страните от Централна и Източна Европа би желало да приеме мюсюлмани в дома си. Освен това държавите в тези региони е по-малко вероятно да подкрепят еднополовите бракове, отколкото страните в западната част на стария континент.\r\nВ същото време християнството играе по-важна роля в живота на тези, които са в Централна и Източна Европа. 66 на сто от българите смятат, че християнството има съществена роля за тях. \r\n                    \n                    \n                Почти същият е и процентът на сънародниците ни, които смятат, че народът ни не е съвършен, но културата ни е по-добра от тази на другите членки на ЕС. \r\n\"Желязната завеса, която някога е разделяла Европа, може отдавна да е изчезнала, но сега континентът е разделен от ярките различия в обществените нагласи към религията, малцинствата и социалните въпроси като гей брака и законния аборт\", се посочва в анализа, цитиран от \"Монитор\". \r\nПроучванията в нагласите на хората от стария континент са продължили 3 години и са обхванали около 56 000 възрастни в 34 страни.", "date": "2018.10.31", "title": "Гей брак, мюсюлманин за зет... Скептицизъм по нашенски"}
{"url": "https://www.dnes.bg/obrazovanie/2018/10/31/na-borba-s-vyshkite-vsiaka-sedmica-proverki-v-uchilishtata.392116", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕсенни неволи за деца и родители. Сериозно увеличаване на деца с въшки в столичните учебни заведения отчитат от РЗИ. Статистиката е категорична - от 178 проверени училища в края на септември, в 113 са открити опаразитени деца.\n\r\nСтарши инспекторът Нина Петрова от РЗИ - София беше категорична в \"България сутрин\": \"Най-много са опаразитени децата в детските градини и учениците до 4-ти клас\".\n\r\n \r\nТя увери, че постоянно екипи на РЗИ обикалят детските градини и училищата и правят акции, за да ограничат колкото се може повече заразата, но все пак опаразитените се увеличават. \n                    \n                    \n                \r\n\"Ние изготвихме предписания до училищата и детските градини съгласно Закона за здравето. Съгласно тези предписания служителите в учебните заведения трябва да правят филтри на децата. Заразените деца не бива да се допускат в учебното заведение. Родителите трябва да си го вземат и обработат вкъщи\", допълни още Петрова пред .\n\r\nТя добави, че учителите трябва да проверяват децата от 1-ви до 7-ми клас всяка седмица за въшки, а от 8-ми до 12-ти - един път месечно.\n\r\n\"Мерките, които трябва да вземат родителите, за да не се разпространи опаразитяването - трябва първо да уведомят приятелите на това детенце. Трябва да закупят веднага препарати от аптеките и да се обработи главата на детето\", завърши тя.\r\n ", "date": "2018.10.31", "title": "На борба с въшките: Всяка седмица – проверки в училищата"}
{"url": "https://www.dnes.bg/akoshtete-vqrvaite/2018/10/31/5-prichini-zelenookite-da-sa-tolkova-specialni.392088", "text": "Едно от първите неща, които забелязваме в някого са неговите очи. Те могат да ни разкрият много за човека. Според психологически проучвания, хората с рядко срещан цвят на очите, въздействат по определен начин на личността ни. Очи, които се срещат рядко (около 2% от хората на Земята имат зелени очи), винаги ни впечатляват.\r\n\r\nТъй като зелените очи са уникални, притежателите им изглеждат доста привлекателно. Те излъчват загадъчност, интелект, игривост и непокорност. Зеленооките са личности, които поемат рискове в живота си, тъй като са доста импулсивни. Имат чувство за хумор и са чаровни.\r\n\r\nХората със зелени очи влагат страст във всичко, което правят, независимо дали става въпрос за работата им или за личния живот. Те са искрени, добри слушатели. Любовта за тях е необикновена, тъй като я изживяват с много и различни, дълбоки емоции.\r\n                    \n                    \n                Могат да постигнат успехи в кариерата си, тъй като са целеустремени. Зеленооките са страстни любовници и се стремят към създаването на дълготрайни взаимоотношения. Не на последно място са изключително търпеливи.\r\n", "date": "2018.10.31", "title": "5 причини зеленооките да са толкова специални"}
{"url": "https://www.dnes.bg/politika/2018/10/31/karakachanov-az-predlojih-haralampiev-beshe-greshka.392122", "text": "Вицепремиерът и военен министър Красимир Каракачанов обяви, че именно той е предложил Петър Харалампиев за директор на Агенцията за българите в чужбина.\r\n\"Петър Харалампиев представлява едно гражданско сдружение, което е активно в обществото. Тъй като неговото сдружние претендираше, че е патриотично, ние сме го поканили. Оттук нататък номинацията му е от самото сдружение \"БГ патриот\". Те го предлагат за две неща - областен управител на София или директор на Агенцията за българите в чужбина. Тогава моето предложение беше не областен управител на София, а директор на Агенцията за българите в чужбина. Аз съм го предложил за този пост\", обясни Каракачанов, но призна, че това е било грешка.\n\n\n\n\r\n                    \n                    \n                \"Преценката беше моя, че е по-добре в Агенцията за българите в чужбина, защото областният управител е изключително тежка работа и би следвало там да търсим друг човек\", каза още той и добави, че Харалампиев и неговото сдружение години наред са били активни в ораганизиране на концерти и благотворителни културни мероприятия в Македония, Западните покрайнини и Украйна.\r\nПопитан дали е имал доверие на Харалампиев, Каракачанов отговори, че допреди човек да се издъни, би следвало да си сигурен в него.\r\n\"Бил съм сигурен и съм смятал, че там ще се справи по-добре, отколкото като областен управител на София\", добави той пред bTV.\r\n\"Къде има корупционни схеми? Там, където проблемите се решават трудно. При всички тези години ние сме настоявали етническите българи да получават гражданство по облекчена процедура\", посочи воеводата.\r\nКаракачанов заяви, че е предупредил Харалампиев заради забавянето на преписките в ДАБЧ.\r\n\"Бавиш преписките, възниква недоволство и много вероятно ще възникнат съмнения, че тези препискисе бавят, за да може някой да дойде и да предлага разни услуги. Не прави подобни глупости. Това са предупреждения, които съм му направил\", уточни Каракачанов.\r\nПопитан дали лично той трябва да понесе политическата отговорност за назначаването на Харалампиев, Каракачанов отговори: \"Може ли да гарантирате за всеки един човек, когото познавате и когото смятате, че в даден момент може да свърши някаква работа и след това той се е издънил - носи си последиците\".\r\n\"„Ако се докаже, че аз или ВМРО сме получавали пари от българското гражданство, ще си носим последствията. За много неща може да сме виновни ние, политиците и аз като политик. Едно нещо не съм си позволявал в живота си, нито ВМРО в последните 20 години, откакто аз съм начело - не сме си позволявали да правим компромис с каузата българи в Македония или да търсим някакви дивиденти там. Ако някой го докаже - няма проблем, веднага си поднасям оставката, веднага си нося политическата отговорност. Това означава политическа отговорност. А не в един момент аз да поемем отговорност за едни клевети, които не се вярни\", заключи той. ", "date": "2018.10.31", "title": "Каракачанов: Аз предложих Харалампиев... Беше грешка!"}
{"url": "https://www.dnes.bg/obshtestvo/2018/10/31/kompleksi-batka-s-palka-razdava-pravosydie-na-pytia.392117", "text": "\r\nВ социалните мрежи се завъртя видео с пореден агресор на пътя, който смята, че има право да раздава правосъдие.\r\nМъж, в разцвета на силите си, показва мускули и умения в боя срещу възрастен мъж. От кадрите не стават ясни причините за неговата ярост, най-вероятно става въпрос за засичане между коли.\r\nПобойникът тръгва към саморазправа с палката, когато възрастният мъж решава да го спре.\r\nКомплексите и силата обаче са на страната на младостта и в крайна сметка белокосият е повален на земята и ритан.\r\nВероятно спътникът на възрастния се притичва на помощ, но и той е подбран агресора.\r\nОстаналите шофьори пък са предпочели да снимат и да изгледат ситуацията от колите си, и да не се намесват.", "date": "2018.10.31", "title": "Комплекси: Батка с палка раздава правосъдие на пътя"}
{"url": "https://www.dnes.bg/sofia/2018/10/31/koi-stolichni-kvartali-ostavat-bez-voda-utre.392124", "text": "\"Софийска вода” временно ще прекъсне водоснабдяването в някои части на столицата утре, 1 октомври, съобщиха от водното дружество.\r\nВъв връзка с подмяна на сградно водопроводно отклонение на ул. \"Пчелина\", кв. \"Бусманци“, се налага спиране на водоподаването от 09:00 до 17:00 часа на клиентите на \"Софийска вода\", живеещи на ул. \"Пчелина“ - от ул. \"Троянов път“ до ул. \"Асен Игнатов“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Перуника“ на ъгъла с ул. \"Троянов път“.\r\nВъв връзка с подмяна на сградно водопроводно отклонение на ул. \"Бесарабия“, кв. \"Васил Левски“, се налага спиране на водоподаването от 09:30 до 18:30 часа на клиентите на \"Софийска вода\", живеещи на ул. \"Бесарабия\" - от ул. \"Константин Фотинов\" до ул. \"Лепенец\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Бесарабия“ № 70.\r\n                    \n                    \n                Поради подмяна на сградно водопроводно отклонение на ул. \"Езерото\", с. Кътина, се налага спиране на водоподаването от 09:30 до 14:00 часа на клиентите на \"Софийска вода\", живеещи в района на ул. \"Пирамидите\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Пирамидите“ и ул. \"Езерото“.\r\nВъв връзка с подмяна на сградно водопроводно отклонение на ул. \"Ген. Михаил Кутузов“, м. Гърдова глава, се налага спиране на водоподаването от 10:00 до 19:00 часа на клиентите на \"Софийска вода\", живеещи на ул. \"Ген. Михаил Кутузов“ - от ул. \"Еровете“ до ул. \"Дрян“ и ул. \"Грамос“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Грамос“ на ъгъла с ул. \"Ген. Михаил Кутузов“.\r\nПоради изграждане на сградно водопроводно отклонение на ул. \"Тинтява“, жк. \"Изток“, се налага спиране на водоподаването от 10:00 до 17:00 часа на клиентите на \"Софийска вода\", живеещи на ул. \"Тинтява\" - от ул. \"Райко Алексиев“ до ул. \"Тодор Стоянов\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Тинтява“ № 1.\r\nВъв връзка с подмяна на спирателен кран на ул. \"Апостол Карамитев“, жк. \"Дианабад“, се налага спиране на водоподаването от 10:00 до 16:30 часа на клиентите на \"Софийска вода\", живеещи на ул. \"Никола Габровски\" № 39А, павилиони на ул. \"Никола Габровски\" до ул. \"Апостол Карамитев\", ул. \"Апостол Карамитев\" № 16, бл. 24 и бл. 25. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Апостол Карамитев“ № 16.\r\nПоради реконструкция на водопровод на бул. \"Илиянци“, жк. \"Военна рампа“, се налага спиране на водоподаването от 09:00 до 21:00 часа на клиентите на \"Софийска вода\", живеещи на бул. “Илиянци\" - от ул. “Локомотив\" до ул.\" Първа българска армия\".  При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на адрес: бул. \"Илиянци“ на кръстовището с ул. \"Локомотив“.\r\nСлед възстановяване на водоснабдяването е възможно временно леко повишаване на мътността на водата.\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.10.31", "title": "Кои столични квартали остават без вода утре"}
{"url": "https://www.dnes.bg/rusia/2018/10/31/8-evropeiski-dyrjavi-sreshtu-izborite-v-iztochna-ukraina.392118", "text": "Осем европейски страни разкритикуваха организирането на \"нелегитимни\" избори на 11 ноември за ръководители на двете самопровъзгласени републики – ДНР и ЛНР в Източна Украйна, предаде Франс прес.\n\n\n\r\n\"Ако бъдат произведени, тези нелегитимни \"избори\" ще бъдат в нарушение на Минските споразумение и на украинския закон\", заявиха днес в обща декларация европейските членове на Съвета за сигурност Франция, Холандия, Полша, Швеция и Обединеното кралство. \r\nИталия, която бе член през 2017 г., както и Белгия и Германия, които ще станат членове на съвета през януари, също сложиха подписа си под документа.\r\n                    \n                    \n                \"Призоваваме сепаратистите да се откажат от плановете си за тези \"избори\" и призоваваме Русия да използва значителното си влияние да спре произвеждането на тези \"избори\", казаха те.\r\nИзявлението бе прочетено от британската постоянна представителка в ООН Карън Пиърс преди началото на заседание на Съвета за сигурност, посветено на Украйна.\r\nВ т.нар. Донецка народна република ще бъде избран на 11 ноември нов ръководител след смъртта на Александър Захарченко, убит при бомбен атентат в кафене в центъра на сепаратистката столица.\n\r\nБТА", "date": "2018.10.31", "title": "8 европейски държави срещу изборите в Източна Украйна"}
{"url": "https://www.dnes.bg/obrazovanie/2018/10/31/agresiia-zashto-momche-zabi-himikal-v-skulata-na-syuchenik.392119", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПедагогически съвет ще реши какво наказание ще бъде наложено на момчето, което прати в \"Пирогов\" свой съученик след сбиване.\r\nАрена на свадата е била класната стая на езиковата гимназия \"Свети Методий\" в столичния квартал \"Красно село\". При конфликта между двамата едното момче държало химикалка и я забило в скулата на съученика си. \r\n\"Конфликтът е породен от размяната на обидни думи. Не е имало конфликт между тях до този момент. Самите момчета са от добри семейства, спортисти са, дори посегналият на другия представи много добре училището преди седмица\", сподели в \"България сутрин\" директорът на училището Таня Трапова.\n\n\r\n                    \n                    \n                По нейни думи момчетата са били приятели. Въпреки приятелството обаче се стига до инцидента.\r\n\"В тази възраст закачките между момчетата са малко по-грубички. Те сега съзряват психически и физически и трудно се оправят с това. Може би и това е причината да се случи този нелеп инцидент\", коментира педагогическият съветник на училището Олимпия Тенева.\r\nТрапова пък поясни, че пострадалото момче е претърпяло спешна операция и няма опасност за живота му. То е споделило, че се чувства добре и няма търпение да се върне в училище.\r\nПедагогическият съветник каза пред , че ще бъдат проведени специални часове във всеки клас, в които да се коментира агресията. По нейните думи учениците трябва да разберат, че всеки жест и всяка дума трябва да се премерят, за да не се получават такива неща.\r\nМомчето, което е посегнало на съученика си, ще получи наказание от съдебните власти и след това ще бъде наказано и от училището. От ръководството обясниха, че е възможно да бъде изключено.", "date": "2018.10.31", "title": "Агресия: Защо момче заби химикал в скулата на съученик?"}
{"url": "https://www.dnes.bg/stranata/2018/10/31/myj-zagina-pri-pojar-v-haskovo.392125", "text": "Мъж с неустановена засега самоличност загина при пожар в Хасково, съобщиха от МВР. \r\nСигнал за огъня е бил получен в 0:45 часа тази нощ.\n\n\n\r\nПламъците са обхванали построена с подръчни материали постройка южно от портала на завод \"Родина\". \r\nПри гасенето й пожарникарите открили труп на мъж, който е бил откаран за аутопсия в Съдебна медицина.\r\nРаботата по образуваното досъдебно производство и изясняване самоличността на мъжа продължава.", "date": "2018.10.31", "title": "Мъж загина при пожар в Хасково "}
{"url": "https://www.dnes.bg/notifikacii/2018/10/31/iali-ste-ama-8-prichini-za-poiavata-na-vylchi-glad.392084", "text": "Гладът е полезно чувство, което дава сигнал, че е време да заредим малко енергийните си батерии.\r\nТой поддържа функционирането на мозъка, изграждането на мускулите, позволява на организма да се възстанови след физическото натоварване и стреса от деня.\r\nНормално е да изпитваме глад през няколко часа. Не е нормално обаче, ако това се случва твърде често, въпреки че сравнително скоро сме яли.\r\nКакви могат да бъдат причините за поява на глад скоро след като сте се хранили?\r\n\r\nРазграждането на протеините отнема малко повече време, което отлага глада във времето. Ако в менюто ви не се съдържат достатъчно протеини, скоро след храненето ще огладнеете.\r\n                \n                \r\nФибрите също осигуряват ситост за повече време за разлика от въглехидратите например. Храни без фибри преминават много по-бързо през храносмилателния тракт, оставяйки ви отново гладни скоро, след като сте се хранили.\r\n\r\nИзбягвайте прегладняването, защото то носи доста затруднения на организма и го поставя в режим на пестене на енергия. Това кара нивата на стрес в тялото да се повишават. Вместо това разпределете храненията си през 3-4 часа на малки порции, така че да зареждате с хранителни вещества, носещи енергия през оптимално време.\r\n", "date": "2018.10.31", "title": "Яли сте, ама... 8 причини за появата на вълчи глад"}
{"url": "https://www.dnes.bg/politika/2018/10/31/zakysniaha-no-se-sybraha-tochno-121-ima-kvorum.392132", "text": "\n\r\nС близо час закъснение започнаха депутатите работа днес поради липса на кворум.\r\nВ крайна сметка вече независимият депутат, който стана законотворец с листата на БСП като коалиционен партньор, представляващ земеделците, Спас Панчев спаси положението и осигури кворума.\r\nС него при третата регистрация в пленарната зала се оказаха 121 депутати, колкото са нужни, за да може шефката на НС Цвета Караянчева да открие заседанието.\r\nТака че вместо в 9:00 ч., народните избраници стартираха работа си в 9:52 ч.\r\nИначе при първата регистрация таблата отчетоха едва 111 депутати. Тогава депутати от БСП и ДПС бяха в пленарната зала, но отказаха да се регистрират.\r\n                    \n                    \n                След 10 минути се регистрираха 116 - отново само от ГЕРБ и Обединени патриоти.\r\nКараянчева обаче даде половин час преди да направи трети опит да събере кворум.\r\nПрез това време квесторите броиха внимателно колко са депутатите и в 9:50 ч., когато дойдоха още двама народни избраници от \"Воля\", бройката излезе, а Веселин Марешки посрещна своите хора с топли прегръдки.\r\nТака че заседанието беше открито успешно, макар и късно. Тогава към колегите си в пленарната зала се присъединиха и депутати от ДПС и БСП. ", "date": "2018.10.31", "title": "Закъсняха, но се събраха точно 121. Има кворум!"}
{"url": "https://www.dnes.bg/rusia/2018/10/31/vzriv-v-sgrada-na-ruskata-fsb-edin-chovek-e-zaginal.392131", "text": "На входа в сградата на управлението на Федералната служба за сигурност /ФСБ/ в руския град Архангелск стана експлозия, съобщи информационният център на руския Национален антитерористичен комитет.\n\r\nЕдин човек е загинал, а трима се намират в болница, съобщи губернаторът на Архангелска област Игор Орлов, цитиран от РИА Новости. \n\r\nТой подчерта, че случилото се \"не са учения, всичко е много сериозно\".\r\nОрлов увери, че в региона са предприети всички възможни мерки за сигурност. \n\r\nПрестъплението е извършено вътре в сградата на ФСБ, добави губернаторът. \n\r\nРайонът около зданието е отцепен, евакуирани са хората от нея. \n\r\nРаботи се за установяване на типа взривно устройство.\r\n                    \n                    \n                 \r\n ", "date": "2018.10.31", "title": "Взрив в сграда на руската ФСБ, един човек е загинал"}
{"url": "https://www.dnes.bg/politika/2018/10/31/jeliaz-svoboden-i-v-bylgariia-sasht-ottegliha-obvinenieto.392134", "text": "САЩ оттеглят официално искането за екстрадиция на Желяз Андреев, съобщи премиерът Бойко Борисов пред журналисти в МС.\r\nБългаринът бе обвинен, че работейки за американска компания в София, е нарушил ембаргото със Сирия, тъй като фирмата продавала авиочасти на сирийската страна.\r\nСъс случая на Желяз у нас се ангажираха институциите на най-високо ниво – главният прокурор, МВнР и др.\r\nПремиерът каза, че казусът е бил изключително сложен, но вече може да се счита за приключен.\n\n\n\n\n\n\r\nБорисов благодари за съдействието на посолството на САЩ и посочи, че едно неприятно за двете страни събитие е било предотвратено.\r\n                    \n                    \n                Желяз Андреев пък заяви, че осъзнава, че е положена огромен обем работа от много хора.\r\n\"Може би днес аз съм най-щастливият човек в държавата, каза той и благодари на екипа\", работил по неговия случай.\r\nПрипомняме ви, че Желяз Андреев беше арестуван през април месец тази година във връзка с водено разследване във Флорида срещу 11 души.\r\nБългаринът беше обвинен, че е нарушил ембаргото за търговия в Сирия, докато е работел в кол център в България.\r\nВ работата си Желяз е отговарял на имейли и телефонни обаждания, свързани с търговията с авиационни части. Желяз не е подписвал документи, не е и знаел за търговия с авиочасти с двойна употреба. Така той е нарушил ембаргото на САЩ със Сирия.\r\nВ периода май 2013 г. – април 2016 г. Желяз е бил служител в отдел \"Продажби\" в българския офис на американската компания AW Tronics.\r\nТой обаче не е подозирал, че нарушава закона, нито е имал правото сам да избира клиентите си като служител в българския офис на американска компания.", "date": "2018.10.31", "title": "Желяз – свободен и в България. САЩ оттеглиха обвинението!"}
{"url": "https://www.dnes.bg/cars/2018/10/31/zimata-idva-podgotvete-kolata-i-edni-300-leva-za-obslujvane.392113", "text": "Макар и навън температурите да са необичайно високи за края на октомври, рано или късно зимата ще дойде. Със зимата, очаквано, идват и някои разходи за автомобила.\r\nТази година подготовката на колата за зимния сезон, ще излезе около 300 лева.\r\nСпоред Закона за движение по пътищата шофирането със зимни гуми в България е задължително от 15 ноември до 1 март. Така че шофьорите имат около две седмици да \"преобуят\" колите си с гуми, чийто грайфер е минимум 4 милиметра.\r\nСмяната на четирите гуми заедно с изправянето на джантите излиза между 20 и 100 лева - и то в случай че поставите миналогодишните. Ако имате нужда да купувате нови гуми, финансовото положение се усложнява, защото трябва да броите между 250 и 600 лв., пресмята \"България днес\".\r\n                    \n                    \n                Цената е според качеството на каучука, като огромно значение има и марката. Търговците масово предлагат безплатна смяна на гумите, ако си ги купите от тях.\r\nАко решите да го правите в последния момент ще трябва да се заредите не само с пари, но и с търпение и време. А асфалтът вече е достатъчно изстинал, за да сложите зимните гуми. \n\r\nГлобата за шофиране с износени гуми е 50 лева.\r\nЗимата е най-неблагоприятният период за всеки акумулатор. Затова сега е моментът да проверите състоянието му и ако е необходимо, да си купите нов. При ниски температури двигателят пали по-трудно и черпи повече ток от акумулатора, а капацитетът му значително намалява. Нов акумулатор ще ви струва около 200 лева, като собствениците на дизелови автомобили задължително да си вземат по-силни. За всеки случай винаги дръжте в багажника на колата и комплект кабели за зареждане.\r\nЕдно от първите неща, които трябва да направите, е да проверите дали чистачките ви не са за смяна. Нов комплект от качествени чистачки струва 20-30 лева. Веднага щом паднат температурите, казанчето за измиване на стъклата трябва да се зареди с незамръзваща течност.\n\r\nПрез зимния сезон много важно е осветителната система на автомобилите да бъде наред. Това означава изправни къси и дълги светлини, габарити, стопове, мигачи. Не забравяйте също да носите резервни крушки, ако се наложи смяна.\n\r\nПрепоръчително е да имате в колата си още стъргалка за лед, въже, вериги и спрей за размразяване на ключалки.", "date": "2018.10.31", "title": "Зимата идва! Подгответе колата... и едни 300 лева за обслужване"}
{"url": "https://www.dnes.bg/sofia/2018/10/31/raziaren-bashta-s-pistolet-placheshto-bebe-uplashen-taksidjiia.392123", "text": "\"Не бива да съдим таксиметровия шофьор, защото при нападение и под стрес всеки реагира по различен начин\".\r\nТака коментира близък до семейството поведението на таксиджията, возил Викторио и детето му след убийството в столичния кв. \"Надежда\".\r\nСлед като таксиметровия шофьор застана пред медиите и сподели за травмиращото преживяване, родителите на убитата Дарина останаха шокирани.\r\nСпоред тях, ако сигналът е бил подаден по-рано в полицията, ако таксиджията не е тръгнал веднага, то, може би, детето е можело да оцелее.\n\n\n\n\r\nОсвен това шофьорът призна, че убиецът е искал да остави детето при него, но той му отвърнал, че не може да се справи с него.\r\n                    \n                    \n                Припомняме, че Викторио направил опит да се самоубие, след като бе изловен от полицаите, преди това обаче простреля дъщеря си в едното око. Бебето умря в \"Пирогов\", а той се отървава с одраскване.\r\nИвайло Радев, който е близък на семейството на застреляната жена, сподели, че в семейството им е имало проблеми отдавна, но никой не говорил за това.\r\nТой разказа още, че Дарина изглеждала притеснена и стеснителна в присъствието на Викторио. Близкият на опечаленото семейство разказа, че в последните дни от живота на убитата, родителите и я канили да преспи у тях, за да се чувства в безопасност. Тя, обаче, отказала.\r\nСпоред експерти поведението на Викторио е в резултат от ревностна параноя, коментира психиатърът д-р Веселин Герев.\r\n\"При ревностна параноя има изкривяване на мисленето – може дори да реши, че това дете не е от него. Може би е имал доста колебания, но психопатския момент е надделял. Психопатът постига крайните цели на всяка цена. Убиецът е бил под постоянно напрежение, а детският плач е един от най-големите дразнители\", коментира още той пред Нова тв.\r\nПо думите му удостоверението, че Викторио бил психично здрав било формално, защото изследването на психическата пригодност е отпаднало преди години.", "date": "2018.10.31", "title": "Разярен баща с пистолет, плачещо бебе, уплашен таксиджия..."}
{"url": "https://www.dnes.bg/top-novini/2018/10/31/triabvat-ni-polovin-milion-rabotnici-za-5-g-biznesyt-nujen-e-vnos.392047", "text": "Половин милион работници и специалисти трябват за родната индустрия в близките пет години, заяви председателят на Асоциацията на индустриалния капитал в България Васил Велев.\r\nСпоред него, за 10 г. БВП може да се удвои, тъй като България в момента е на 12-о място в ЕС по ръст за полугодието.\r\n\"Но именно липсата на хора е голямата спирачка. Техният недостиг води вече и до отлив на инвестиции\", казва той пред \"\".\r\nВелев даде пример с Монтана, където до 3 години 50% от работниците в машиностроенето ще достигнат пенсионна възраст. И това не е изолирано явление. Гръбнакът на икономиката са хората от 50 г. и нагоре.\n\n\n\r\n                \n                Той заяви, че няма бранш, който да се похвали с комфорт от наличие на квалифицирани хора. Същото е и с учителите, лекарите.\r\nФирмите, които произвеждат части за автомобилостроенето, казвали, че биха могли да поемат 45 000 души, а IT секторът - 20 000. И това са браншове, които дават висока добавена стойност, казва Велев.\r\nПрез тази година са внесени 2 пъти повече работници, отколкото през миналата - 8000 души. Но това са предимно сезонни работници по морето.\r\nРаботодателите подкрепят програмата за трайно заселване на етнически българи от Украйна и Молдова в България.\r\nПрограмата бе лансирана от председателя на КНСБ Пламен Димитров по време на Националния съвет за тристранно сътрудничество в края на миналата седмица. Тя предвижда 50 хил. работници от българските диаспори в Украйна и Молдова да бъдат заселени в запустелите села у нас в следващите от 3 до 5 г.\r\n\"Бизнесът и без това вози до 50 км работниците си и ще продължи да ги вози. Въпросът е да ги има, т.е. да ги заселим тези наши сънародници в тези имоти\", аргументира се той.\r\nСиндикатите са пресметнали, че общата сметка за тази програма ще е между 300 и 400 млн. лева. Те ще се използват за закупуване на изоставени селски къщи, които се намират до 50 км от голям град.\r\nЖилищата ще се предоставят за конкретен период от време, в който сънародникът ни да работи в страната, а след това ще му бъде дарено.\r\nОбезлюдените села или такива с едноцифрен брой жители у нас пък са над 570, показват данни на Националния статистически институт към края на 2016 г. 27 хил. българи пък са напуснали селата и са се преместили в големите градове само през миналата година. Най-много те са в Габровска и Великотърновка област.\r\nПреди българите от историческите диаспори като в Украйна, Молдова или Западните покрайнини да изберат да дойдат у нас, те ще трябва да имат осигурено работно място, възможност за придобиване на българско гражданство, перспективи и програми за обучение на децата им в български средни и висши училища, предвижда синдикалният план.\r\nБизнесът от своя страна ще трябва да направи собствено проучване за нуждите от работна ръка по места, а общините ще трябва да опишат свободните жилища и къщи.\r\nКъм бесарабските българи взор са вперили и хотелиерите в зимните ни корурти.\r\nВ Банско и Пампорово бизнесът търси готвачи, сервитьори, камериери, пикола, но родни кандидати няма. Ски комплексите ни се нуждаят от близо 2 000 души за сезонна работа, като наддаването вече е в ход. Пампорово дават по 3 000 за готвачи, а в Банско предлагат дори 4 000 лева.", "date": "2018.10.31", "title": "Трябват ни половин милион работници за 5 г.! Бизнесът: Нужен е внос!"}
{"url": "https://www.dnes.bg/cars/2018/10/31/pablo-eskobar-narkobaron-1-no-s-niuh-kym-formula-1.392056", "text": "Покойният наркобарон Пабло Ескобар е най-известният престъпник в световен мащаб, но в началото на незаконния си бизнес той се пробва в различни автомобилни състезания. И най-общо можем да кажем, че талантът му изобщо не е отговарял на амбициите му, пише .\n\r\nЕскобар започва състезателната си кариера през 70-те години в популярния в Колумбия марков шампионат Copa Renault 4. Евтините и надеждни Renault 4 не са създадени с идеята да се състезават, но с минимални промени се превръщат в забавни състезателни коли. \n\r\nИдеята на всеки марков шампионат е пилотите да са поставени при равни условия, но Ескобар открива, че това е в негов ущърб. Малко след дебюта си в състезанията той вече разполага с по-мощна 4-ка в сравнение със своите съперници и демонстрира в няколко състезания, че е бавен в завоите, но на правите успява бързо да догони другите пилоти. Това обаче не е достатъчно и Ескобар започва да експлоатира контактите си в подкупната колумбийска полиция. \n                    \n                    \n                \r\nРецептата е проста – полицията спира най-бързите съперници на Пабло, когато те пътуват за поредното състезание и често ги държи часове наред докато им проверява документите с идеята, че те ще пропуснат състезанието и така конкуренцията на наркобарона на пистата ще намалее. Тази стратегия дава резултат и в края на сезона в Copa Renault 4 Ескобар завършва на второ място, само на 1 точка от шампиона. \n\r\nПо това време наркобаронът полага някакви усилия, за да отклони вниманието на медиите от основния си бизнес и участията му са \"спонсорирани\" от компанията на брат му Роберто, който търгува с велосипеди и поне неговият бизнес е бил законен. И за да е максимално добре подготвен, Пабло пристига на всеки старт с 4 състезателни автомобила, от които избира с кой да се състезава в зависимост кой от тях му е допаднал най-много по време на тренировките. \n\r\nПак в края на първата половина на 70-те Ескобар се пробва и в пистовите надпревари със Simca 1000 – първият състезателен автомобил, на който се появяват рекламите на компанията на брат му. \n\r\nС времето Пабло започва да търси по-силни автомобили и си купува Porsche 911 RSR – автомобилът, с който Емерсон Фитипалди участва през 1974 година в сериите IROC в Щатите. По-късно пилотът с най-потайните спонсори се сдобива и с Porsche 935 с цветовете на Martini, въпреки че алкохолната марка едва ли би искала да се асоциира точно със състезателната кариера на Ескобар. \n\r\nПрез втората половина на 70-те години Екобар осигурява истински блясък на националните автомобилни състезания в Колумбия – той наема огромни сервизни камиони, храна за големия си екип, шампанско, красиви момичета за стартовата решетка и пристига за стартовете с хеликоптер. \n\r\nКогато Ескобар натрупва повече опит с Porsche-то той сключва облог с най-известния колумбийски пилот по това време Рикардо Лондоно, че може да завърши планинското състезание в Меделин на по-малко от 15 секунди зад него. На финала Пабло е на 8 секунди от Лондоно и обявява, че той е спечелил надпреварата. Никой не се наема да му противоречи. \n\r\nМалко по-късно Ескобар вече е уверен, че има достатъчно талант и скорост, за да се пробва във Формула 1. Парите не са проблем и той започва да си търси място в световния шампионат. Така Ескобар успява да се договори със западналия в началото на 80-те години тим Ensign, за да кара за отбора в Гран при на Бразилия през 1981 година. \n\r\nНо най-после се намира човек, който да спре устрема на Пабло. Босът на FOCA Бърни Екълстоун, който тогава води сериозна битка със спортното подразделение на ФИА, разбира откъде идват парите за участието на Пабло във Формула 1 и налага вето върху издаването на суперлиценз за световния шампионат на амбициозния наркобарон. \n\r\nОттам нататък Ескобар отделя все повече внимание на производството и търговията с наркотици, като в най-силните си години шефът на картела от Меделин печели по 70 милиона долара на ден и признава пред приятели, че няма време за състезания и те му липсват. \n\r\nДнес от \"тима\" на Ескобар в автомобилните състезания почти няма живи. Доведеният му брат Густаво Гавирия, който се състезава с него в Copa Renault 4 е застрелян от полицията през 1990 година, самият Ескобар е гръмнат от полицейски снайперист през 1993-а, а през 2009 наемни убийци застрелват и Рикардо Лондоно.", "date": "2018.10.31", "title": "Пабло Ескобар – наркобарон №1, но с нюх към... Формула 1!"}
{"url": "https://www.dnes.bg/obshtestvo/2018/10/31/nad-39-000-dushi-sys-zaplata-nad-5000-lv-na-mesec.392106", "text": "Високите заплати нарастват най-бързо. По-ниските възнаграждения също се увеличават през годините, но това става с доста по-бавни темпове. \n\r\nМалко над 39 хил. души са обявили доходи от заплати в размер над 60 хил. лв. в годишните си данъчни декларации за 2017 г., стана ясно от писмен отговор на министъра на финансите Владислав Горанов на въпрос на депутата от БСП Лало Кирилов, пише \"Труд\". \r\nТова означава, че тези хора са получили средно по над 5000 лв. на месец, като тук влизат само доходите от трудови правоотношения – заплати и възнаграждения на мениджъри по договори за управление. \n\r\nЛюбопитно е, че броят на хората с такива високи доходи нараства най-бързо – със 74% за период от четири години. \n                    \n                    \n                \r\nБроят на хората, които за година са получили между 31 200 лв. и 60 000 лв., е малко над 81 хил. Това са високоплатени професионалисти в своята област и шефове със заплати между 2600 лв. и 5000 лв., като за четири години броят им също значително се увеличава, но с доста по-бавни темпове – с 61%.\n\r\nОще по-бавно нарастват хората, чиито средни месечни доходи прехвърлят границата от 2000 лв., но остават под прага от 2600 лв. За 4-годишния период те се увеличават с 60% до малко над 69 хил. души.\n\r\nХората, които получават между 12 хил. и 24 хил. лв. на година, или между 1000 лв. и 2000 лв. на месец също нарастват, но още по-бавно – с 58% за четири години. \n\r\nПри по-ниските доходи вдигането на заплатите става със значително по-бавни темпове. Броят на хората с годишни доходи между 7200 лв. и 12 хил. лв. нараства само с 23% за четири години. В резултат през 2017 г. над 447 хил. души са получили средно на месец от заплати между 600 лв. и 1000 лв.\n\r\nХората със средно доходи под 600 лв. на месец намаляват през годините. Но все още най-многобройни са тези, които изкарват между 250 лв. и 600 лв. средно на месец, като през 2017 г. те са близо 1,1 млн. души. Други 133 хил. са получили между 2400 лв. и 3000 лв. за цяла година. \n\r\nНо повече са хората, които са обявили в данъчните си декларации доходи под 2400 лв. за година – 658 хил. Това означава, че средно на месец доходите им от заплати са под 200 лв. Сумата е по-малка от минималната заплата и явно те работят почасово или са сезонни работници, които имат работа само през определени месеци от годината.", "date": "2018.10.31", "title": "Над 39 000 души със заплата над 5000 лв. на месец"}
{"url": "https://www.dnes.bg/notifikacii/2018/10/31/85-mln-plashtat-sasht-na-rusiia-za-miasto-na-mks.392107", "text": "САЩ ще плащат на Русия от порядъка на 85 милиона долара за всяко място в корабите \"Союз\" при транспортирането на американски астронавти до Международната космическа станция (МКС), предаде ТАСС. Това заяви вицепрезидентът на САЩ Майкъл Пенс пред в. \"Политико\".\r\n\"Смятам, че за сънародниците ни е разочароващо, че през последните няколко години не можем сами да извеждаме американски астронавти в космоса - каза Пенс. - За целта трябва да платим около 85 милиона долара за място в корабите \"Союз\". Но скоро ще извършим изпитателни тестове на нова платформа, която ще позволи американски астронавти да се върнат в космоса от територията на САЩ.\" \r\n \r\n/БТА/\r\n ", "date": "2018.10.31", "title": "$85 млн. плащат САЩ на Русия за място на МКС"}
{"url": "https://www.dnes.bg/football/2018/10/31/marko-van-basten-na-54-holandska-golova-mashina.392066", "text": "\n\r\nНа днешния последен ден от месец октомври рожден ден празнува един от най-емблематичните футболисти от края на 80-те и началото на 90-те години на XX век – Марко ван Бастен. Роден през 1964 година в Утрехт, Холандия, той започва професионалната си кариера през 1981 година в Аякс Амстердам.\n\r\nВ своята кариера той играе за холандския гранд в периода 1981-87 година и в Милан в периода 1987-1995 година. Той прекратява официално своята кариера едва на 31 години заради постоянните проблеми с контузии в последните години от неговата кариера.\n\r\nСмятан е за един от най-добрите нападатели в историята на футбола и един от най-добрите футболисти в историята на Аякс и Милан. За националния отбор на Холандия има 24 гола в 58 мача.\n                    \n                    \n                \r\nЗапочва да тренира футбол още на 6-годишна възраст.\n\r\nТой е трикратен шампион на Холандия и трикратен шампион на Италия по футбол.\n\r\nВан Бастен е печелил най-престижните индивидуални футболни награди. Той е трикратен носител на \"Златната топка\" и Футболист на годината на ФИФА през 1988, 1989 и 1992 г.\n\r\nНосител е на \"Златната обувка\" за 1986 г.\n\r\nЕвропейски шампион с Холандия през 1988 г.\n\r\nПрез 2007 година \"Sky Sports\" го нарежда на първо място в класацията за най-великите спортисти, приключили кариерата си прекалено рано.", "date": "2018.10.31", "title": "Марко ван Бастен на 54: Холандска голова машина"}
{"url": "https://www.dnes.bg/sofia/2018/10/31/metroto-v-centyra-spira-prez-uikenda-zaradi-kyrticata.392108", "text": "Тази събота и неделя влакчетата на метрото няма да се движат в участъка между станциите \"Сердика\" и Националния стадион \"В. Левски\".\r\nПричината за спирането им е строителството на третата линия на метрото, пише . През уикенда къртицата ще изгражда тунела под трасето на първата линия.\r\nЗаради спирането на метрото между трите станции - “Сердика”, Софийския университет и стадиона, общината ще пусне заместваща автобусна линия.\r\nТретата линия, която ще има 12 станции и ще е с дължина 12 км, се строи на два етапа. Вече са изградени 4 км от тунелите. Линията ще е от бул. “Вл. Вазов” през центъра, “Красно село” и “Овча купел”. Първите 5 станции се очаква да бъдат пуснати през септември 2019 г.\r\n ", "date": "2018.10.31", "title": "Метрото в центъра спира през уикенда заради къртицата"}
{"url": "https://www.dnes.bg/usa/2018/10/31/misteriozna-smyrt-na-sestri-ot-sauditska-arabiia-v-sasht.392109", "text": "Полицията в САЩ разследва мистериозната смърт на две сестри от Саудитска Арабия, чиито увити със скоч тела изплували в крайбрежен район в Ню Йорк миналата седмица, предаде Асошиейтед прес.\n\r\nСестрит - Тала Фареа на 16 години и Ротана Фареа на 22 години, били открити на 24 октомври на брега на река Хъдзън, който е на около 360 км от Феърфакс, щата Вирджиния, където живеели и били обявени за изчезнали през август.\n\r\nКъм вчерашния ден разследващите все още не бяха определили причината за смъртта. Телата на сестрите били увити едно за друго с тиксо с лице едно към друго, но по тях нямало никакви видими следи от наранявания, каза полицията. Телата и на двете били с пълно облекло.\n                    \n                    \n                \r\nВ деня преди да бъдат открити телата, майка им казала пред разследващите, че получила обаждане от представител на саудитското посолство, в което на семейството било наредено да напусне САЩ, понеже дъщерите й били подали молба за политическо убежище, заяви вчера полицията в Ню Йорк.\n\r\nГенералното консулство на Саудитска Арабия в Ню Йорк посочи в изявление, че е \"назначило адвокат, който да следи случая внимателно\".\n\r\nПолицията в Ню Йорк изпратила следовател във Вирджиния, за да научи повече за сестрите. Началникът на детективския отдел Дермот Шей заяви, че особен интерес представлявало какво се е случило, след като те са били обявени за изчезнали и какво ги е довело в Ню Йорк.\n\r\n\"Разследваме всички улики в миналото им\", каза Шей.\n\r\nСъдебни лекари установяват причината за смъртта. Липсата на видими наранявания изглежда изключва версията те да са скочили в реката от моста \"Джордж Вашингтон\".\n\r\nВ изявлението си саудитското генерално консулство каза, че представители на посолството във Вашингтон се били свързали със семейството и \"са им предложили подкрепата му в тези трудни времена\". То добави, че сестрите са учащи, \"придружаващи брат си във Вашингтон\".\r\nТала и Ротана се преместили в САЩ от Саудитска Арабия заедно с майка си през 2015 г. и се установили във Феърфакс, предградие на Вашингтон, заяви полицията.\n\r\nРотана била записана в Университета \"Джордж Мейсън\", но през пролетта напуснала. Говорител на \"Джордж Мейсън\" определи новината за смъртта й като \"трагична\" и заяви, че университетът сътрудничи на полицията.\n\r\nПолицията заяви, че сестрите били напуснали дома си и били настанени в приют след предишно изчезване през декември 2017 г. На 24 август отново били обявени за изчезнали.\n\r\nПолицията първоначално имала проблеми да установи самоличността на телата, тъй като по-голямата част от града и САЩ като цяло били заети с друга мистерия - пакетите с бомби, изпратени до десетина видни демократи и бюрото на Си Ен Ен в Ню Йорк, отбелязва Асошиейтед прес, цитирана от БТА.\n\r\nПолицията разпространила фотороботи на лицата на сестрите и била публикувала нееднократни призиви към обществеността в социалните мрежи да помогне да бъде установена самоличността им.\n\r\n\"Ще осигурим справедливост за тези две момичета и ще открием какво точно се е случило\", каза Шей. \n\r\n ", "date": "2018.10.31", "title": "Мистериозна смърт на сестри от Саудитска Арабия в САЩ"}
{"url": "https://www.dnes.bg/notifikacii/2018/10/31/vyrtim-edni-pari-v-obrashtenie-sa-nad-16-mlrd-leva.392110", "text": "В края на септември 2018 г. парите в обращение са достигнали 16 644.8 млрд. лв. като на годишна база се увеличават с 10.38 на сто /1565.0 млн. лв./, отчита Българската народна банка.\n\r\nПрез предходния едногодишен период (септември 2016 г. - септември 2017 г.) нарастването е било по-високо както в процентно отношение (12.69 на сто), така също и в абсолютна стойност (1698.0 млн. лв.).\n\r\nСредната по стойност банкнота в обращение в края на третото тримесечие на 2018 г. възлиза на 35.32 лв., което представлява увеличение с 0.42 лв. спрямо края на юни. За едногодишен период стойността й се е повишила с 1.65 лв., или с 4.90 на сто. Причините са по-високия темп на нарастване в паричното обращение на броя на банкнотите от 50 лева и 100 лева и продължаващата замяна на двулевовата банкнота с монета.\n                \n                \r\nКъм 30 септември 2018 г. делът на разменните монети в стойността на парите в обращение е 2.41 на сто.\n\r\nВ края на септември 2018 г. в обращение са 459.5 млн. броя банкноти. С най-голям дял (29.45 на сто) в общия брой на банкнотите в обращение е банкнотата с номинал 20 лева, като към 30 септември в обращение са 135.3 млн. броя от нея. С най-малък дял (4.90 на сто) в броя на банкнотите в обращение е двулевовата банкнота.\n\r\nЗа едногодишен период банкнотите в обращение се увеличиха с 22.4 млн. (5.12 на сто) по брой и с 1513.0 млн. лв. (10.28 на сто) по стойност.\n\r\nЗапазва се тенденцията от предходните периоди на изпреварващ годишен темп на нарастване в паричното обращение на банкнотите от 50 лева и 100 лева. В края на септември общата стойност на намиращите се в обращение банкноти от 50 лева е 6327.9 млн. лв., (38.98 на сто), а с най-малък дял (0.28 на сто) е стойността на двулевовите банкноти в обращение.\n\r\nВ края на септември 2018 г. в обращение са 2395.1 млн. броя монети, които са с 44.6 млн. броя, или с 1.90 на сто повече в сравнение с тези в края на юни. За същия период общата им стойност се увеличи с 15.4 млн. лв., или с 4.00 на сто и в края на септември 2018 г. достигна 401.5 млн. лв.\n\r\nНа годишна база се запазва тенденцията към нарастване на броя на намиращите се в обращение монети от всички номинали. За едногодишен период общият им брой в обращение се увеличи със 149.2 млн. (6.64 на сто), а стойността им - с 51.9 млн. лв. (14.83 на сто). С по-бърз темп нараства броят на монетите с високи номинали (50 стотинки, 1 лев и 2 лева).\n\r\nПрез третото тримесечие в БНБ са задържани общо 221 броя неистински български банкноти, открити в обращение, най-много са били тези от 20 лева, пише БТА. Спрямо второто тримесечие на 2018 г. неистинските български банкноти са с 31 броя по-малко. За същия период са били задържани общо 71 неистински български разменни монети, от които три броя от 2 лева, 23 броя от 1 лев, 44 броя от 50 стотинки и една монета от 20 стотинки.\n\r\nВ БНБ през третото тримесечие са били задържани неистински чуждестранни банкноти, сред които 157 броя евро, 65 броя щатски долари и 57 броя банкноти от други чуждестранни валути. \r\n ", "date": "2018.10.31", "title": "Въртим едни пари: В обращение са над 16 млрд. лева"}
{"url": "https://www.dnes.bg/index/2018/10/31/receptata-dnes-pylnen-luk-s-kaima-i-chushki.392020", "text": ":\r\n8-9 глави червен лук\r\n500 г кайма смес\r\n2 червени чушки\r\n1 люта чушка по желание\r\n50 г счукани орехи\r\n50 г доматено пюре\r\n3 с.л. заквасена сметана\r\nняколко стръка нарязан магданоз\r\n½ ч.л. мащерка\r\n½ ч.л. чубрица\r\nщипка сминдух\r\nсол, черен пипер на вкус\r\nолио\r\n \r\n:\r\n \r\nПремахнете люспите от лука. След това от едната страна на всяка глава, отрежете малка част. Ако главите лук не са стабилни, когато ги поставите в тава, отрежете малко и от дъното. С помощта на лъжица издълбайте вътрешността им. Нарежете на ситно половината количество от издълбания лук (другия го запазете за салата, ястия, супи).\r\n \r\nЗадушете го в тиган с добре загрята мазнина. Прибавете към него нарязаните чушки, подправките, ядките и каймата. Когато каймата посивее добавете доматеното пюре, а след 2-3 минути и сметаната. Напълнете лукчетата със сместа, като ако ви остане от нея, може да я разпределите в тавата около тях.\r\n \r\nПокрийте тавата с алуминиево фолио и я сложете в предварително загрята фурна на 180 градуса. Печете около 20-30 минути, след което премахнете фолиото и запечете за още няколко минути.\r\n\r\n", "date": "2018.10.31", "title": "Рецептата Dnes: Пълнен лук с кайма и чушки"}
{"url": "https://www.dnes.bg/obshtestvo/2018/10/31/vsiaka-peta-jena-jertva-na-iznasilvane-ubita.392111", "text": "Всяка пета жена, която е станала жертва на изнасилване, е била убита. Това показват данните от МВР и Министерство на правосъдието, с които пише \"Монитор\". Според числата само за последната отчетна година са били изнасилени 142 жени. От тях 30 са били убити. \n\r\nСтатистиката обаче не е абсолютно точна, тъй като според МВР малка част от жертвите подават сигнал в полицията. От вътрешното ведомство обаче изтъкват, че половината от случаите са разкрити. Само за 2017 година са заловени 15 изнасилвачи. От началото на тази година те са с двама повече.\n\r\nДруга притеснителна подробност обаче е, че изнасилванията на жени в България с увеличават стремглаво през последните три години. През 2016 г. са регистрирани 127, през 2015 – 118 случая на това престъпление. 142 са регистрираните изнасилвания за 2017 г., но това са само част от жертвите.\n                    \n                    \n                \r\n233 са блудствата, които представляват полово удовлетворяване без съвкупление, например насилствена орална любов или анален секс, който законът не третира като изнасилване. Освен това има и съвкупление с малолетни лица, част от които са деца или родственици на насилниците. Техният брой е 103.\n\r\nНаказанието в България за този вид престъпление е от 10 до 20 години затвор. Осъдените обаче са не повече от 20 за година, тъй като делата продължават повече време.\n\r\nПоследните, които са се изправили пред Темида за подобно престъпление, са български тийнеджъри, които изнасилили групово 13-годишно момиче в Германия. За разлика от нашето правораздаване германското се оказало по-бързо. Осем момчета на възраст между 14 и 17 години бяха обвинени, че са нападнали момичето, което се прибирало в къщи от плувен басейн, завлекли го в близка гора и го насилвали, докато не се намесила минаваща през гората жена. Всички обвиняеми са от български произход. Шест от тях бяха осъдени в съда във Вупертал. Другите двама избягаха със семействата си в България, където бяха задържани и ще бъдат съдени отделно. Главният извършител е осъден на 4 години и 9 месеца затвор, а основният му съучастник е осъден на 4 години затвор. Други двама получиха по-кратки присъди затвор, а останалите двама получиха изпитателен срок.\n\r\nИзнасилване с убийство потресе България и преди седмици, когато момче от ромски произход насили и уби телевизионната водеща от Русе Виктория Маринова. Той също беше заловен в Германия и изпратен у нас, където да очаква присъдата си. Заради тежкото престъпление го грози доживотен затвор.\n\r\nДруга плашеща статистика, изведена от социологически агенции у нас, показва пък, че всяка десета жена у нас е преживяла изнасилване. Данните идват от проучване, направено сред 1000 пълнолетни жени. Изводът е на база на анализ на отговорите, при които 4% признават, че те самите са били жертва на изнасилване, а 29% - че познават такава жертва. За 89% от анкетираните проблемът е или много сериозен или сериозен. \n\r\nИнтересни са и реакциите на жертвите според това проучване. По-малко от една трета са съобщили в полицията за сполетялото ги, не всички са споделили и с най-близките си. В 76% от случаите насилникът е познат на жертвата. Според социолозите няма защитена територия – случва се в дома, на публични и на работни места. Проблемът има и медицински характер, защото в 65% от случаите мъжът е бил с някакъв вид психични отклонения, а в 24% - със сексуални.\r\n ", "date": "2018.10.31", "title": "Всяка пета жена, жертва на изнасилване, убита!"}
{"url": "https://www.dnes.bg/video-prognoza/2018/10/31/esenni-darove-na-vremeto-ostava-toplo-i-slynchevo.392112", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИ днес няма да има валежи, но по-важното е, че времето остава доста по-топло от обичайното. Подаръците на есента нямат край тази година, каза синоптикът на Bulgaria ON AIR Симеон Матев. \r\nМаксималните температури в днешния ден ще достигат от 22 до 26 градуса. Ще има временни заоблачавания - основно над планините.\r\nНастъпва временно затишие по Средиземноморието, но в Испания и Италия съвсем скоро отново ще има интензивни валежи. Антициклонът Йоги, под чието влияние е нашата страна, ще спира валежите от запад и ще носи стабилно време.\r\nОт прогнозата на Симеон Матев в \"България сутрин\" стана ясно още, че ноември ще започне с близки до 20-те градуса температури. Градусите постепенно ще се понижат, но това ще се случи по-осезаемо в Източна България. Слънчевите часове ще се увеличат в събота и неделя.\r\n ", "date": "2018.10.31", "title": "Есенни дарове на времето – остава топло и слънчево!"}
{"url": "https://www.dnes.bg/business/2018/10/31/transgranichnoto-sytrudnichestvo-v-obrazovanie-i-biznes-bez-granici.392138", "text": "Деветото издание на конференцията ще се проведе на 13 ноември, от 16 часа, в хотел \"Маринела\" в София \r\nКак можем да създадем и развием трайно сътрудничество с други държави е темата, която ще обсъждат ключови експерти и лектори на деветото издание на \"Образование и бизнес: Без граници\".\r\nКонференцията, която се организира от националната политематична телевизия , ще се проведе на 13 ноември в хотел \"Маринела\", в София.\n\r\nДеветото издание на международната конференция \"Образование и бизнес“ ще излезе извън рамките и извън географските граници, за да срещне гостите със световни практики за изграждане на взаимни и стабилни връзки между бизнеса, образованието, изкуството, фолклора, екологията, технологиите, устойчивото развитие и инфраструктурата.\r\n                    \n                    \n                Лекторите ще обърнат специално внимание на съвместната трансгранична дейност между страните на Балканския полуостров. Ще се представят историите на успеха и постиженията на хората и компаниите, базирани на Балканите, които допринасят за развитието на местните общности и ползотворното сътрудничество помежду им. Как да намерим добри партньори в съседни страни и заедно да се справим с предизвикателствата в образованието и управлението на кадри? Кои са най-добрите възможности в региона? Как да ги открием и да се възползваме от тях? На тези и още въпроси ще отговорят лекторите по време на – на 13 ноември, от 16 часа. \n\r\nКонференцията е част от политиката на Bulgaria ON AIR и цялата да насърчава и разпространява проекти в подкрепа на образованието. \n\r\nСъбитието е със свободен достъп, а желаещите могат да се регистрират на адрес: \n\r\nКонференцията се организира със съдействието на \"Асарел-Медет\" АД, А1 и Lenovo България. \n\r\nИнституционални партньори са: Френско-българската търговско-индустриална камара, Италианската търговска камара, Българската мрежа на Глобалния договор на ООН, Българският форум на бизнес лидерите, ICAP, Асоциацията на индустриалния капитал в България, Българското дружество за връзки с обществеността, Българската асоциация на ПР агенциите, Българската търговско-промишлена палата, Българска стопанска камара, Българската асоциация за управление на хора, Българска асоциация на рекламодателите.", "date": "2018.10.31", "title": "Трансграничното сътрудничество в \"Образование и бизнес: Без граници\""}
{"url": "https://www.dnes.bg/sofia/2018/10/31/spas-panchev-ne-sym-zlatniiat-pryst-za-mnozinstvoto.392137", "text": "Земеделецът Спас Панчев, който стана депутат от листата на БСП, но днес осигури кворума, за да не пропадне заседанието на парламента, не смята, че е \"златният пръст\" за мнозинството.\r\nМакар че беше избран с гласовете на левицата, след като стана независим депутат, Панчев гласува с мнозинството.\r\nПрез миналата седмица той застана и зад кабинета при гласуването на вота на недоверие, внесен от бившите му коалиционни партньори от БСП.\n\r\nА днес стана 121-вият регистрирал се депутат и коментира, че той е изпратен в НС от избирателите, за да си върши работата по законите и се регистрира всеки ден.\r\n\"Има много важна законодателна програма, а ноември е важен месец, защото ще гледаме бюджета, знам че моят глас осигури кворума, но кворум щеше да има, ако бяха всички депутати от ГЕРБ и Обединени патриоти, но явно има командировки, а аз се регистрирам всеки ден и така е във всички парламенти, в които съм работил\", обясни Спас Панчев.", "date": "2018.10.31", "title": "Спас Панчев: Не съм \"златният пръст\" за мнозинството!"}
{"url": "https://www.dnes.bg/notifikacii/2018/10/31/nai-visokata-statuia-v-sveta-182-m-teji-100-000-tona.392126", "text": "В Индия при изключителни мерки за сигурност бе открита най-високата статуя в света.\n\r\nЦеремонията се състоя в щата Гуджарат в северната част на страната. Лично индийският премиер Нарендра Моди откри бронзовия паметник на Сардар Валабхай Пател - ключов лидер в борбата за независимост на страната. Той беше и първи вътрешен министър на Индия, след като британските колониалисти я напуснаха през 1947 г.\n\r\nСтатуята е висока 182 метра, от които 25 метра са пиедестал. Тя е два пъти по-голяма от Статуята на свободата в Ню Йорк. Изграждането на паметника струваше 29,9 милиарда рупии (358 милиона евро). \n\r\nИздигането на паметника обаче предизвика бунт сред местните етнически общности, които казаха, че начинанието е много скъпо и ще навреди на околната среда. За да не предизвикат те размирици по време на откриването, властите ангажираха за церемонията 5000 полицаи, разположени на различни места в радиус от 10 километра от мястото, на което бе открита статуята.\n                \n                \r\nБронзът за паметника е произведен в Китай, но структурата му е от бетон и стомана. Статуята се издига над река Нармада и се намира близо до язовир в отдалечен район. Тя тежи близо 100 000 тона и бяха необходими четири години за нейното издигане.\n\r\nИндийският премиер Моди смята, че статуята на Пател, известна още и като Статуя на единството на Индия, ще привлече много туристи, пише БТА.\n\r\nПател бе известен като \"Железният мъж на Индия\". Той успя да интегрира различните щати в ерата след обявяването на индийската независимост.\r\n ", "date": "2018.10.31", "title": "Най-високата статуя в света – 182 м, тежи 100 000 тона"}
{"url": "https://www.dnes.bg/business/2018/10/31/zemedelieto-sled-2020-g-vyv-fokusa-na-agrobiznes.392141", "text": "Как ще се развива земеделието след 2020 година и какви промени да очакват фермерите в европейската Обща селскостопанска политика (ОСП)  – това ще обсъдят представители на сектора и експерти по време на дискусията на 9 ноември в Интер Експо Център.\r\nПо време на седмото издание на форума участниците ще дискутират още дигитализацията и новите технологии в земеделието и преработвателните индустрии. Събитието е част от програмата на изложението Интерфуд & Дринк и е насочено към фермери, производители, преработватели, представители на институциите и браншови организации, съобщиха организаторите. \n                    \n                    \n                \r\nУсложнява ли се европейската земеделска политика? Какво ще заложи България в стратегическия си план за земеделието? По какъв начин фермерите ще могат да изпълнят изискванията към зелените плащания? Тези и още теми ще обсъдят участниците в рамките на първата дискусия от Клуб Investor.bg - Агробизнес.\r\nСред тях са Искра Вълчева, директор на дирекция \"Европейска координация и международни отношения\" в Министерство на земеделието и храните, Венцислав Върбанов, председател на Асоциация на земеделските производители, Николай Вълканов, управител на InteliAgro, и други браншови представители. \n\r\nДебатът ще продължи с втора дискусия, посветена на новите технологии в земеделието. Светлана Боянова от Института за агростратегии и иновации, както и още представители на сектора, ще споделят успешни примери за внедряване на нови технологии в българските стопанства. Ще заменят ли роботите недостигащата работна ръка във фермите? Какви са възможностите за дигитализация на българското земеделие? Тези ключови за бъдещето на сектора въпроси ще бъдат разисквани по време на Клуб Investor.bg – Агробизнес. \n\r\nСъбитието е безплатно за производители от сектора. Повече за Клуб Investor.bg – Агробизнес и подробна програма може да откриете на \n\r\nСъбитието се провежда с подкрепата на Philip Morris Bulgaria EOOD, Агрион, Индустриален Холдинг България. Медийни партньори: Fermer.bg, Синор.bg, AgroTV.  ", "date": "2018.10.31", "title": "Земеделието след 2020 г. – във фокуса на Агробизнес "}
{"url": "https://www.dnes.bg/politika/2018/10/31/opoziciiata-se-zapyna-niama-da-se-registrira-v-zala.392140", "text": "След като днес парламентът започна работа чак от третия опит поради липсата на кворум, от БСП се заканиха, че няма да се регистрират в пленарната зала, докато вицепремиера Валери Симеонов не подаде оставка.\r\nОт ДПС пък припомниха, че осигуряването на кворума е работа на мнозинството.\n\r\nИ двете партии отрекоха действията им да са координирани, но не се регистрираха в началото на заседанието.\r\nЧервеният Крум Зарков каза, че от левицата подкрепят майките на деца с увреждания, които искат оставката на Валери Симеонов, и настоя, че червените ще бойкотират заседанията, докато вицепремиерът на освободи поста си.\r\n\"Ние се солидаризираме с това искане и няма да се регистрираме в Народното събрание, докато не получим оставката на Валери Симеонов. Той отговаря и за ДАБЧ, където избухва поредният корупционен скандал. Заради това твърде много се събра и е време той да отстъпи поста си\", отсече Зарков.\r\n                    \n                    \n                Йордан Цонев от ДПС пък припомни думите на Цветан Цветанов и Бойко Борисов от времето на кабинета \"Орешарски\", че осигуряването на кворума е задължение на управляващите. Той също отрече да са водени разговори с БСП да се саботира кворумът.\r\nТома Биков от ГЕРБ пък настоя, че от опозицията са загубили един час на парламента, но това щяло да покаже кой работи и кой не работи.\r\n\"Загубихме един час, но питайте защо. Защото тези, които настояват да се приемат бързо закони, включително сме поели ангажименти и към майките, загубиха един час на парламента. Ще го прежалим този един час, но хората нека да гледат кой работи и кой не работи\", коментира депутатът от ГЕРБ.\r\n\"Няма проблеми засега и дано да няма, защото е важно институциите в България да работят\", добави Биков.\r\nПредседателят на ПГ на \"Обединени патриоти\" Волен Сидеров пък коментира трудното събиране на кворума днес лаконично: \"Случвало се е и друг път\".\r\nДнес парламентът започна работа с близо час закъснение, тъй като мнозинството успя да събере кворум чак след третия опит. ДПС и БСП не се регистрираха, но накрая народните избраници от ГЕРБ, \"Обединени патриоти\", \"Воля\" успяха да съберат 121 законотворци. \r\nОказа се, че последният регистрирал се е независимият депутат Спас Панчев, който стана законотворец с листата на БСП като коалиционен партньор, представляващ земеделците. ", "date": "2018.10.31", "title": "Опозицията се запъна. Няма да се регистрира в зала!"}
{"url": "https://www.dnes.bg/politika/2018/10/31/prestypnata-shema-s-bg-pasporti-kanal-za-djihadisti.392128", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПредседателят на Държавната агенция за българите в чужбина Петър Харалампиев е обвинен за ръководител на организирана престъпна група за корупционни и други престъпления. В последните дни спецпоркуратурата извърши арести на шефове и служители в Агенцията, издавали фалшиви документи за български произход срещу пари.\r\nТемата в \"България сутрин\" коментираха политологът проф. Михаил Мирчев и анализаторът проф. Михаил Константинов.\r\nСпоред проф. Константинов това е ситуация, в която невинни няма, но все пак трябва да изчакаме малко, за да видим кой ще бъде обвинен. Той е на мнение, че скандалът засяга един доста чувствителен проблем - а именно този с демографската криза.\n\n\n\n\r\n                    \n                    \n                \"Един от начините за справянето с демографската криза е да се привлекат хора, които да заживеят в България. С този скандал се нанася удар върху връщането на българите в България. Проблемът не е само, че се продават документи, а че хора с престъпно минало са получили българско гражданство\", заяви той пред \r\nДвамата добавиха, че още миналата година чуждестранни журналисти са подавали сигнали, че има порочни практики с издаването на български паспорти, но тогава нито властите, нито медиите са обърнали особено внимание.\r\nПроф. Мирчев твърди, че няма как подобна схема да действа без политически чадър, защото цялата процедура минава през огромен брой политици и държавници. Все пак той е категоричен, че ВМРО имат тежката задача да обяснят какво прави Харалампиев 10 години при тях.\r\n\"След този скандал ще пострадаме по много линии. Какво става с нашето доверие като страна членка на ЕС. Ние се оказваме един канал за нахлуване на джихадисти в Съюза и то законно\", завърши експертът.", "date": "2018.10.31", "title": "Престъпната схема с BG паспорти – канал за джихадисти?"}
{"url": "https://www.dnes.bg/world/2018/10/31/choveshki-kosti-namereni-vyv-vatikanskoto-posolstvo-v-rim.392136", "text": "Фрагменти от човешки кости са открити при ремонтни дейности в едно от помещенията на ватиканската нунциатура (дипломатическа мисия на Ватикана) в Рим, предаде АНСА.\n\r\nТленните останки са открити в сграда-анекс към седалището на нунциатурата на улица \"По\" в Рим в понеделник. Според неофициални източници костите вероятно са на жена.\n\r\nПо случая е започнало разследването от прокуратурата в Рим. Римският прокурор Джузепе Пинятоне е разпоредил да се установят официално възрастта, пола и датата на смъртта на човека, чийто останки са били намерени. \n\r\nПредстои да се изясни и дали те са само на един човек. Ще се правят и ДНК анализи на останките. Евентуално те ще бъдат съпоставени с ДНК материал от роднини на 15-годишните Емануела Орланди и Мирела Грегори, които изчезнаха през 1983 г. в Рим, пише БТА.\n                    \n                    \n                \r\nОрланди беше дъщеря на ватикански сътрудник и поданик на Ватикана. Тя изчезна на връщане от урок по музика във Ватикана. За над 3 десетилетия така и не се установи какво й се е случило, а тялото й не беше открито.", "date": "2018.10.31", "title": "Човешки кости намерени във ватиканското посолство в Рим"}
{"url": "https://www.dnes.bg/usa/2018/10/31/gardiyn-trymp-syzdava-krizi-see-omraza-i-razdelenie.392120", "text": "Американският президент Доналд Тръмп използва последователна стратегия за създаване на кризи във връзка с имиграцията с цел да спечели подкрепата на белите избиратели за Републиканската партия на междинните избори за Конгрес, пише в редакционна статия британският вестник \"Гардиън\", цитиран от БТА.\n\n\n\r\nСпоред изданието Тръмп продължава да бъде представян за импулсивен и непредсказуем, но тази представа за него е погрешна. Вестникът твърди, че в действията на Тръмп са методични. Опасявайки се, че на междинните избори за Конгрес на 6 ноември избирателите ще гласуват срещу Тръмп, президентът избра да използва езика на омразата и разделението срещу своите политически противници, като по този начин цели да привлече белите избиратели на своя страна.\r\n                    \n                    \n                \"Гардиън\" изтъква три действия на Тръмп като подкрепят тезата за тази негова стратегия. Първо, заповедта за разполагане на 5200 американски войници на границата между САЩ и Мексико. Изданието твърди, че по този начин Тръмп цели не да предотврати криза, а да я създаде. Той заяви, че в движещия се в Мексико керван от бежанци има и \"неизвестни лица от Близкия Изток\", което според \"Гардиън\" не е вярно.\r\nВторото действие на Тръмп, извършено с цел разделение, бе посещението му в Питсбърг, за да изкаже съболезнования на близките на загиналите, въпреки че голяма част от тях заявиха нежеланието си той да идва в града. Натрапването му в ден на личен траур разкрива неговата природа на създаващ разделение човек и на провокатор, пише \"Гардиън\".\r\nТретото действие на Тръмп бе обявеното намерение за отмяна на придобиването на американско гражданство само и единствено на основание, че детето се е родило на територията на САЩ. \"Гардиън\" посочва, че самият Тръмп е син на имигрантка, че американската конституция е признавала родените на американска територия деца за граждани на САЩ в продължение на 150 години и че Тръмп едва ли може да отмени това правило с президентски указ, както твърди.\r\nСпоред британския вестник това изявление на американския президент разкрива намерението му да постави имиграцията (а това значи расовите различия) в центъра на кампанията за междинните избори.\r\nВ заключение \"Гардиън\" отбелязва, че Тръмп е последователен и желае да е президент само на някои американци, а не на всички. Човек, който мрази половината население на страната си, няма право да призовава за единство, в което не вярва и което е готов да потъпче и да осмее, обобщава британското издание.", "date": "2018.10.31", "title": "Гардиън: Тръмп създава кризи, сее омраза и разделение!"}
{"url": "https://www.dnes.bg/sport/2018/10/31/hakeri-roviat-iz-tainite-na-fifa.392144", "text": "ФИФА стана жертва на кибератака. Компютърните системи на футболната централа са били атакувани от хакери, които са проникнали в електронните пощи, откъдето са взели ценна информация.\n\n\n\r\n\"Обезпокоени сме от факта, че част от информацията е придобита по незаконен начин. Осъждаме всеки опит за компроментиране на конфедициалността и целостта на данните чрез незаконни практики\", заявиха от футболната централа. ", "date": "2018.10.31", "title": "Хакери ровят из тайните на ФИФА"}
{"url": "https://www.dnes.bg/kino/2018/10/31/da-se-finansirat-samo-pozitivni-filmi-realno-li-e.392129", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДепутатът от ГЕРБ Тома Биков представи идеята си държавата да финансира само филмови продукции, които представят България в позитивна светлина. Биков направи предложението на заседание на Комисията по култура и медии, където бяха гласувани на първо четене промени в Закона за филмовата индустрия.\n\r\n\"Политически напътствия какви да бъдат филмите, книгите и картините в нашите глави се свързват с пропаганда. Положителен образ може да се създава и по друг начин - политиката да стане по-добра, по-честна, да е открита пред хората. Това са начините за изграждане на имиджа на страната ни. За киното това е опасно. Единствено положителни могат да са само рекламите\", коментира режисьорът Виктор Чучков в \"България сутрин\".\n                    \n                    \n                \r\nПо неговите думи депутатското изказване е много опасно и не е осъзнато какво означава и какво може да се крие зад него.\n\r\n\"Изказването за отрицателни и положителни филми е нелепо. Има качествено и некачествено кино. Световната драматургия се крепи на конфликта между доброто и лошото\", обясни пред актьорът Даниел Ангелов.\n\r\nСпоред него работата на политиците е да намерят средствата, да оправят законите и да се грижат да се случва изкуството, но други хора да се грижат какво да бъде самото то.\n\r\nРежисьорът Виктор Чучков беше категоричен, че няма как да се сложат квоти в правенето на филми. По думите му историите, които се пишат, не могат да бъдат контролирани по поръчка, а и не трябва.\n\r\nСпоред Ангелов филмите трябва да са гледаеми, а не просто елитарни.\n\r\n\"Аз съм фен на баланса. Така да бъде направен един филм, че да бъде творчески издържан, да бъде докосващ, да има съдържание в него и хората да го гледат и да си купуват билети заради това. То трябва да е заложено в самото създаване на филма\", обясни актьорът в студиото на \"България сутрин\".\r\n ", "date": "2018.10.31", "title": "Да се финансират само позитивни филми. Реално ли е?"}
{"url": "https://www.dnes.bg/stranata/2018/10/31/79-godishna-ot-goce-delchev-v-kapana-na-alo-mafiiata.392143", "text": "Още една жена падна в капана на телефонните измамници. Този път жертва на ало мафията стана 79-годишна жена от Гоце Делчев. Всичко станало по познатата схема \"съдействие на полицията\", съобщават от ОДМВР-Благоевград.\r\nЖената била излъгана със 4 900 лева. Мъж я потърсил по телефона и се представил за полицейски служител. Мнимият полицай поискал голямата сума като съдействие за залавянето на телефонни измамници. По случая е образувано досъдебно производство.\r\nОт областната дирекция в Благоевград призовават гражданите да имат повишено внимание и да бъдат мнителни по отношение на лица, които се опитват да ги измамят чрез телефонно обаждане.\r\nПри провеждането на полицейски операции няма утвърдена практика служителите на МВР да искат лични парични средства и ценности от гражданите.\r\n                    \n                    \n                Властите призовават гражданите веднага да се свържат с близки, роднини или съседи и да позвънят на тел. 112 за предотвратяването на подобен вид престъпления, при които са поискани техни лични средства, данни или банкови сметки.", "date": "2018.10.31", "title": "79-годишна от Гоце Делчев в капана на ало мафията"}
{"url": "https://www.dnes.bg/cars/2018/10/31/bylgariia-nad-2-mln-shofiori-ot-tiah-130-hiliadi-djigiti.392115", "text": "133 хиляди \"терористи\" се движат из пътищата на България, сочи доклад от национално проучване, организирано от водещ застрахователен брокер.\r\nДжигитите са 5,5% от всички активни шофьори, които у нас 2,4 млн.\r\nСпоред признанията на водачите често им се случва едновременно да шофират агресивно, по-бързо от разрешеното и да губят концентрация зад волана.\n\n\n\r\nЛюбопитното е, че това са както мъже, така и жени, с високи доходи, на възраст от 40 до 49 г. 10% от всички са софиянци.\r\n\"Самите те се определят като рискови водачи, това поведение е осъзнато. Нещо повече – вероятно този начин на шофиране им доставя удоволствие. Тези водачи са недобросъвестни по природа. Вероятно целенасочено влизат или дори създават конфликти на пътя\", пише в доклада.\r\n                    \n                    \n                36% от шофьорите, или около 857 000, признават, че се разсейват зад волана. Правят го най-често жени, шофьори на възраст над 60 г., столичани, собственици на коли с малки двигатели и тези, които сядат зад волана предимно през уикенда.\r\n32%, или около 773 000 водачи, признават, че са шофирали агресивно. Те са най-често мъже в активна възраст, с по-ниско образование, мощни коли, стаж между 4 и 20 г., както и такива с повече от 2 наказания за нарушения годишно.\r\nВсеки трети шофьор признава в анкетата, че е санкциониран поне веднъж през последната година - 17% за превишаване на скоростта, 15% за неправилно паркиране, 8% за говорене по телефон, колан и неправилно превозване на дете, 5% за неправилно изпреварване.\r\n\"Проучването доказва, че проблемът няма да се реши само с глоби. Шофьорите се разсейват, агресивни са, затова грешат и това е от липса на знания и умения. Затова е необходимо и обучение на участниците в пътното движение - от раждането до края на живота\", обобщи инж. Алекси Кесяков, секретар на Държавната комисия за безопасност по пътищата към МВР.", "date": "2018.10.31", "title": "България: Над 2 млн. шофьори – от тях 130 хиляди джигити"}
{"url": "https://www.dnes.bg/politika/2018/10/31/zaradi-korupciiata-v-dabch-dps-iska-ostavkata-na-simeonov.392146", "text": "И ДПС взе на мушка вицето Валери Симеонов и му поиска оставката. За разлика от БСП обаче, които искат главата му заради изказването му за майките на деца с увреждания, за който Симеонов използва определението \"кресливи\", от ДПС искат оставката му след скандала с Държавната агенция за българите в чужбина, чийто шеф Петър Харалампиев и негови подчинени са с обвинения за организирана престъпна група.\r\n\"Управляващите носят отговорност за ДАБЧ, като един вицепремиер носи персонална отговорност и това е Валери Симеонов, а ние още в началото на мандата на това правителство твърдим, че такива хора нямат място в него и това е поредното доказателство“, скочи Четин Казак от ръководството на ДПС.\n\n\n\r\n                    \n                    \n                В понеделник след акция в три града на страната бяха арестувани 20 души, начело с председателя на Агенцията Петър Харалампиев. На него му е повдигнато обвинение за ръководене на престъпна група за вземане на подкупи и други престъпления. По неофициална информация в агенцията са издавани документи за български произход срещу подкуп от 5000 евро. При тази тарифа са фабрикувани между 30 и 40 документа на седмица.\r\nЧетин Казан сега припомни, че още през юни ДПС поиска да се създаде анкетна комисия в парламента, която да изясни факти и обстоятелства, изнесени в чуждестранни и български медии, за корупционни схеми при даването на българско гражданство.\r\n\"Събрахме подписите на всички парламентарни групи с изключение на БСП за създаването на комисията, а и до ден днешен, такава няма“, скочи Казак.\r\nИскането за създаването на анкетна комисия през юни беше заради публикации като например тази във френското списание \"Нувел обсерватьор\", в което се посочва, че най-малко един министър и вицепремиер от националистите са замесени в корупционната схема.\r\n\"Още тогава предупредихме, че е давано българско гражданство на криминално проявени\", припомни Четин Казак.\r\nСпоред депутата от ДПС Хамид Хамид в една нормална държава оставката на вицето след такъв скандал няма как да не бъде подадена.", "date": "2018.10.31", "title": "Заради корупцията в ДАБЧ: ДПС иска оставката на Симеонов"}
{"url": "https://www.dnes.bg/sofia/2018/10/31/remontni-trepeti-na-pl-slaveikov-slagat-novoto-obzavejdane.392158", "text": "\n\r\nДнес започна монтирането на новото градско обзавеждане на столичния площад \"Славейков\". Обновяването на емблематичния площад е част от проекта за реконструкция на ул. \"Граф Игнатиев\". \r\nСъс специална техника беше поставена монтирана първата пергола - арка, покрита с пълзящи растения. \r\nПроектът съдържа общо 15 перголи, които са изработени от стомана и са боядисани в цвят графит. Те са част от акцентите в новия вид.\r\nНа място присъстваха главният архитект на София Здравко Здравков, заместник-кметът Евгени Крусев и председателят на Столичния общински съвет Елен Герджиков. \r\nПо перголите ще има цветни тенти, които да осигуряват сянка през летните месеци. \r\n                    \n                    \n                \"След тях ще бъдат монтирани и щандовете за книги\", обясни архитект Радомира Методиева. \r\nСлед ремонта се очаква да се възстанови и работата на фонтана на площада. \r\nНа целия площад ще има общо 32 пейки, ще се сложат и стойки за велосипеди. \r\nЩе се запази и пейката на баща и син Славейкови. Около трамвайната линия пък ще бъде сложено осветление, което ще имитира лампите от стара София - стълбовете ще са от ковано желязо. \n\r\n ", "date": "2018.10.31", "title": "Ремонтни трепети на пл. \"Славейков\" – слагат новото обзавеждане"}
{"url": "https://www.dnes.bg/stranata/2018/10/31/nelepo-preobyrnata-kola-na-poligon-dvama-raneni.392157", "text": "Две момчета са пострадали при инцидент с \"Фолскваген Голф\" на учебен полигон край Велико Търново.\r\nЛекият автомобил, който не е бил учебен, е бил управляван от 18-годишен младеж от Горна Оряховица. \r\nПо първоначална информация колата се е движила с несъобразена скорост и се е преобърнала на циментовата естакада, съобщават от \"Труд\".\r\nВодачът е с разкъсно-контузна рана в областта на главата. С него се е возил и 20-годишен мъж от Попово, който се е намирал на задната седалка на \"Фолксваген\"-а. Той е с фрактура на ключицата. \r\nДвамата са били прегледани в Спешна помощ и са били освободени за домашно лечение. \r\nНа водача на леката кола е взета алкохолна проба, която се е оказала отрицателна. По случая е образувано досъдебно производство.", "date": "2018.10.31", "title": "Нелепо: Преобърната кола на полигон – двама ранени"}
{"url": "https://www.dnes.bg/temida/2018/10/31/mizata-8000-cenata-na-bg-pasport-za-shefovete-1500.392172", "text": "Най-сериозният случай на корупция и без аналог в най-новата ни история - така заместник-главният прокурор Иван Гешев определи акцията в Държавната агенция за българите в чужбина (ДАБЧ).\r\nРазследването е започнало по сигнал от МВР в Кюстендил, а всичко останало е \"градски легенди\", посочи той. \r\nСхемата за даване на удостоверения за български произход е само сегмент от процедурата за придобиване на българско гражданство. Набирали се хора на различно ниво, а в края на схемата били държавните служители, които давали удостоверенията.\n\n\n\r\nСпоред прокуратурата схемата работи от юли миналата година. Ръководител на престъпната група е бил председателят на ДАБЧ Петър Харалампиев. В ареста е и главният секретар Красимир Томов, както и двама посредници.\r\n                    \n                    \n                Лица, които искали удостоверения за български произход - украинци, или от Западните Балкани, търсили посредници. Част от хората, които искали такива документи, все пак имали български корени. Но чакането отнемало година. А парите били давани за ускоряване на процеса. \r\nИ така, в деня на плащане, веднага получавали удостоверение за български произход. А тези, които нямали български корени плащали по-висока цена. Сумата варирала между 5 и 8 хиляди евро. До ръководството стигали по 1000-1500 евро. \r\n\"По-евтино излизало да платят тази цена, вместо да идват 6 пъти до България\", обясни днес Гешев.\r\nДнес прокуратурата ще поиска постоянен арест за председателя, главния секретар и единия посредник. Четвъртият арестуван, който ще бъде пуснат на свобода, е жена с тежко заболяване, която е и съдействала на разследващите.\r\nХаралампиев е обвинен за шест случая. Взел веднъж 5000 евро, а след това и няколко случая по 350 евро. Парите са давани директно в кабинетите в ДАБЧ. \r\nЗа останалите 16 задържани, които бяха арестувани в понеделник, все още няма доказателства за повдигане на обвинение. Документите по всички случаи се пазели много внимателно, разказаха от прокуратурата.\r\nПредседателят на КПКОНПИ Пламен Георгиев обобщи, че за разплитането на схемата са се включили разследващи в Кюстендил, както и агенти на ДАНС. \r\n\"Нито по този случай, нито по някой друг от последните има теч на информация, посочи Георгиев\", цитиран от БТА.\r\n\"До този момент по разследването в ДАБЧ няма информация от президентството. Няма връзка между Красимир Каракачанов и схемата\", категоричен бе Иван Гешев. \r\nРазследващите все още не знаят дали схемата е наследена от предишно ръководство.\r\nЗаместник-председателят на агенцията Димитър Владимиров е знаел за схемата, опитвал се да се противопостави, но участниците в групата се опитвали да го заобиколят.", "date": "2018.10.31", "title": "Мизата: €8000 цената на BG паспорт, за шефовете – €1500"}
{"url": "https://www.dnes.bg/notifikacii/2018/10/31/defekten-senzor-prichina-za-neuspeshniia-start-na-soiuz.392151", "text": "Неуспешното изстрелване на руския кораб \"Союз МС-10\" с ракета носител \"Союз-ФГ\" по-рано този месец е било причинено от дефектен сензор, предаде Ройтерс, като се позова на руски новинарски агенции, цитиращи официален представител на руската космическа агенция Роскосмос.\n\n\n\r\nЗаради аварията руският космонавт Алексей Овчинин и американският астронавт Ник Хейг трябваше да прекратят предсрочно мисията си до Международната космическа станция на 11 октомври и да извършат извънредно кацане.\r\nСледващата пилотирана руска мисия до МКС може да е на 3 декември, предаде ТАСС, като се позова на съобщение на Роскосмос.\r\nНастоящата мисия на МКС ще може да се върне на земята на 20 декември.\r\n\"\r\nСъщевременно товарният кораб \"Прогрес МС-10 ще се отправи за МКС на 16 ноември, предаде ТАСС, като се позова на представителя на Роскосмос за пилотираните програми Сергей Крикальов.\r\n \r\n/БТА/", "date": "2018.10.31", "title": "Дефектен сензор – причина за неуспешния старт на \"Союз\""}
{"url": "https://www.dnes.bg/obshtestvo/2018/10/31/po-dogovora-s-turciia-za-bejancite-davame-6-mln-za-5-g.392166", "text": "Правителството предлага на парламента да ратифицира актуализираното споразумение ЕС-Турция. Съседката ни приема най-големия брой бежанци, основно заради конфликтите в Сирия и Ирак.\n\r\nКъм 8 февруари 2018 г. са регистрирани 3 506 532 сирийци по линия на системата за временна закрила по данни на турската Генерална дирекция „Управление на миграцията“.\n\r\nВноската, която България трябва да направи за периода 2019-2023 г., е 3 198 581 евро (6 255 880,68 лв.).\n\r\nВ рамките на 21 месеца от приемането на Изявлението на ЕС и Турция от март 2016 г. бяха сключени договори за пълния размер на оперативния пакет от 3 млрд. евро.\n\r\nПо време на Председателството на България на Съвета на Европейския съюз, на заседанието си в Брюксел на 28 и 29 юни 2018 г. Европейският съвет постигна споразумение за осигуряване на финансирането на втория транш от Механизма за бежанците в Турция в размер на общо 3 млрд. евро.\r\n                    \n                    \n                От тях 2 млрд. евро ще се предоставят от бюджета на ЕС и 1 млрд. евро от вноски на държавите-членки. Българската вноска представлява 3,2% от общата сума.", "date": "2018.10.31", "title": "По договора с Турция за бежанците – даваме 6 млн. за 5 г."}
{"url": "https://www.dnes.bg/obshtestvo/2018/10/31/statistika-horata-v-gradovete-jiveiat-s-3-g-poveche.392170", "text": "Средната продължителност на живота у нас продължава да расте. Това показват данните в отчета за 2017 г. за изпълнение на актуализираната Национална стратегия за демографско развитие на населението в България (2012-2030 г.), която беше приета от правителството.\r\nЗа периода 2015 - 2017 г. тя е изчислена не 74.8 години и спрямо предходния период (2014 - 2016 г.) се увеличава с 0.1 години. Средната продължителност на живота при мъжете е 71.3 години, докато при жените е със 7 години по-висока - 78.4 години. За жителите в градовете тя е 75.6 години, а за населението в селата – 72.8 години.\r\nПо данни на НСИ към 31 декември 2017 г. населението на България е 7 050  034 души, което представлява 1.4% от населението на Европейския съюз. В  сравнение с 2016 г. населението на страната намалява с 51 825 души, или с  0.7%.\n                    \n                    \n                \r\nПрез 2017 г. в страната са регистрирани 64 359 родени деца, като от тях 63 955 (99.4%) са живородени. В сравнение с предходната година броят на живородените намалява с 1 029 деца, или с 1.6%.\r\nСредната възраст на жените при раждане на първо дете се увеличава от 27 години през 2016 г. на 27.1 години през 2017 година. През миналата година средният брой живородени деца от една жена е бил 1.56. За сравнение през 2001 г. той е бил 1.24, а през 2016 г.  – 1.54.\n\r\nДанните показват, че детската смъртност намалява. През 2017 г. в страната са починали 408 деца на възраст до една година - най-ниската регистрирана в страната стойност. \n\r\nНай-значимата демографска тенденция в развитието на населението е процесът на застаряване. В края на 2017 г. българите на 65 и повече навършени години са 1 481 908, или 21.0% от населението на страната. В сравнение с  2016 г. делът на населението в тази възрастова група нараства с 0.3  процентни пункта, а спрямо 2001 г. - с 4.1 процентни пункта.\r\nПо отношение на стандарта и качеството на живот на населението се  наблюдават позитивни промени, пише още в документа. През 2017 г.  годишният общ доход средно на лице от домакинство е 5 586 лв. и нараства  с 8.1% спрямо 2016 година. За периода 2008 - 2017 г. общият доход  средно на лице от домакинство се увеличава близо 1.6 пъти.", "date": "2018.10.31", "title": "Статистика: Хората в градовете живеят с 3 г. повече"}
{"url": "https://www.dnes.bg/tenis/2018/10/31/grigor-nadvi-agut-v-parij-chaka-chilich-za-1-4-final.392189", "text": "Най-добрият български тенисист Григор Димитров се класира за третия кръг на турнира от сериите \"Мастърс\" в Париж с награден фонд 4,872 милиона евро. Поставеният под номер 9 Димитров пласира 13 аса и елиминира испанеца Роберто Баутиста Агут със 7:6(10), 6:4 за 96 минути.\r\nВ първия сет сервиращите доминираха и не се стигна до нито една точка за пробив. В тайбрека 27-годишният хасковлия пропиля аванс от 6:3, а след това отрази три сетбола преди да триумфира с 12:10 точки. \n\r\nВъв втората част Димитров дръпна с 4:1 с два пробива аванс, но последва спад в играта на българинът и Баутиста Агут успя да изравни за 4:4. Хасковлията успя да реализира трети брейк за 5:4 и след това затвори мача при собственото си подаване.\n                    \n                    \n                \r\nДимитров заработи 63435 евро и 90 точки за световната ранглиста, а за място на четвъртфиналите той ще срещне петия поставен Марин Чилич от Хърватия.\n\r\nЧилич води с 3:1 победи в мачовете срещу българина досега, като спечели и последните два от тях през 2016 година с 4:6, 6:3, 7:5 в Синсинати и с 6:1, 6:4 на Олимпиадата в Рио де Жанейро. Хърватинът е седми в света в момента, като има 18 титли в кариерата си, една от които през тази година.\r\n", "date": "2018.10.31", "title": "Григор надви Агут в Париж, чака Чилич за 1/4-финал"}
{"url": "https://www.dnes.bg/cars/2018/10/31/parkirane-po-kitaiski-s-dve-manevri-3-potrosheni-koli.392164", "text": "\r\nКитайка, която наскоро взела книжка, показа нагледно как не трябва да се паркира. Тя потроши напълно три автомобила, а след това и тухлена стена. За щастие, младата шофьорка се отървала само с леки наранявания.\r\nЗабавната сцена е заснета от камера за сигурност в град Сюенчън, в източната китайска провинция Анхуей. \r\nНа видеото се вижда как Volkswagen Passat пристига на паркинг и удря с предницата си три автомобила, преди да спре на \"освободилото се\" парко място.\r\nСлед това неопитната шофьорка явно се опитва да паркира по-добре, като за целта дава рязко заден и се удря в тухлената стена зад нея.", "date": "2018.10.31", "title": "Паркиране по китайски? С две маневри – 3 потрошени коли!"}
{"url": "https://www.dnes.bg/obshtestvo/2018/10/31/riba-ot-nailon-za-da-osyznaem-kolko-zamyrsiavame.392127", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В Международния ден на Черно море пред НДК бе поставена 25-метрова риба, направена от 800 найлонови торбички. Целта на създателите ѝ е да насочат вниманието към замърсяването на водоемите и ограничаване на използвана пластмаса във всекидневието ни.\n\r\nДанита Заричинова от екологичното сдружение \"За Земята\" подчерта пред , че найлоновите торбички са едни от най-големите замърсители. По думите ѝ можем да бъдем по-отговорни потребители и да не използваме пластмасови торбички. В същото време да изискваме от институциите по-висок контрол.\n\r\n\"Настоваме за пълна забрана на употребата на торбички за България. Има страни, които вече я въведоха. Предлагаме да има осезаемо таксуване на абсолютно всички торбички, тъй като в момента най-тънките са безплатни\", обясни Заричинова за зрителите на \"България сутрин\". \n                    \n                    \n                \r\nТя добави, че в момента има наредба за торбичките, но няма никакъв контрол. \n\r\n\"За момента няма разградена пластмасова торбичка на планетата. Лесно се разпадат на малки частици, което е още по-голям замърсител\", уточни Данита Заричинова.", "date": "2018.10.31", "title": "Риба от найлон – за да осъзнаем колко замърсяваме "}
{"url": "https://www.dnes.bg/notifikacii/2018/10/31/samo-za-mesec-vyv-varna-spreni-alo-izmami-za-100-bona.392165", "text": "През октомври полицията във Варна е предотвратила телефонни измами за над 100 000 лева, съобщи днес директорът на областната дирекция на МВР старши комисар Даниел Пашов.\r\nТой уточни, че подготвените измами са били по схемата за даване на пари, за да се помогне на полицията за залавяне на измамници.\r\nПашов посочи, че през месеца са регистрирани 22 измами, като е разкрита една от тях, но тя не е по линия на телефонните измами. Телефонните измамници са успели да отнемат от жертвите си 33 500 лева и 14 000 евро.\r\nПашов отчете още, че през месеца са регистрирани 11 грабежа, от които са разкрити 7. Кражбите са 176 или със 100 по-малко в сравнение с октомври миналата година. През октомври полицията е заловила близо 400 килограма марихуана и 346 стръка канабис, като са разкрити три оранжерии и три полета със засети растения, а са задържани четирима души.\r\n(БТА)", "date": "2018.10.31", "title": "Само за месец във Варна: Спрени ало измами за 100 бона"}
{"url": "https://www.dnes.bg/obshtestvo/2018/10/31/roditelite-na-viktorio-prez-sylzi-tova-koeto-e-izvyrshil-e-ujasno.392187", "text": "Родителите на убиеца Викторио Александров, който простреля смъртоносно приятелката си Дарина и уби едногодишната им дъщеря Никол, признаха, че е имало проблеми между тях, но не пожелаха да конкретизират какви.\n\n\n\n\n\r\nМайка му Лидия смята, че това което е извършил е ужасно и той ще си получи наказанието. Нито тя, нито бащата на Викторио го оправдават.\r\n\"Каквото и да е станало вече няма значение, няма го нашето ангелче, няма кой да ни радва, да ни гушка, няма кой да целуваме и прегръщаме\", сподели през сълзи Лидия пред Нова тв.  \r\nБащата на Викторио Детелин добави, че не може да разбере какво е станало, защото синът му не е давал и косъм да падне от главата на детето. \r\n\"По цяла нощ й пееше \"Зайченцето бяло\", казваше \"Тук съм, тати, тук съм мила\", всички които го познават знаят колко много добър баща беше, колко обичаше Никол и Никол знаеше колко много я обича той\", продължи Лидия Александрова.  \r\nА мъжът и я допълни, че независимо от грозната постъпка на Викторои той е негов и син и заедно с майка му ще го подкрепят. \r\n\"Той е наш син, ние сме зад него\", каза Дтелин, а Лидия призова: \"На всички, които ще го обвинят, ще им кажа: \"Обуйте неговите обувки, живейте неговия живот и тогава го съдете!\".\r\n\"Възпитала съм децата си в честност\", каза още тя и добави, че обича сина си, независимо какво е направил.\r\nДнес прокуратурата повдигна 3 обвинения на Викторио - за убийството на 23-годишната Дарина, за убийството на детето им и за принуда спрямо таксиметровия шофьор, когото отвлече. \r\nВикторио все още е в \"Пирогов\", без опасност за живота след неуспешен опит за самоубийство.", "date": "2018.10.31", "title": "Родителите на Викторио през сълзи: Това, което е извършил е ужасно!"}
