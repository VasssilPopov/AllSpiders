{"url": "https://www.dnes.bg/usa/2018/11/17/s-grym-i-triasyk-melaniia-trymp-sloji-krai-na-mylchanieto-si-i.393828", "text": "Тя дълго време пазеше мълчание, но малко по малко започна да напомня за себе си. Тази седмица Мелания Тръмп нададе глас и привлече вниманието на медиите, пише Франс прес.\n\r\nПубличното настояване на третата съпруга на американския президент Доналд Тръмп да бъде уволнена една негова съветничка свари всички неподготвени.\n\r\nРазбира се, и други първи дами в историята на САЩ са се намесвали в работата на Западното крило - онази част от Белия дом, където работят президентът и близкото му обкръжение. Те обаче обикновено не са го правели открито.\n\r\n\"Нанси Рейгън успешно агитираше Доналд Реган да бъде махнат от поста началник на канцеларията на Белия дом при управлението на Роналд Рейгън през 80-те години. Тя обаче го направи дискретно и без публично изявление\", припомня Катрин Джелисън, преподавател по история в университета на Охайо.\n                    \n                    \n                \r\nКато заяви чрез говорителката си, че заемащата важен пост във влиятелния Съвет за национална сигурност Мира Рикардел повече не заслужава \"честта да работи в Белия дом\", 48-годишната Мелания Тръмп влезе в сблъсък с някои високопоставени представители на администрацията и принуди изпълнителната власт да обяви, че Рикардел напуска.\n\r\nСпоред редица американски медии една от причините за спора е свързана с разпределянето на местата в самолета, с който първата дама посети Африка миналия месец.\n\r\n\"Винаги е имало напрежение между екипа на президента в Западното крило и този на първата дама в Източното крило. Разликата сега е, че президентът Тръмп изгради президентското си управление по модела на риалити шоу и че първата дама изглежда вече възприема същия тон\", каза Кейт Андерсен, авторка на книга за историческото развитие на ролята на първата дама.\n\r\nБившата манекенка от словенски произход, която през 2005 г. се омъжи за 23 години по-възрастния от нея Доналд Тръмп и на следващата година получи американско гражданство, показа своята независимост още в първите дни, като заяви, че няма да се премести веднага във Вашингтон, за да може синът й Барън да завърши учебната си година в Ню Йорк.\n\r\nНо щом се настани на булевард \"Пенсилвания\" 1600, тя прояви изключителна дискретност и наблюдателите напразно се опитваха да разгадаят тази жена, която системно биваше определяна като \"загадъчна\".\n\r\nВ интервю за телевизия Ей Би Си в средата на октомври, дадено по повод пътуването й в Африка, Мелания Тръмп даде първи признаци за промяна на тона.\n\r\nТя за пръв път възприе част от агресивната реторика на съпруга си към медиите.\r\nПървата дама бе попитана защо в края на юни, отивайки на границата с Мексико, е решила да носи сако с надпис \"Изобщо не ми пука, а на вас?\".\n\r\nПосланието бе адресирано към \"левите медии и хората, които ме критикуват\", отвърна тя.\n\r\n\"Искам да им покажа, че ми е все едно. Могат да критикуват колкото си искат, но това няма да ми попречи да правя каквото смятам за правилно\", заяви Мелания Тръмп.\n\r\nВ четвъртък в реч във Вашингтон тя с леко раздразнение защити кампанията си за борба с онлайн тормоза, която от първия си ден поражда известно недоумение, защото съпругът й е известен със своите критични, агресивни или подигравателни изказвания в Тwitter.\n\r\n\"Не съм изненадана, че критиците и медиите са решили да ме осмиват, защото съм взела думата по тази тема. Оставам решена да се захвана с този въпрос, защото той е изключително важен за изграждането на по-добър свят за децата ни\", заяви тя.\n\r\nДали новото, по-видимо поведение на Мелания Тръмп ще е политически коз за Доналд Тръмп, който вече гледа към следващите президентски избори през 2020 г.? Може би, но уравнението е сложно.\n\r\n\"Едно от качествата на Мелания Тръмп, на което много хора се възхищават, е способността й да стои настрана от конфликти и спорове. За разлика от буреносния нрав на съпруга си тя като цяло е спокойна и сдържана в публичните си прояви. Ако поведението й се доближи до неговото, тя може да загуби част от спечелените симпатии\", каза Катрин Джелисън.\r\n/БТА/\r\n ", "date": "2018.11.17", "title": "С гръм и трясък Мелания Тръмп сложи край на мълчанието си. И?"}
{"url": "https://www.dnes.bg/obshtestvo/2018/11/17/malkite-geroi-v-borbata-za-jivota-nedonosenite-bebeta.393921", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОтбелязваме деня на недоносените деца. Над 15 милиона деца годишно по света се раждат преждевременно.\n\r\nУ нас всяка година проплакват близо 6 хиляди недоносени. \n\r\nПрез интензивният сектор на Великотърновската неонатология само от началото на тази година са преминали 91 деца.\n\r\nЗаради стреса на родители на недоносени деца, в лечебното заведение в града вече ще работи психотерапевт.\n\r\nАкушер-гинеколозите пък препоръчват добра мидико-гинетична консултация, добро наблюдение, инофрмираност на родителите, да няма бременност преди 16 години, да няма бременност, която не се проследява и напомнят още, че след преждевременното раждане от изключително значение са постоянните прегледи при специалисти през първата годинка на всяко недоносено дете.\r\n                    \n                    \n                \r\n ", "date": "2018.11.17", "title": "Малките герои в борбата за живота - недоносените бебета "}
{"url": "https://www.dnes.bg/stranata/2018/11/17/nov-protest-samo-che-tozi-pyt-zaradi-losh-pyt.393922", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПротест блокира пътя Русе – Кубрат. Той беше организиран от жителите на Тетово и още няколко съседни села, които са недоволни от лошите пътища в района, съобщи Bulgaria ON AIR.\r\nПротестът затвори кръстoвищетo на републиканския път между Русе, Кубрат, Тетoвo и Смирненски. Хората блокираха района с автомобили и селскостопанска техника.\r\nТе настояват за цялостен ремонт на пътната артерия, която от години е в окаяно състояние.\r\nОт Пътната агенция обясниха, че има обявена обществена поръчка за избор на изпълнител, който да направи основен ремонт на близо 50 километра от пътя между Русе и Кубрат.\r\nХората пък са категорични, че подобни неща чуват от много време, но тези обещания така и не са се сбъднали.", "date": "2018.11.17", "title": "Нов протест, само че този път заради лош път"}
{"url": "https://www.dnes.bg/notifikacii/2018/11/17/uj-demokraciia-emancipaciia-a-kvota-za-jeni-v-parlamenta.393924", "text": "Анегрет Крамп-Каренбауер, която е водещ кандидат за мястото на германската канцлерка Ангела Меркел като лидер на Християндемократическия съюз (ХДС), каза, че възнамерява да обмисли законодателство, осигуряващо по-добро представителство на жените в парламента, ако партията не промени своя подход, предаде Ройтерс. \n\n\n\r\nНово социологическо проучване, проведено за обществената радиотелевизионна компания А Ер Де, показа, че 46 процента от привържениците на ХДС подкрепят Крамп-Каренбауер за лидерския пост, 31 процента подкрепят бизнесмена Фридрих Мерц, а 12 процента подкрепят здравния министър Йенс Шпан.\n                \n                \r\nСпоред данните подкрепата за Мерц сред жените е намаляла до около половината от тази за Крамп-Каренбауер.\n\r\nБроят на депутатките от ХДС след изборите през 2017 г. намаля до една пета от парламентаристите на партията, а по-доброто представителство на жените е от съществено значение за увеличаване на подкрепата за християндемократите на бъдещи избори, каза Крамп-Каренбауер.\n\r\nТя заяви пред радиотелевизионната компания Ес Ве Ер, че мнозина в партията не са взели насериозно правило от 1996 г. в ХДС, предвиждащо една трета от кандидатите в партийните листи да бъдат жени, и каза, че ще се опита да наложи прилагането на това правило, ако бъде избрана за лидер.\n\r\nНово законодателство за приемане на женска квота е мярка \"в краен случай\", заяви Крамп-Каренбауер.\r\n\"Но би било наивно да се мисли, че можем просто да оставим нещата да се развият от само себе си\", каза тя.\r\nКрамп-Каренбауер заяви също така, че възнамерява да обмисли правни мерки за осигуряване на по-добро представителство на жените в германския парламент.\n\r\nОсвен това тя взе на прицел правилата за двойно гражданство и обвини ръководството на Турция, че се опитва да раздели предаността на хората с двойно германско-турско гражданство, които живеят в Германия.\n\r\n\"Ако това продължи, тогава двойното гражданство пропуска своята цел и смисъл и ние трябва да обсъдим как да сложим край на тази система\", заяви Крамп-Каренбауер.\n\r\nТя каза, че подкрепя план, предвиждащ децата на имигранти да получават втори паспорт, но не и техните внуци.", "date": "2018.11.17", "title": "Уж демокрация, еманципация, а квота за жени в парламента "}
{"url": "https://www.dnes.bg/notifikacii/2018/11/17/stanimira-petrova-s-pobeda-na-starta-na-svetovnoto.393923", "text": "Българката Станимира Петрова стартира с победа в категория до 57 килограма на Световното първенство по бокс в Ню Делхи (Индия).\n\r\nСветовната шампионка от Джеджу 2014 и двукратна европейска шампионка Петрова надделя във втория кръг над Риана Риос (САЩ) с 5:0 съдийски гласа (29:28, 29:28, 29:28, 30:27, 30:27). Така на осминафиналите на 19 ноември тя ще срещне 21-годишната индийка Соня.\n\r\nДруга българка Габриела Димитрова отпадна във втория кръг в категория до 51 килограма. Бронзовата медалистка от Евро 2018 в София загуби драматично от ирландката Кийра Роуз Смит (Ирландия) с 2:3 съдийски гласа (27:30, 27:30, 29:28, 30:27, 28:29).\n\r\nВ следобедната сесия днес за своя първи мач на световното ще излезе и европейската шампионка от София 2018 Мелис Йонузова. В категория до 64 килограма 19-годишната Йонузова ще се боксира срещу чехкинята Мартина Шморанзова.\n                \n                \r\n", "date": "2018.11.17", "title": "Станимира Петрова с победа на старта на Световното"}
{"url": "https://www.dnes.bg/politika/2018/11/17/za-dps-ostavkata-na-simeonov-fakt-no-e-zakysniala.393925", "text": "Лидерът на ДПС Мустафа Карадйъ, който отдавна настоява не само за оставката на Валери Симеонов, ами за смяна на властта, излезе с позиция за напускането на поста на вицето.\n\n\r\n\"Оставката на злополучния вицепремиер беше задължителна, тя е закъсняла и няма да промени нищо. Тя показа, че активните граждани не отстъпиха пред цинизма, арогантността и некомпетентността. Но този акт не решава проблемите“, коментира той в социалната мрежа Facebook.\r\nСпоред него ситуацията в страната е тревожна, защото бедността и несигурността подхранват омразата и агресията. \r\n\"Време е за съгласие и воля, време е за реализиране на програма за ускорено развитие на страната“, призова Карадайъ.", "date": "2018.11.17", "title": "За ДПС оставката на Симеонов - факт, но е закъсняла"}
{"url": "https://www.dnes.bg/index/2018/11/17/syboten-bis-smeshnik-li-e-blago-djizysa-i-debela-li-e-andrea.393920", "text": "\n\r\nСедмичният обзор на родния шоубизнес започваме с бис за един дебютант - Стоян Роянов-ЯЯ. Той от дълги години е на музикалната сцена, участвал е в редица проекти, включително с Мария Илиева, Ъпсурт, Невена Цонева. Но за масовата аудитория нашумя с участието си в Big Brother. \n\r\nТой реши да ни се представи като последовател на измисленото вероизповедание \"уагабунга\", с което побърква останалите участници. И провали няколко мисии, които ще му гарантират номинации докато напусне шоуто. \n\r\nСтоян бе категоричен, че вярата му забранява да докосва чужди жени. Дали е вяра или собствената му съпруга - само той си знае. Това благоприличие обаче не винаги е било водещо в неговия живот. Паметливи фенове набързо припомниха участието му в песента \"Катастрофа\" на фолкпевицата Кали преди повече от 10 години, където е заграден от мацки и видимо няма нищо против те да се усукват около него.  \n                \n                \r\nДали пък \"уагабунга\" не е хитър ход да скрие част от миналото си и всички да говорят за неговата \"вяра\" и страх да докосне чужда жена. Мнозина предполагат, че той е мъж под чехъл, но далеч по-вероятното е е цялата му роля да е една подигравка с шоуто и звездите, които са вътре.\n\r\nБезспорно главните герои в това шоу са Благой Георгиев и гаджето му Златка Райкова. Не става ясно защо двамата са вътре, след като всяка крачка на другия предизвиква някаква неразбрана ревност. Златка непрекъснато се оплаква, че животът им щел да бъде на показ и да им се подиграват. Тя гради образ на бизнес дама и дизайнер, но всъщност не камерите на Брадъра, а миналото й винаги ще я преследва. Няма как да се правиш на недокосната Дева, след като популярността ти е дошла от шоу като \"Островът на изкушението\", където зрителите са те гледали дибидюс гола и стенеща с Филип в спалнята. Че нямаше задръжки на тема еротика тя разкри и на конкурса Мис Плеймейт, в който наследи короната от Николета Лозанова. \n\r\nРайкова и Джизъса неочаквано бяха атакувани от бившия на блондинката - ММА боеца Георги Валентинов. Докато Георги и Златка бяха гаджета, в тяхната компания блесна и Благо Усмивката, а по-късно той се намести под юрганата на палавата плеймейтка.\n\r\n\"Благодарен съм на Господ и на този смешник Благой, че ме отърва от това нещо. Ще вдигна банкет или ще правя курбан всяка година на тази дата, когато предложих годеж на Златка, затова, че съм се отървал\", заяви Георги пред \"България Днес\".\n\r\nТой смята, че Златка го е предала по доста грозен начин след 5-годишна връзка и споделя, че през цялото време е била вълк в овча кожа.\n\r\n\"Тя реално изчисти своето минало покрай мен. Приеха я в обществото по друг начин. Като жена направила промяна в живота си. Оказа се, че всичко е театър. Сега показва истинския си образ. Както и Благой. Двамата имат изграден фалшив образ\", допълва Георги.\n\r\nБлаго и Златка обаче го играят влюбени и дори мислят за сватба. \n\r\nЗаради нелепата ревност на Райкова, огромното й его и притеснението й да не се изложи пред камерите, включително и това – какво ще кажат хората, тя непрекъснато вдига неразбираеми за околните скандали. Любимият й пък постоянно се съгласява с нея, заради което вече му лепнаха прякора \"чехльо\".\n\r\nКогато излезе от шоуто Златка обаче ще бъде неприятно изненадана. Защото зрителите са се интересували повече от зъбите на Благо, отколкото от нейата персона. Дори сравниха усмивката му с тази на Луна, което не е кой знае колко добра атестация за избора му на дентална визия.\n\r\nНо да оставим Благо и Златка и да преминем към летящата към забрава млада певица Сузанита. Тийнейджърката видимо няма да впечатли с глас, затова е насочила усилие да предизвика вниманието към себе си с любовни авантюри. Така тази седмица разбрахме, че за нея се бият Жоро Италианеца и Сашо Лудия. Лудия й бил гадже до скоро, а Италианеца - новият блян. Този Жоро бил част от \"Ден и нощ\", сериалът, който успя за няколко сезона да ни ограмоти на тема диалект и диалектни форми. Само не става ясно този триъгълник е чиста проба PR или си плаче за прокурор предвид възрастта на Сузанита. Не че у нас законите се спазват...\n\r\nАлисия си е пълнолетна отвсякъде, но и при нея любовта заскърца. Защото гаджето й, известен с прякора Малката Бирма, избяга от България след като полиция и прокуратура взеха под прицел цялата пернишка милионерска фамилия Станоеви. Фолкпевицата определено изтегля късата клечка при избора си на мъже. Тя роди син на Валери Божинов, но той ги заряза заради Николета Лозанова. Послед Алисия се настани в кревата на Ники Михайлов, но и там не успя да се задържи дълго. А Ники в момента е с... Николета Лозанова. Връзката й с Георги Станоев - Малката Бирма също бе поставяна на няколко пъти на изпитание, а и видимо няма особено бъдеще.\n\r\nНякакъв странен скандал се вихри между Андреа и Мира Добрева на тема \"Ваня Костова\". Фолкпевицата застана зад бившата вокалистка на \"Тоника СВ\" в спора й с Мира, защото припознала в нея бабата, която я е отгледала. И отправи обиди към Мира заради агресивното й поведение.\n\r\nТв водещата пък захапа Андреа на тема килограми, които тя прикрива в социалните мрежи с Photoshop. \"Хм, Андреа… Доколкото знам е тромава и нищо не тренира. И косата й може би й е натежала, също както и миглите й, а може би и силиконът\", захапа Добрева.\n\r\nОтветният удар на блондинката не закъсня - \"Много ме е страх когато остарея, да не започна да се излагам и да правя нелепи обиди към по-млади момичета, с цел да ги унижа. Когато напредна в годините си се надявам силно да бъда пример за подражание, не само с действията си, но и с постъпките. Разумът не идва с годините, очевидно се раждаме с него\".\n\r\nКато цяло мислите на тези две жени едва ли вълнуват някого, но пък социалните мрежи са за това - да напомнят за себе си.\n\r\nГери-Никол пък си има други проблеми. \"Голямата дупара\" май за първи път има сериозно гадже - колегата й Капо Верде от тийн бандата БНР. Тяхната \"заварка\" бе разкрита покрай футболното дерби Левски-ЦСКА София. Гери и Мариян, както е истинското име на младежа, бяха заснети да викат в агитката на \"червените\". Според близки на певицата тя ревнувала здраво певеца и го следвала неотлъчно на всички негови участия. Ами хубаво е да погледа в Big Brother Златка и Благой, за да види как изглежда болезнената ревност отстрани.\n\r\nМария Илиева пък отново жегна бившия си любовник Наско, който стана номер едно сред ВИП-овете наскоро. За това сигнализира Колев, който отново се оплака, че песните са му изтрити от каналите за видеосподеляне в интернет.\n\r\n\"Песните отново ги няма. Нещо се бяха разсеяли хората. Скривам песни на пожар, точка ком\", написа той, а неговите фенове веднага посочиха поп звездата като главен заподозрян.\n\r\nТова не е първият подобен случай, а рапърът пък не й остана длъжен и я възпя в песен - \"Г-жо Илиева, песните ми що изтри, що усуква ми врата и що ма лъга за пари? И пред Facing The Sun що така ма нареди? Тамън да се обидя, ама тъй да ме мързи\". За нас остава да си вземем пуканки и да следим тази толкова вълнуваща драма и дали Наско отново ще зареди римите. Или пък ще предпочете да си харчи хонорара от VIP Brother.\n\r\nТежък живот води и Илиян Найденов, гаджето на Джулиана Гани. Докато тя отново е част от риалити, той страда по нея. Фитнес инструкторът обясни, че силиконката преговаряла да влязат заедно в къщата в Нови хан, но продуцентите отказали. Остава Илиян да се надява да не се случи като предното й участие - след него Гани се раздели със съпруга си. Тя го зарязала, защото той започнал да лежи на нейните плещи финансово и станал мързелив. \n\r\nЗавършваме с Никита Джонсън, която отново изплува от медийната забрава и напомни за себе си и своите пластични операции. Тя определено се харесва на публиката, но мнозина се стряскат от визията й.\n\r\nТя и досега живее с друг риалити герой - Боби Ръгбиста. Нейни фенове споделиха снимка как е изглеждала преди повече от 5 години, когато се запознала с него и видимо татуровките са по-малко, както и корекциите й по тялото и лицето. Можете да я видите в галерията ни.", "date": "2018.11.17", "title": "Съботен бис: Смешник ли е Благо Джизъса и дебела ли е Андреа?"}
{"url": "https://www.dnes.bg/obshtestvo/2018/11/17/antibiotik-pri-grip-pechalba-za-aptekite-vreda-za-bolniia.393926", "text": "Когато става въпрос за чисто вирусна инфекция, какъвто на 90% е грипът, антибиотиците нямат никакво място. Не само че няма да помогнат, а напротив - могат и допълнително да прибавят симптоми от раздразване на гастроинтестиналния тракт. Това каза за Агенция \"Фокус” главният държавен здравен инспектор д-р Ангел Кунчев. \n\n\r\nСпоред него практиката да се продават антибиотици без рецепта е печеливш механизъм на аптеките, но не трябва да бъде за сметка на хората.\n\r\n\"И тази година бихме могли да очакваме различни щамове. За разлика от преди, когато винаги грипните вируси от тип А предизвикваха епидемията, последните няколко години сме свидетели на паралелна циркулация – и на В, и на А щамове. Може би това накара и производителите от 3-валентни да минат към 4-малентни ваксини, така че да е максимално широк спектърът на защита”, поясни д-р Кунчев.\n                    \n                    \n                \r\nТой уточни, че през януари ще бъде пикът на грипната епидемия и трябва да се предприемат антигрипни препарати навреме. \n\r\nД-р Кунчев посъветва хората, които са със слаба имунна система и често боледуват, да се имунизират. Той обясни, че трябва да разполагаме с две-три седмици преди срещата с вируса, за да може да предприемем необходимите мерки.\n\r\n\"Много е важно да бъдат приети навреме, тъй като тези от тях, срещу които вирусът не е изградил резистентност и са ефективни, са единственото ни средство при вече появило се заболяване. При започващо заболяване, ако в първите 48 часа се приеме антивирусен препарат, той ще има добро и силно действие. Ако се опитаме да го взимаме чак, след като сме развили всички симптоми с висока температура и сме легнали на легло от седмица, тогава не може да очакваме, че ефектът му ще е добър“, обясни д-р Ангел Кунчев.", "date": "2018.11.17", "title": "Антибиотик при грип? Печалба за аптеките, вреда за болния"}
{"url": "https://www.dnes.bg/politika/2018/11/17/po-priiatelski-ot-siderov-a-zashto-i-karakachanov-da-ne-hvyrli-ostavka.393930", "text": "След като Валери Симеонов хвърли оставка заради протестите на майките с деца с увреждания, които 26 дни бяха на улицата, сега лидерът на \"Атака\" – третият партньор в Обединени патриоти предложи и другото вице от квотата на патриотите Красимир Каракачанов да напусне поста си.\n\n\n\n\r\n\"Аз бях за оставката на Симеонов още преди месец, защото изказването му бе недопустимо. Аз давам и сега дискретното предложение Каракачанов също да подаде оставка. И да започнем начисто\", написа Сидеров в социалната мрежа Facebook.\n\r\nСпоред него така ще направят нещо патриотично. \r\n\"За да решим дали можем да бъдем някакъв патриотичен блок, който да започне начисто. Какво значи начисто - да поставим приоритети и да видим дали можем да ги постигнем. Защото да се въртиш във властта само заради гъдела, това е перверзия. Българският народ изтърпя достатъчно и затова им предлагам да се съберем и да обсъдим подобен въпрос\", пише Сидеров. \r\n                    \n                    \n                Все пак той уточнява, че това не е ултиматум, а приятелско предложение към Каракачанов, което да го върне към разума. \n\r\n\"Защото смятам, че те и двамата изгубиха връзката с реалността. Правих вече няколко предупреждения - защото се занимаваме с лифтове, дискотеки, а не със стандарта на живот. Ако ме послушат - добре, ако ли не - зле за тях\", допълва лидерът на \"Атака\".\r\n ", "date": "2018.11.17", "title": "По приятелски от Сидеров: А защо и Каракачанов да не хвърли оставка?"}
{"url": "https://www.dnes.bg/sofia/2018/11/17/pokrivyt-na-jilishten-blok-v-sofiia-plamna.393931", "text": "Покривът на жилищен блок в София се подпали. \r\nНяма пострадали хора, съобщи bTV.\r\nСградата се намира на бул. \"Ал. Стамболийски”. Екипи на пожарната са се отзовали бързо.\r\nНай-вероятната  причина за инцидента е искра по време на ремонтни дейности на покривното пространство.\r\n ", "date": "2018.11.17", "title": "Покривът на жилищен блок в София пламна"}
{"url": "https://www.dnes.bg/snimka-na-denia/2018/11/17/nedelia-10-sm-snejna-pokrivka-v-10-oblasti-v-stranata.393928", "text": "Жълти кодове за сняг и дъжд са обявени в 20 области на страната за 18 ноември, сочи справка на сайта на НИМХ.\r\nЖълт код за сняг е в сила за 10 области – Видин, Монтана, Враца, Плевен, Ловеч, Габрово, София област, София – град. Перник, Кюстендил.\r\nВ по-голямата част от тези области ще има валежи от сняг и ще се образува снежна покривка с дебелина до около 10 см.\r\nКод от същата предупредителна степен, но за дъжд е в сила за 6 области – Бургас, Ямбол, Сливен, Стара Загора, Хасково и Кърджали. В тези райони на страната ще има значителни валежи от дъжд, като количествата ще са между 20-30 л/кв.м.\r\nЖълта е степента на опасност за валежи от дъжд и сняг и в Благоевград, Пазарджик, Пловдив и Смолян. В тези области ще има значителни валежи от дъжд, а в планините - от сняг. Очакваните количества на валежа са между 15 - 25 л/кв.м.", "date": "2018.11.17", "title": "Неделя: 10 см снежна покривка в 10 области в страната"}
{"url": "https://www.dnes.bg/zvezdi/2018/11/17/margo-robi-za-harper-s-bazaar-usmihnata-i-promenena.393855", "text": "Марго Роби залага на най-силното си оръжие, усмивката, на корицата на новия декемврийски брой на американското издание на Harper's Bazaar. \r\nСексапилната блондинка позира за корица в рокля от колекцията висша мода на Chanel и плътно прибрана назад коса.\r\n \r\nВъв фотосесията в списанието, актрисата вдига модния градус, носейки последните предложения на големите модни къщи.\r\n \r\nЦялостни визии на Tom Ford, Michael Kors и Bulgari са само част от изделията на големите модни къщи за сезона.\r\n \r\nВ интервюто Марго Роби разказва за трансформацията в последната си роля: \"Обикновено винаги има някой, който влиза и казва: \"Не, всички момичета трябва да бъдат красиви\", но Джоси Роурк, режисьорът, беше решен да открие как визията на Кралица Елизабет се отразява на връзките ѝ и всички имаха смелостта да го направят\". \r\n\r\n\r\n ", "date": "2018.11.17", "title": "Марго Роби за Harper's Bazaar: Усмихната и променена"}
{"url": "https://www.dnes.bg/notifikacii/2018/11/17/diado-koleda-sv-nikolai-no-cheren-pit-tova-e-rasizym.393929", "text": "Конфронтация избухна днес между привърженици и противници на предизвикващ разделение персонаж, известен като Черен Пит и представляващ помощник на холандския вариант на Дядо Коледа, предаде Асошиейтед прес, като се позова на полицията и местни медии.\n\r\nБели хора често намазват лицата си с черна боя, когато изпълняват ролята на този персонаж. Противници казват, че подобно изобразяване на Черния Пит насърчава расистки стереотипи. Поддръжници защитават помощника на Синтерклас - холандския вариант на Св. Николай, протитипа на Дядо Коледа, като настояват, че той е традиционен детски персонаж.\n\r\nПредаван по телевизията парад за посрещане на Синтерклас в Зандейк северно от Амстердам премина мирно, но на други подобни прояви в Холандия имаше някои конфронтации, допълва БТА.\n                \n                \r\nПолицията в Ротердам заяви, че е арестувала трима души, след като поддръжници на Черния Пит са влезли в сблъсък с демонстранти, протестиращи против персонажа.\n\r\nВ Леуварден органите на реда са предотвратили сбиване между две групи. В Гронинген полицията е разделила две групи демонстранти, за да не допусне конфронтация.\n\r\nХоландски медии също така съобщиха, че футболни запалянковци са влезли в конфронтация с малка група хора, протестиращи срещу Черния Пит в Айндховен.\n\r\nМинистър-председателят Марк Рюте призова вчера за спокойствие. \"Мисля, че обществото е съгласно за едно нещо: ние даряваме децата с магията на празнуването на Синтерклас\", каза той.\n\r\nВ пристанището на Зандейк днес пристигна лодка, която докара Синтерклас, придружаван от десетки хора, дегизирани като Черен Пит. \n\r\nХиляди деца, много от които бяха облечени с костюми на Черен Пит, се наредиха по улиците, за да посрещнат Синтерклас.", "date": "2018.11.17", "title": "Дядо Коледа, Св. Николай... но Черен Пит! Това е расизъм!"}
{"url": "https://www.dnes.bg/index/2018/11/17/biznesyt-s-miki-maus-na-90-godini-tyrgoviia-za-milioni.393927", "text": "Седем редки стари плаката на Мики Маус ще намерят купувачи за хиляди долари на търг, който съвпада с 90-годишнината от първото появяване на анимационния герой, предава Ройтерс.\r\nСедемте лота датират от 30-те и 40-те години на миналия век и бяха предложени на търг в Лондон на възпомченателна изложба, организирана от \"Дисни\".\r\nНаддаванията в интернет се организират от аукционната къща \"Сотбис\" и ще продължат до 26 ноември. \r\nОчаква се общата сума, за която плакатите ще намерят купувач, да надхвърли 165 хиляди долара.\r\nЛотовете са изключително редки и идват от Англия, Франция и Белгия, като два от плакатите са единствените оцелели екземпляри.\r\n ", "date": "2018.11.17", "title": "Бизнесът с Мики Маус на 90 години, търговия за милиони"}
{"url": "https://www.dnes.bg/notifikacii/2018/11/17/70-ekoaktivisti-v-aresta-blokirali-mostove-nad-temza.393933", "text": "70 души бяха задържани заради протести срещу климатичните промени в Лондон, които доведоха до блокирането на мостовете над река Темза, съобщиха Ройтерс и АФП.\n\r\nАрестите бяха заради затрудняване на движението, а протестиращите настояха за радикално нова политика по околната среда.\n\r\nЕдин от организаторите обясни, че недоволните имат три основни искания  - правителството да каже истината на хората по въпроса за климатичните промени, бързо преминаване към нулево количество на въглеродните емисии и решението за промяната да бъде взето от гражданите.\n\r\nСпоред организаторите близо 6 хиляди души са участвали в проявата, допълва БНР. \n\r\nСтотици хора блокираха мостове в Лондон в знак на протест срещу, по думите им, \"престъпното бездействие\" на правителството в борбата срещу климатичните промени.\n                \n                \r\n\"Това е ден за бунт. Превземаме мостовете в Лондон, преди да пропаднем дружно\", написа в комюнике движението, което призова да бъдат блокирани пет моста в центъра на столицата.\n\r\n\"Днес показваме на колко хора им е дошло до гуша и се нуждаят от промяна\", обясни Джак Гулдбърн от движението организатор на протеста. По негови данни протестиращите са били над 6000.\n\r\nПо обяд демонстрантите бяха блокирали два моста, съобщи лондонската полиция. \n\r\nДвижението иска правителството да ограничи до 2025 г. емисиите на въглероден диоксид до нула, както и да бъде учредено национално гражданско събрание, което да контролира промените.", "date": "2018.11.17", "title": "70 екоактивисти в ареста, блокирали мостове над Темза"}
{"url": "https://www.dnes.bg/eu/2018/11/17/myrtvorodena-li-e-sdelkata-za-brexit-nai-goliamata-kriza-za-mei.393820", "text": "Премиерът Тереза Мей се бори днес с най-голямата криза в своето премиерство, след като проектът за сделката по развода с ЕС предизвика оставки на министри и бунт в нейната партия. Повече от две години след като Обединеното кралство гласува в шокиращ референдум да напусне ЕС, все още не е ясно как, при какви условия и даже дали ще го напусне, както е планирано на 29 март 2019 г., пише Ройтерс.\n\r\nОткакто спечели ръководния пост в смутните времена след референдума, Мей се мъчи да договори сделка за Brexit-а, която да гарантира възможно най-плавно напускане на Обединеното кралство.\n\r\nНо вчера министърът за Brexit-а Доминик Рааб подаде оставка заради сделката и това предизвика спад в курса на лирата. Разбунтували се депутати от собствената й партия открито се стремят на оспорят нейното лидерство и направо й казват, че сделката за Brexit-а няма да мине през парламента. \n                    \n                    \n                \r\nМей, която се зарече, че остава премиер, бе помолена днес по телефона от слушател на радио Ел Би Си \"да се оттегли с достойнство\". Тя не отговори веднага на слушателя. \"Още не съм назначила нов министър за Brexit-а, но разбира се, ще го направя тези дни\", каза Мей, попитана дали е предложила поста на Майкъл Гоув - най-изтъкнатия привърженик на Brexit-а министър от нейния кабинет. Гоув не отговори на зададен му пред дома му въпрос дали ще подкрепи Мей. Би Би Си предаде, че Мей му била е предложила поста министър за Brexit-а, но той бил отказал.\n\n\n\r\nКурсът на лирата към долара, който вървеше нагоре-надолу според новините за Brexit-а след референдума, днес се качи до 1,2829 долара.\n\r\nBrexit-ът ще изстреля петата по големина икономика в света в неизвестното. Мнозина се опасяват, че това ще раздели Запада, който се мъчи както с неконвенционалното управление на Доналд Тръмп, така и с нарастващата агресивност на Русия и Китай.\n\r\nВ тази най-дълбоката политическа криза след Суецката (когато през 1956 г. Великобритания е принудена от САЩ да изтегли войските си от Египет) крайният изход остава неясен. Сценариите включват: сделката на Мей все пак получава одобрение; Мей губи поста си; Великобритания напуска блока без споразумение; и даже още един референдум.\n\r\nЕС и Великобритания се нуждаят от споразумение, което да запази търговския поток между най-големия в света търговски блок и Обединеното кралство, където се намира най-големият международен финансов център. \n\r\nБританският производител на самолетни двигатели \"Ролс ройс\" заяви, че продължава работата си по планове за всички варианти. Плановете включват \"буферни складове, така че да разполагаме с целия логистичен капацитет, необходим да продължи функционирането на нашия бизнес\", каза президентът Уорън Ийст.\n\r\nПривържениците на Brexit-а казват, че въпреки възможната нестабилност в краткосрочен план, в дългосрочен Brexit-ът ще помогне на Обединеното кралство да процъфти, а също и на ЕС да задълбочи интеграцията си след напускането на такъв могъщ член. В стремежа си да запази възможно най-близките връзки с ЕС Мей разтревожи мнозина от привържениците на чистата раздяла в партията си, а също северноирландската Демократическа юнионистка партия (ДЮП), която крепи нейното правителство на малцинството.\n\r\n\"Дейли телеграф\" съобщи, че ДЮП е поискала Мей да бъде сменена като премиер. \"О, аз не съм имала спречквания с Арлийн\", каза Мей (по адрес на Арлийн Фостър, лидер на ДЮП). \"Те ни поставиха някои въпроси, изказаха някои свои опасения и, да, ние обмисляме тези въпроси\", каза тя и добави: \"Ние все още работим с ДЮП\".\n\r\nМеждувременно радетелите за по-близки отношения с ЕС в нейната партия, а също и представители на лейбъристката опозиция казват, че сделката пропилява предимствата на членството срещу малко придобивки.\n\r\nЗа да бъде одобрено споразумението, то трябва да бъде подкрепено от около 320 от депутатите в 650-местния парламент. \"Математически е невъзможно тази сделка да мине през Камарата на общините. Жестоката истина е, че тя е мъртвородена\", казва консервативният депутат Марк Франсоа, привърженик на Brexit-а.\r\n/БТА/\r\n ", "date": "2018.11.17", "title": "Мъртвородена ли е сделката за Brexit? Най-голямата криза за Мей"}
{"url": "https://www.dnes.bg/obrazovanie/2018/11/17/roditeli-sreshtu-uchiteli-v-syda-zaradi-ocenki-na-decata.393892", "text": "Хиляди сигнали от родители, несъгласни с определени решения на учителите на техните деца, се разглеждат в момента от експертите в регионалните управления по образованието в страната. Десетки са и съдебните дела, заведени от родителите срещу учители заради поставени ниски оценки на децата им. Това съобщи за \"Сега\" шефът на синдикат \"Образование\" към КТ \"Подкрепа\" Юлиан Петров.\n\r\nДиректорите на въпросните училища не желаят да коментират казусите, защото смятат, че те натоварват с негативен оттенък институцията им. \n\r\nСпоред Петров обаче това е много порочна практика, която говори лошо не за учителите, а за цялостното възпитание на техните ученици. \"Във възрастта, в която децата трябва да усвояват правилата в обществото, те биват учени от своите родители как да ги преодоляват, използвайки съда\", коментира той. \n                    \n                    \n                \r\nСпоред него оспорването на учителските решения и преценки освен това затруднява изключително много комуникацията между двете страни, както и работата на различните институции.\n\r\nПетров разказва за случай на сбиване между две деца в пловдивско училище. За да спре боя, намиращият се в коридора портиер хваща за ухото едното дете, разпознато като агресор. Родителите му обаче завеждат дело в съда и в Комисията за защита от дискриминация заради отношението към сина им, като към момента жалбата на семейството е отхвърлена. \n\r\nПодобен е и друг казус на двама близнаци в столично училище, единият от които отново е хванат за ухото от учителя си, за да осуети предстояща разправа. В случая децата са преместени в друго училище, но майката е завела дело, течащо в момента, срещу директора заради това, че не е уволнил въпросния учител.\n\r\n\"И в двата случая физическата намеса е с цел спиране на боя и предотвратяване на по-тежки последствия за учениците, а не с цел възпитание. Учителите трябва да се намесят по някакъв начин, след като думите им не са чути от учениците\", коментира Петров. В столицата друг родител пък завел дело заради несъгласие с оценка, ощетяваща детето му, заради това, че е понижило бала му за кандидатстване след 7-и клас. \n\r\n\"В София само в едно училище има 4 заведени дела  - за преместване на ученик, за слаба оценка на друг ученик и за наложено наказание на трети. В Пловдив и други големи градове има поне по 5-6 подобни дела\", коментира още Петров.\n\r\n\"Надявам се цялата тази капания да спре, защото тя не е в интерес на самия ученик. Сигурно някои от преценките на учителя не са най-добри, но в крайна сметка той е авторитет за детето и не би трябвало да се оспорва всяко негово решение, още повече в съда\", смята още той.\n\r\nПросветният министър Красимир Вълчев коментира, че няма информация за масови случаи на съдебни дела срещу учители. В системата има 90 хиляди учители и 900 хиляди деца. Със сигурност някъде може да има подобни заведени дела\", заяви той. \n\r\nПо думите му обаче няма индикации проблемът да е системен. Според него най-важното при подобни казуси е доверието между учителите и родителите. \"Нека родителите разговарят повече с учителите и им имат повече доверие. Преподавателите пък трябва да са по-комуникативни\", посъветва той.", "date": "2018.11.17", "title": "Родители срещу учители в съда – заради оценки на децата "}
{"url": "https://www.dnes.bg/mish-mash/2018/11/17/receptata-dnes-kak-da-prigotvite-srybska-pogachica.393849", "text": "Навън все повече застудява. През уикенда семейството се събира и иска да похапне нещо вкусно. Предлагаме ви рецепта за сръбска погачица, с която ще си оближете пръстите. \r\n \r\n\r\n \r\n250 мл. прясно мляко \r\n \r\n0,5 ч.л.сол \r\n \r\n1 ч.л. захар \r\n \r\n1 пакетче суха мая \r\n \r\n3-3,5 ч.ч. брашно \r\n \r\n100 гр. разтопена мас или краве масло - за намазване на питките \r\n \r\nНачин на приготвяне:\r\n \r\nВ топлото мляко се слагат солта, захарта, маята и 1-2ч.л. брашно, разбърква се и се оставя на топло да шупне. След това се добавя брашното и се замесва средно твърдо тесто.\r\n \r\nРазделя се а 12 топчета, от тях се разточват питки колкото чаена чинийка, потапят се всяка една в чиния с разтопената мас или масло и се подреждат със застъпване в тава.\r\n \r\nОставя се на топло 20-ина минути да втаса  и се пече в загрята до 200 градуса фурна.\r\n \r\nСлед изваждането отцеждам в паничка излишната мазнина и намазвам отгоре питката.\r\n \r\nИзточник: wellcometomykitchen\r\n \r\n", "date": "2018.11.17", "title": "Рецептата Dnes: Как да приготвите сръбска погачица"}
{"url": "https://www.dnes.bg/snimka-na-denia/2018/11/17/dyjdovno-snejna-nedelia-valejite-se-usilvat-vecherta.393908", "text": "През следващото денонощие под влияние на средиземноморски циклон времето в страната ще бъде облачно и с валежи от дъжд, в Северозападна България и в Централния Предбалкан - от сняг. \n\r\nПривечер и през нощта срещу понеделник валежите ще се усилят, и в Родопската област и Югоизточна България количествата ще са значителни. Ще духа до умерен вятър от изток-североизток, показва  на НИМХ при БАН. \n\r\nМинималните температури ще са предимно между минус 3 и 2 градуса. Максималните ще са от 0-4 градуса в северозападните до 8-12 градуса в югоизточните райони от страната.\n\r\nАтмосферното налягане ще се понижи, но ще остане по-високо от средното за месеца.\n                \n                \r\nПо Черноморието ще бъде облачно и с валежи от дъжд, значителни привечер по южното крайбрежие. Ще духа умерен, временно и силен североизточен вятър. Максималните температури ще са между 7 и 12 градуса. Температурата на морската вода е 14-15 градуса. Вълнението на морето ще е 2-3 бала.\n\r\nВ планините ще бъде облачно, ветровито и с валежи, предимно от сняг. Привечер на места в Родопския масив количествата ще са значителни. Ще духа умерен югоизточен, по високите и открити части и силен южен вятър. Температурите ще се повишат и максималната на височина 1200 метра ще е около 1 градус, на 2000 метра - около минус 4 градуса. \r\n ", "date": "2018.11.17", "title": "Дъждовно-снежна неделя, валежите се усилват вечерта"}
{"url": "https://www.dnes.bg/politika/2018/11/17/12-300-maiki-na-rabota-predi-deteto-da-navyrshi-1-g.393909", "text": "За първите девет месеца на тази година около 12 300 млади майки са се върнали на работа, преди детето да навърши годинка, като по този начин са се възползвали от възможността да получават освен заплата си и половината от полагаемото им се майчинство. Това каза във Варна зам.-министърът на труда и социалната политика Зорница Русинова, която участва в регионален форум, посветен на темата за майчинството и кариерата. \n\r\nРусинова припомни, че майчинството у нас е най-продължително в ЕС - 58 седмици и половина. Тя уточни, че сега на дневен ред излиза темата как да бъдат стимулирани и подкрепени жените, които искат да се върнат по-рано на работа, особено като се има предвид липсата на кадри на пазара на труда. \n                    \n                    \n                \r\nВ България разликата в заетостта на жените и мъжете не е повече от 3-4 процента във възрастовата група между 29 до 54 години, няма и сериозни разминавания в заплащането, както е в много европейски страни, допълни Русинова.\n\r\nПодкрепа за младите майки, които искат да се върнат на работа, е и схемата \"Родители в заетост\", която се финансира с европейски средства, каза зам.-министърът. Тя припомни, че на помощ могат да разчитат родители, чиито деца не са приети в градина. Чрез тази схема им се осигурява детегледачка за 18 месеца, като това може да е близък роднина, стига да е регистриран на борсата.\n\r\nПроектобюджет 2019 е най-социалният, който сме имали до сега, каза още Русинова, цитирана от БТА. Тя припомни, че ще бъдат отпуснати 150 милиона лева допълнително за майките с деца с увреждания, както и 40 милиона лева за енергийни помощи. \n\r\nНай-важното е обаче, че предстоят реформи в социалната сфера, които ще позволят ресурсът да стига до хората по възможно най-ефективния начин, посочи Русинова. Според нея темата за децата с увреждания много се е политизирала. Русинова допълни, че с предстоящите промени в законодателството исканията на протестиращите майки ще бъдат изпълнени и изрази надежда, че протестите ще бъдат преустановени.\n\r\nЗам.-министърът съобщи още, че в края на ноември предстои да бъде отворена изцяло нова схема по европейските финансови инструменти, която ще позволи за пръв път на общините да развиват медико-социална патронажна грижа, като си партнират със здравни заведения. Идеята е самотно живеещите възрастни и хора с увреждания в малките населени места да получават интегрирани услуги и да бъдат посещавани и от медицинска сестра или лекар.\r\n ", "date": "2018.11.17", "title": "12 300 майки на работа, преди детето да навърши 1 г."}
{"url": "https://www.dnes.bg/politika/2018/11/17/simeonov-dal-ostavka-i-kakvo-ot-tova-nishto-ne-se-promenialo.393913", "text": "Червената шефка Корнелия Нинова хем остана доволна, че Валери Симеонов напуска правителството, хем призна, че това няма да промени нищо. \n\n\n \"Една оставка няма как да промени нещата, протестите не са за една или друга личност, а за политики, които управляващите не искат да променят\", отсече тя. \n\r\nСпоред нея протестите вече не са само на майките на децата с увреждания, а хората са на улицата с искане за  по-добри пътища, по-ниски данъци, справедливост.\n\r\n \"Ситуацията е абсолютно различна и тази оставка няма как да промени нещата, тъй като управляващите не искат да променят политиките. Протестите вече не са само за една или друга личност, а за провежданите политики. Видимо управляващите не искат да ги променят\", каза соцлидерката.\n                    \n                    \n                \r\nТя допълни, че оставката на Валери Симеонов е била задължителна, но е закъсняла, подадена под натиск и неискрена. \n\r\nНинова обърна внимание, че Симеонов е заявил, че я подава, за да не тежи на правителството, а не заради осъзната вина за това, което е направил. \n\r\nСпоред нея сега голямата победа на майките на деца с увреждания не е оставката на Валери Симеонов, а събудената гражданска енергия. \r\nТя ги поздрави за това, че 26 дни не отстъпиха от най-исканията си \"от милото, което има една майка – детето си\". \n\r\nНинова коментира още, че преди две години такива протести и будна гражданска енергия не са били възможни. \r\nСпоред нея голяма победа е, че чувството на справедливост е надделяло над страха и апатията.", "date": "2018.11.17", "title": "Симеонов дал оставка. И какво от това? Нищо не се променяло!"}
{"url": "https://www.dnes.bg/dnes-te-kazaha/2018/11/17/17-11-2018.393917", "text": "\"Защо трябва да има втори вицепремиер от Патриотите, защо е нужно да има вицепремиер без портфейл, възможно е да си останат трима вицепремиери - Дончев, Захариева и Каракачанов и да си вървят така нещата\" Лидерът на \"Атака\" Волен Сидеров", "date": "2018.11.17", "title": "17.11.2018"}
{"url": "https://www.dnes.bg/politika/2018/11/17/a-zashto-izobshto-triabva-da-ima-naslednik-na-simeonov.393912", "text": "Оставката на вицепремиера Валери Симеонов не е съгласувана с мен, коментира на брифинг председателят на ПГ \"Обединени патриоти\" и лидер на \"Атака\" Волен Сидеров.\n\r\nТой очаква членовете на Коалиционния съвет - Борисов, Цветанов, Каракачанов, а и самият Симеонов, да признаят, че е бил прав преди месец, като е казал Симеонов да подаде оставка след недопустимото изречение за майките.\n\r\nЗащо трябваше да се вдигне цялата тази вълна от протести, за да се стигне пак до тази оставка, попита Сидеров. \n\r\nСпоред него тази оставка вече е закъсняла и е на фона на натрупано възмущение от това заинатяване. Сега не знам дали щетите са лесно поправими, които Симеонов нанесе със своето оставане на инат на власт толкова време, коментира Волен Сидеров.\n\n\n\n\r\n                    \n                    \n                Попитан кой ще смени Валери Симеонов на поста, лидерът на \"Атака\" каза, че ще предложи да няма четвърти вицепремиер. \n\r\n\"Защо трябва да има втори вицепремиер от Патриотите, защо е нужно да има вицепремиер без портфейл, възможно е да си останат трима вицепремиери - Дончев, Захариева и Каракачанов и да си вървят така нещата\", коментира той. \n\r\nАко обаче трябва да се посочи такъв човек, Сидеров каза, че би предложил да е технократ, а не партийна фигура.\n\r\nВолен Сидеров отправи критика относно тази непоследователност в ръководството на ГЕРБ. \n\r\n\"Преди няколко дни Валери Симеонов щеше да счупи коалицията, ако излезе, днес чувам Цветанов да казва, че нищо няма да се счупи, даже ще се заздрави. Кое е вярно, какво се случи в тези два дни, попита лидерът на \"Атака\".\n\r\nСпоред Сидеров след оставката на Симеонов е възможно пак да се повдигне въпросът за председател на ПГ \"Обединени патриоти\".", "date": "2018.11.17", "title": "А защо изобщо трябва да има наследник на Симеонов?"}
{"url": "https://www.dnes.bg/stranata/2018/11/17/sniag-se-sipe-na-parcali-zabravete-za-kolata-bez-zimni-gumi.393915", "text": "Шофьорите, на които утре им предстои пътуване, да тръгват с автомобили, подготвени за движение при зимни условия, съветват от Агенция \"Пътна инфраструктура\". \n\r\nПрогнозата на метеоролозите за неделя и понеделник е за застудяване и в Северозападна и Северна България дъждът ще преминава в сняг.\n\r\nНеобходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри, посочват от АПИ.\n\r\nНа директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места.\n                    \n                    \n                \r\nВ поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. По опорните пунктове са осигурени необходимите количества сол, пясък, луга и химически вещества.", "date": "2018.11.17", "title": "Сняг се сипе на парцали... забравете за колата без зимни гуми"}
{"url": "https://www.dnes.bg/eu/2018/11/17/orban-v-bitka-za-ep-zad-nego-e-ne-koi-da-e-a-trymp.393916", "text": "Стив Банън, бившият политически стратег на президента на САЩ Доналд Тръмп, планира да работи с унгарския премиер Виктор Орбан по време на предизборната кампания за Европейски парламент догодина, информира Ройтерс. \n\n Той направи това изявление в интервю за радио-телевизия Ер Те Ел.\n\r\nБанън, архитектът на изборната победа на Тръмп от 2016 година, основа движение, чиято цел е да бъдат избрани десни националисти и популисти на европейските избори през май догодина.\n\r\nБанън, който имаше публична лекция в Будапеща през май, каза, че вече няколко пъти е посещавал унгарската столица и се е срещал с Орбан и негови сътрудници, като срещите не са били публично оповестявани.\n                    \n                    \n                \r\nГоворител на унгарското правителство не можа да потвърди тази информация.\n\r\nОрбан приветства идеята на групата на Банън, наречена \"Движението\", като каза, че е време някой от САЩ да дойде в Европа, за да разпространи консервативно мислене вместо либерални ценности.\n\r\nАко можех, щях да направя централата на движението в Будапеща. Толкова ми харесва. Но очевидно не е практично. Ще прекараме много време в Унгария в периода до изборния ден, каза Банън в интервюто, публикувано късно снощи, допълва БТА.\n\r\nОткакто пое властта през 2010 година, Обран използва парламентарното си мнозинство, за да оказва натиск върху съдилищата, медиите и неправителствените организации в нарушение, според опонентите му, на европейските разпоредби.\n\r\nЕвропейският парламент през септември гласува Унгария да бъде санкционирана за пренебрегване на европейските разпоредби, свързани с демокрацията, граждански права и корупция, което бе безпрецедентна стъпка.", "date": "2018.11.17", "title": "Орбан в битка за ЕП, зад него е не кой да е, а... Тръмп"}
{"url": "https://www.dnes.bg/zvezdi/2018/11/17/krasota-momichetata-ot-victoria-s-secret-bez-grim.393862", "text": "Свикнали сме да ги виждаме с безупречни вълни в косите и блестящ грим по лицето. Модният подиум на ангелите от Victoria’s Secret винаги е изпълнен с блясък и знаем добре, че за техния перфектен външен вид се грижат огромни екипи от хора.\r\nМакар сценичният им грим винаги да се стреми към подчертаване на естествената красота, всички знаем, че той е постигнат с наличието на доста продукти.\r\nСега супермоделите на Victoria’s Secret доказват, че дори и без грим изглеждат точно толкова съвършени, колкото и с грим.\r\nДоказателството – многобройни кадри в социалните мрежи без никакви продукти и почти малката разлика с образа, в който ги виждаме постоянно по кампании.\r\nПредставяме ви красивите модели и как изглеждат те без грим.\r\n", "date": "2018.11.17", "title": "Красота: Момичетата от Victoria’s Secret без грим!"}
{"url": "https://www.dnes.bg/notifikacii/2018/11/17/protest-po-frenski-jertva-i-47-raneni-pri-bunta-na-jyltite-jiletki.393914", "text": "\nЖена, участник в протестите срещу високите цени на горивата във Франция, загина, след като бе прегазена кола във югоизточния департамент Савоя. \n\n\r\nШофьорът, също жена, карала дъщеря си към болницата, когато се паникьосала от блокадата на демонстрантите, натиснала по невнимание газта, което довело до трагичния инцидент. \n\r\nШофьорът е арестуван и отведен в полицията в състояние на шок.\r\n47 души бяха ранени при протестите във Франция  срещу увеличаването на цените на горивата, заявиха представители на  вътрешното министерство, цитирани от Асошиейтед прес и БТА. \n\r\nОколо 50 000 души се събраха на около хиляда локации в цяла Франция като част от демонстрацията на \"жълтите жилетки” – наречена така по светолоотразителния цвят на жилетките, които носят. \n                \n                \r\nТе обвиняват президента Еманюел Макрон, че е изоставил \"малките хора”, като е позволил неконтролируемото повишаване на цените на горивата. \n\r\nПротестите парализираха страната, а вътрешният министър Кристоф Кастанер заяви, че те ще са „пълен провал”, ако струват човешки живот.\n\r\nНа много места при демонстрациите има ранени. \n\r\nВ Арас, в северната част на страната, 71-годишна жена пострада сериозно, след като бе ударена от автомобил, врязал се в протестиращите, блокирали централен път край града. Шофьорът е арестуван, допълва Нова тв.\n\r\nВ северния град Хасбрук двама души пострадаха, след като шофьор на камион се качи на тротоара и се опита да премине блокадата на демонстрантите. Други двама души бяха ранени, след като водач на автомобил направи неразрешен обратен завой заради блокада, след което се вряза в насрещно идващи автомобили край източния град Бесанкон.\n\r\nВ градчето Селестат, край Стасбург, автомобил прегази крака на демонстрант.\n\r\nВ южния град Грас пък полицай бе ударен от камион, чийто шофьор се опита да премине през блокадата.", "date": "2018.11.17", "title": "Протест по френски: Жертва и 47 ранени при бунта на \"жълтите жилетки\""}
{"url": "https://www.dnes.bg/rusia/2018/11/17/govorit-moskva-nechistoplytno-nacionalisti-pecheliat-vota-za-ep.393918", "text": "Министерството на външните работи на Руската федерация осъди използването на националистически идеи в борбата за привличане на електорат за предстоящите през май 2019 г. избори за Европейски парламент. Това се казва в изявление на външнополитическото ведомство в Москва, публикувано на официалната му страница, предава TACC. \n\n \"Вече съвсем нечистоплътно ни се представя очевидния стремеж за използването на такъв вид изкуствени идеологически постройки в конюнктурните интереси на развихрилата се борба за гласовете на избирателите в навечерието на вота за ЕП“, се казва в разпространения текст, цитиран от \"Фокус\".\n\r\nОт МВнР на Русия изказват мнение, че на изборите „национално ориентирани сили“, които се противопоставят на идеята за по-нататъшна федерализация на Европейския съюз, може да получат по-голям брой мандати в сравнение с предходни гласувания – или поне ако се съди по резултатите от проучванията на общественото мнение.\n                    \n                    \n                \r\nСпоред Москва паметните събития за 100-годишнината от края на Първата световна война са довели в европейските столици до \"повече от съмнителни паралели“ между сегашната ситуация на континента и периодите преди двата световни конфликта.\n\r\nВ тази връзка МВнР на Русия напомня, че Първата световна война е избухнала \"в резултат на стремежите на тогавашните велики сили към европейска и глобална хегемония, към преразпределяне на сверите на влияние“.\n\r\n\"Недопустимо е да се слага знак за равенство между защитата на националните интереси и национализма, между борбата за правото на съхраняването на идентичността, предаността към традиционните ценности и войните“, се казва още в текста.", "date": "2018.11.17", "title": "Говорит Москва: Нечистоплътно, националисти печелят вота за ЕП!"}
{"url": "https://www.dnes.bg/index/2018/11/17/nedospalite-deca-agresivni-zatlysteli-apatichni.393919", "text": "Изследователска група от университета в Ню Джърси посочи нови опасности за здравето на децата при недоспиване, а подрастващите все по-често се лишават от нужното им количество сън, пише сайтът Медикъл експрес, цитиран от БТА.\r\nВ експеримента взели участие 177 хиляди души на възраст между 8 и 17 години. Счита се, че децата до 12-годишна възраст не си доспиват, ако сънят им трае под 9 часа в денонощието. А при юношите - под 8 часа. Този проблем бил забелязан при половината от участниците в експеримента.\r\nУчените също така изяснили, че недоспиването е в основата на формирането на вредни навици при децата. Те започват да предпочитат бързите закуски пред здравословната храна, склонни са да водят заседнал начин на живот и всичко това ги предразполага към затлъстяване.\r\nПри предишно изследване учени от Харвардския университет доказаха, че недостатъчната продължителност на съня поражда проблеми с психиката при децата. В частност при тях могат да настъпят неконтролируеми пристъпи на агресия.", "date": "2018.11.17", "title": "Недоспалите деца - агресивни, затлъстели, апатични "}
{"url": "https://www.dnes.bg/za-da-se-razbirame/2018/11/17/koi-zodii-sa-manipulatorite-v-liubovta.393864", "text": "Когато сме влюбени, никой от нас не иска да си играят с чувствата ни. Според астролозите всяка зодия има своите силни и слаби страни. Тези 4 знака, дори и влюбени до уши, могат безпогрешно да започнат да манипулират вашето съзнание. Трябва да бъдете внимателни! \r\n\r\n \r\nПредставителите на тази зодия умело жонглират с думите във всякакъв тип дискусия. Толкова много, че няма да се усетите как ще бъдете изкарани без вина виновни. Те съвършено владеят изкуството да мислят едно, казвайки нещо съвсем друго и всичко да звучи с трето значение. В тяхна защита може да се каже, че това не винаги е резултат от манипулация. Те притежават трескав ум, който не почива дори през нощта. Близнаците са толкова приказливи и емоционални, че могат да загубят нишката на разговора. Но пък притежават способността да извъртят всичко в посоката, която те желаят и да оборят всичките ви аргументи.\r\n \r\nТова умение им помага много в работата, тяхната най-изявена сфера е областта на комуникациите. Но в една романтична връзка, те трябва да се борят с навика да поразяват противника с красноречие.\r\n \r\n\r\n \r\nПодобно на Близнаците, Лъвовете могат да насочат същността на дадена история в тяхната посока с красноречието си. Когато се чувства несигурен, един Лъв може така да изреве, че опонентите му да „полетят“ в ъглите, зашеметени от аргументи за техните слабости и недостатъци.\r\n \r\nНо в една връзка, Лъвът трябва да се научи да дава пространство и правото на глас на любимия, да чува неговите потребности и понякога да се отказва. Не е лесно да вземете властта на Лъва, но винаги можете да подсладите думите си с ласкателство. Лъвовете са готови на всичко за своите близки и обичат да бъдат оценени заради тяхната щедрост и доброта.\r\n \r\n", "date": "2018.11.17", "title": "Кои зодии са манипулаторите в любовта?"}
{"url": "https://www.dnes.bg/rusia/2018/11/17/moskva-zapadyt-iska-balkanite-za-placdarm-sreshtu-rusiia.393897", "text": "Западът предприема упорити опити да превърне Балканския полуостров в плацдарм срещу Москва. Това заяви руският външен министър Сергей Лавров в интервю за сръбския вестник \"Телеграф\", цитирано от TACC.\n\r\n\"След края на Студената война западните държави се отказаха от съвместната работа за формиране на архитектура на равна и неделима сигурност в Евроатлантическия регион, за което Русия настойчиво призоваваше. Вместо това избраха път без изход -  път на разширяване на контролираното от тях геополитическо пространство, създаването на нови разделителни линии на европейския континент – каза Лавров. – Например през 1999 г., грубо нарушавайки международното право, два месеца и половина бомбардираха Югославия, а след това в опит да легитимират агресията признаха едностранно провъзгласената независимост на Косово\", подчерта първият дипломат на Москва пред белградското издание.\n                    \n                    \n                \r\nПо думите му един от резултатите от антируската линия на Запада \"стана режисираният и подкрепян от Вашингтон и европейските страни въоръжен пуч в Киев от февруари 2014 г\". \"В резултат Украйна, която имаше всичко необходимо, за да стане успешна и процъфтяваща страна, се оказа въвлечена в кървава междуособица\", допълни Лавров.\n\r\n\"Създава се впечатлението, че уроците от украинската трагедия не са научени на Запад. Днес се предприемат упорити опити Балканите да се превърнат в още един плацдарм срещу Русия. От страните в региона настойчиво изискват да направят избор: или с Москва, или с Вашингтон и Брюксел\", подчерта руският външен министър.\n\r\n\"Ние знаем, че върху Белград се оказва сериозен натиск с цел да принудят страната да се откаже от взаимноизгодното сътрудничество с нас. Сръбските братя се противопоставят уверено на това. В Москва високо ценят самостоятелния многовекторен външнополитически курс на Сърбия, който, убеден съм, отговаря на основните интереси на вашия народ\", коментира Лавров.\n\r\n ", "date": "2018.11.17", "title": "Москва: Западът иска Балканите за плацдарм срещу Русия"}
{"url": "https://www.dnes.bg/eu/2018/11/17/franciia-na-protest-sreshtu-visokite-ceni-na-gorivata.393904", "text": "След много опозиционни протести, белязали мандата му, френският президент Еманюел Макрон днес е изправен пред ново изпитание - народното недоволство срещу скъпите горива, въплътено от движението на \"жълтите жилетки\", предаде Франс прес. \n\r\n\"Жълтите жилетки\" са шофьорите, които са недоволни от покачването на данъците върху горивата, предаде Франс прес. Името на движението идва от жълтите жилетки, които всички автомобилисти задължително трябва да имат в превозните си средства.\n\r\n\"Жълтите жилетки\" планират за днес около 1500 протестни прояви в цялата страна, съобщава полицейски източник. Целта им е нарушаване или блокиране на пътища, летища, складове за горива. По околовръстното шосе на Париж е предвидена протестна акция, наречена \"Операция охлюв\", чието име подсказва какво може да се случи с трафика там. Предвижда се участниците в тази акция после да достигнат до президентския дворец в центъра на Париж.\n                    \n                    \n                \r\nКакви мащаби ще имат протестите днес засега не е ясно. Самият вътрешен министър Кристоф Кастанер казва, че е трудно да се прогнозира, защото този път властите не са изправени пред синдикална организация, а пред протести, организирани спонтанно.\r\nНачалото на протестите във Франция срещу високите цени на горивата бе белязан от трагичен инцидент. Участничка в един от протестите беше блъсната от кола и почина. Трагедията се разиграла край град Пон-дьо-Бовоазен, северно от град Гренобъл във Френските Алпи. Протестиращи устроили пътна блокада. Шофьорка на автомобил се паникьосала при вида на хората на пътя и натиснала педала за скорост, при което помела демонстрантка, която починала.\n\r\nТова протестно движение назря след трудна първа година в президентството за Макрон. Протести имаше срещу неговата голяма програма за трансформация на Франция, но те не успяха да предотвратят работата по нея, пише БТА.\n\r\nСпоред социологически данни на фирмата Елаб 73 процента от французите подкрепят протестите на \"жълтите жилетки\". 54 процента от избирателите на Макрон подкрепят или симпатизират на това движение, допълва анализаторът на Елаб Венсан Тибо.\n\r\nПопулярността на Макрон пък е на най-ниското ниво, откакто той бе избран за президент - под 30 процента.\n\r\n\r\n ", "date": "2018.11.17", "title": "Франция на протест срещу високите цени на горивата"}
{"url": "https://www.dnes.bg/politika/2018/11/17/mahat-nomerata-v-biuletinite-ostava-samo-imeto-na-partiiata.393885", "text": "Номерата, с които се отбелязват партиите в изборните бюлетини, да отпаднат. Това гласят предложени промени в изборния закон от ГЕРБ и “Обединени патриоти”.\n\r\nТова слага край на жребия с тегленето на номерата - неизменна част от изборите от началото на прехода. Номерчето улесняваше неграмотните избиратели. Според проекта вече ще се изписва само името на политическата формация, пише .\n\r\nСпоред мотивите на вносителите така ще се елиминира ефектът 15 - 15 - когато номерът на партията съвпадне с номер на кандидат от листата, което води до обърквания с преференциите. \n\r\nВтората генерална промяна предвижда машинно гласуване да се провежда само в секции с над 300 избиратели. Такова няма да се провежда при вота зад граница и при подвижните секции.\n                    \n                    \n                \r\nЕлектронното гласуване също отпада на този етап. По сегашния закон на евроизборите напролет задължително трябваше да има електронен вот. Машините за гласуването да се изработват от “Информационно обслужване” АД, предлагат още депутатите, като се позовават на изследване на БАН и Софийския университет, че в устройствата, доставяни от досегашната фирма, има “редица факти, касаещи сигурността на хардуерната им част”.\n\r\nВ отворено писмо до НС от вчера омбудсманът Мая Манолова призовава да не се погазва правото на гражданите да гласуват машинно и електронно.\r\n ", "date": "2018.11.17", "title": "Махат номерата в бюлетините, остава само името на партията"}
{"url": "https://www.dnes.bg/usa/2018/11/17/kato-ot-holivudski-film-nai-mladata-v-kongresa-na-sasht.393768", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТя е млада, амбициозна и напомня на звезда от холивудски филм. Александрия Окасио-Кортес е най-младата дама в американския Конгрес, избрана на скорошните междинни избори.\n\r\n29-годишната жена е от редиците на демократите и е най-младият член на Камарата на представителите в цялата история на Съединените щати.\n\r\nЛатиноамериканката е израснала в работническо семейство в един от най-бедните квартали на Ню Йорк – \"Бронкс\". Учи икономика и международни отношения в Бостън и работи, за да финансира следването си, разказва .\n                    \n                    \n                \r\nАлександрия е изключително амбициозна млада дама. На 22-годишна възраст тя създава издателство, а шест години по-късно побеждава на предварителните избори в Ню Йорк. Тя е участвала и в предизборната кампания на кандидат-президента Бърни Сандърс.", "date": "2018.11.17", "title": "Като от холивудски филм: Най-младата в Конгреса на САЩ"}
{"url": "https://www.dnes.bg/balkani/2018/11/17/nova-porciia-aresti-v-turciia-briuksel-negoduva.393883", "text": "Подновяването на арести на известни граждански активисти и критици на режима в Турция, предизвика реакцията на Брюксел.\n\r\nПървият дипломат на ЕС Федерика Могерини определи днес ситуацията като тревожна и призова Анкара да пусне незабавно задържаните, както и останалите политически затворници.\n\r\n“Многократните задържания на критични гласове и продължаващия широкоразпространен натиск върху представители на гражданското общество противоречат на декларирания от турското правителство ангажимент към човешките права и основните свободи и огласените реформи в областта на върховенството на закона и правосъдието”, заяви тази вечер Могерини.\n\n\n\n                    \n                    \n                \r\nСпоред Анадолската агенция полицията е арестувала 13 души и издирва още седмина по разследването срещу основателя на гражданската група “Анадолу култур” Осман Кавала, който е в затвора от октомври 2017 г, без да са му предявени обвинения.\n\r\nВластите подозират, че групата е замесена в масовите протести в Истанбул през 2013 г.\n\r\nСред 13-те задържани са деканът на правния факултет на Университета “Билги” в Истанбул и вицепрезидентът на Европейското математическо общество Бутел Натбай.\n\r\nМогерини и комисарят за разширяването на ЕС Йоханес Хан ще бъдат в Анкара идния четвъртък за разговори с външния и евроминистър Мевлут Чавушоглу, които са част от диалога на високо ниво между ЕС и Турция. Те ще повдигнат въпроса за освобождаването на 13-те общественици, както и на задържаните по-рано граждански активисти, става ясно от декларацията на Могерини.\n\r\nВизитата идва на фона на засилващи се гласове за спиране на преговорите за членство на Турция, които се водят от 2005 г. В началото на месеца в интервю за германския вестник “Ди Велт” Хан заяви, че в обозримо бъдеще те не могат да завършат и ще е по-честно спрямо Турция Европа да ги прекрати и да ги замени със стратегическо сътрудничество в области от общ интерес като сигурността, миграцията и борбата с тероризма.\n\r\nЗа 18 г. преговори Турция и ЕС са затворили само една от 35 преговорни глави и са отворили други 15. След неуспешния опит за преврат срещу Ердоган преговорите практически са замразени. В доклада, с който ежегодно оценява напредъка на Турция по критериите за еврочленство, Европейската комисия заключи, че Анкара се отдалечава от членството. \r\n ", "date": "2018.11.17", "title": "Нова порция арести в Турция, Брюксел негодува"}
{"url": "https://www.dnes.bg/snimka-na-denia/2018/11/17/studena-i-oblachna-sybota-na-mesta-shte-prevali-snejec.393886", "text": "Над страната ще остане предимно облачно. Временни разкъсвания на облачността ще има до обяд над Западна България. \r\nНа места в планинските райони от Централна България и в Лудогорието ще превали слаб сняг, по поречието на Дунав - слаб дъжд, сочи  на НИМХ при БАН. \r\nЩе духа умерен, в Източна България - временно силен вятър от север-североизток, и с него температурите ще продължат да се понижават. \r\nМинималните ще са предимно между 0 и 5 градуса, в котловините на Западна България, защитени от вятъра, от минус 3 до минус 1 градуса. \r\nМаксималните температури ще са между 1 и 6 градуса, малко по-високи - в югозападните райони от страната. \r\n ", "date": "2018.11.17", "title": "Студена и облачна събота, на места ще превали снежец"}
{"url": "https://www.dnes.bg/notifikacii/2018/11/17/us-razuznavaneto-princyt-naredil-ubiistvoto-na-kashogi.393888", "text": "Представители на американското разузнаване са заключили, че саудитският престолонаследник принц Мохамед бин Салман е наредил убийството на журналиста Джамал Хашоги, заяви неназован американски официален представител, цитиран от Асошиейтед прес.\n\r\nИзточникът е запознат с оценката на разузнавателните служби. За такова заключение пръв съобщи вестник \"Вашингтон пост\".\n\r\nПо-рано през седмицата правителството на Тръмп наложи санкции на физически лица за предполагаемата им роля в убийството, но заключението на представителите на разузнаването подпомага усилията в Конгреса на САЩ за по-суров американски отговор, отбелязва Асошиейтед прес.\n\r\nКоментаторът на вестник \"Вашингтон пост\", който беше критичен към саудитското кралско семейство, беше убит миналия месец в саудитското консулство в Истанбул.\n\n\n\r\n                \n                Според турските и саудитските власти той е бил убит от отряд от кралството, който се намирал вътре в консулството, и това станало, след като той отишъл там, за да получи брачни документи.\n\r\n\"Вашингтон пост\" съобщи, като се позова на анонимни източници, и че американските разузнавателни служби са проверили телефонно обаждане между брата на принца Халид бин Салман и Кашоги. Според вестника братът на принца, който е действащият посланик на Саудитска Арабия в САЩ, казал на Кашоги, че ще бъде в безопасност, ако отиде в консулството в Истанбул, за да получи брачните документи.\n\r\nИзданието посочва, че не е ясно дали посланикът е знаел, че Кашоги ще бъде убит. Но то пише, че посланикът се обадил по указания на престолонаследника и разговорът бил прехванат от американското разузнаване.\n\r\nГоворителка на саудитското посолство във Вашингтон заяви, че това твърдение не е вярно, пише БТА.\n\r\nВ изявление до Асошиейтед прес тя посочва, че посланикът се е срещал лично с Кашоги само веднъж, в края на септември 2017 г. След това те общували с есемеси, добави говорителката. Последното съобщение от посланика до Кашоги по думите й било от 26 октомври 2017 г.\n\r\nТя заяви, че посланикът не е обсъждал нищо с Кашоги, \"свързано с ходене в Турция\". \"Посланик принц Халид бин Салман никога не е разговарял по телефона с него\", каза говорителката.\n\r\n\"Ако искате, можете да прегледате телефонните разпечатки и съдържанието на телефона, за да се уверите - в такъв случай ще трябва да поискате това от турските власти\", заяви тя. Говорителката добави, че саудитската прокуратура нееднократно е проверявала телефонните разпечатки, но от това не излязло нищо.\n\r\nСамият посланик написа в Тwitter: \"Последният ми контакт с господин Кашоги беше чрез есемес на 26 октомври 2017 г. Никога не съм говорил с него по телефона и определено не съм предлагал да ходи в Турция по каквато и да било причина. Призовавам американското правителство да публикува всяка информация, отнасяща се до това твърдение\". \n\r\n ", "date": "2018.11.17", "title": "US разузнаването: Принцът наредил убийството на Кашоги"}
{"url": "https://www.dnes.bg/index/2018/11/17/stefan-danailov-v-bitka-s-nova-bolest.393889", "text": "Любимият на поколения актьор Стефан Данаилов от известно време нови има сериозни здравословни проблеми. Те не са свързани с лимфома, от който той страда от години.\n\r\nЗаради това Стефан Данаилов спря да ходи в Народното събрание, но дава съвети от дома си по новите закони. Негови препоръки са били вписани (и приети) в промени в закона за киното, пише \"\".\n\r\nДаже студентите му от НАТФИЗ ходят на лекции у тях, защото не е в добра физическа форма, макар ментално да е в перфектна такава.\n\r\nНаблюдава го и го лекува лично известният невролог акад. Лъчезар Трайков, при когото той ходи редовно на прегледи. Предписва му най-новите терапии и най-модерни лекарства за борбата с болестта на Паркинсон.\n                \n                \r\nЛекарят е убеден и гарантира, че състоянието му ще се подобри в най-скоро време. Уви, Данаилов вече не владее и двете си ръце. Има болки и в раменете и тремор.\n\r\nСтефан Данаилов напоследък изобщо не излиза от дома си. Много го е разтърсила и загубата на сестра му Росица.\n\r\nДанаилов не поема никакви ангажименти, камо ли роли в постановки, макар да има куп покани. Заговори се за съвместен проект с актрисата Аня Пенчева, но това се оказа само добро намерение, а не факт. Дано да се случи.\n\r\nЕдинственото, което го крепи, са неговите студенти.\n\r\nВсяка събота и неделя те го посещават в дома му, където Мастера продължава да ги учи на театрално изкуство и пък те го зареждат със своята енергия. \r\n ", "date": "2018.11.17", "title": "Стефан Данаилов в битка с нова болест "}
{"url": "https://www.dnes.bg/obshtestvo/2018/11/17/do-10-dni-sled-studa-gripyt-ni-naliaga.393890", "text": "Грипът удря до 10 дни след студа. За такава възможност предупреди проф. Тодор Кантарджиев. Сухата кашлица, която мъчи сега, е инфекция от бокавирус.\n\r\nНационалната референтна лаборатория по грип към Националния център по заразни и паразитни болести от седмици е нащрек за поява на грип, но засега вирус не се изолира. Това вероятно ще стане до 10-ина дни след застудяването, съобщи проф. Тодор Кантарджиев, директор на НЦЗПБ и национален консултант по микробиология, пред \"\".\n\r\nСухата кашлица, която мъчи много хора в София в последно време, не е грип, а инфекция от бокавирус. А случаите със силната и упорита хрема се дължат на риновируси.\n                    \n                    \n                \r\nСкандинавските страни и Великобритания са единствени в Европа, в които вече циркулират грипни щамове. Тази година се очаква към познатите от последните сезони “Мичиган” и “Пукет” да се добавят 2 нови грипни разновидности - “Сингапур” и “Колорадо”.\n\r\nНяма медицински издържани основания да смятаме, че те ще протичат по-тежко или ще имат по-масов характер, успокои националният консултант.\r\n ", "date": "2018.11.17", "title": "До 10 дни след студа: Грипът ни наляга!"}
{"url": "https://www.dnes.bg/index/2018/11/17/nosht-na-teatrite-150-sybitiia-v-16-grada-s-1300-artisti.393891", "text": "Пътешествия зад кулисите, пърформанси, изложби, спектакли на стандартни и нестандартни места, от обичайни и необичайни часове очакват посетителите в Нощта на театрите днес. Сред \"примамките\" за почитателите на Мелпомена са също флашмобове, импро театър, театър на бар стола, богата детска програма.\n\r\nШестата Нощ на театрите в България включва 150 събития с над 1300 артисти от различни театрални стилове, на повече от 90 места в 16 града - София, Пловдив, Варна, Бургас, Стара Загора, Русе, Хасково, Благоевград, Велико Търново, Сливен, Габрово, Симитли, Добрич, Плевен, Кърджали и Шумен.\n\r\nНощта на театрите ще се състои едновременно в 11 европейски държави. Зад идеята стои Елеонора Роси от Франция. В България събитието е в Културния календар на Столичната община и се осъществява с подкрепата на Министерството на културата и Съюза на артистите. Международен партньор е асоциацията \"Европейска нощ на театъра\".\n                \n                \r\n\n\r\nПопулярните актьори - посланици на Нощта на театрите, се изправят \"очи в очи\" със себе си и с театъра в проекта \"Нощни персонажи\". Владо Пенев, Юлиан Вергов, Владо Карамазов, Иван Бърнев, Дарин Ангелов, Теодора Духовникова, Ана Пападопулу, Луиза Григорова, Силвия Петкова, Весела Бабинова, Койна Русева, Христо Мутафчиев, Ованес Торосян, Деян Ангелов и Рая Пеева, диригентът Максим Ешкенази, примабалерината Марта Петкова и премиерсолистът Никола Хаджитанев тази година за първи път ще бъдат представени с илюстрациите на Теодор Лозанов и с фотографиите на Диляна Флорентин. Снимките ще бъдат изложени в Националната библиотека \"Св. Св. Кирил и Методий\" , а илюстрациите - в Народния театър \"Иван Вазов\" и бар \"Петък\".\n\r\nТази година Нощта на театрите ще превземе и дигиталното пространство. В 6-часовото онлайн студио \"очи в очи\" със своите почитатели ще застанат всички посланици на инициативата. В специалния Live Cam темата ще е \"Театър, опера, балет - във и отвъд сценичното говорене и усещане за изкуството\". Зрителите ще имат възможност предварително (във Facebook) или по време на живото излъчване от 11.00 ч. до 17.00 ч. да задават въпроси на своите любими творци. Максим Ешкенази ще има интересно включване от Лос Анжелис, а \"Три огнени ноти\" - Яна, Нона и Ангелина, от Националното музикално училище \"Любомир Пипков\" ще допълнят празника с изпълнения на арфа, цигулка, пиано и тромпет. \n\r\nСветовноизвестният тенор Калуди Калудов ще разкаже как се прави опера под купола на цирк \"Балкански\", как се грижи за гласа си и какво е щастието.\n\r\nНяма да липсват и театрални предизвикателства към гостите, които ще трябва \"да изиграят\" случайно изтеглени от тях думи. Първото по рода си live театрално студио ще е в ЧитАлнЯта. Съдържанието ще е достъпно за гледане в България и цял свят. Проектът се реализира с подкрепата на Streamer.\n\r\n\n\r\nПочитателите на театралното изкуство ще имат възможност да надникнат зад кулисите на най-големия театър в България. Вълнуващата разходка в Народния театър (с предварително записване) ще ги отведе в недостъпни иначе места, където се ражда магията, наречена Театър. По традиция гидове ще бъдат любими актьори, които ще разкажат на гостите и свои съкровени преживявания, свързани с Народния театър.\n\r\nПразникът в Софийската опера и балет ще започне от сутринта. Няколко тура \"Операта отблизо\" ще разкрият пред зрителите тънкостите в сценографията, сценичния грим и \"тайните\" около най-новата премиера - операта \"Симон Боканегра\" от Верди. Специално ателие ще покаже и магични моменти от балетното изкуство през погледа на посланиците на Нощта на театъра Марта Петкова и Никола Хаджитанев.\n\r\nДруг посланик на инициативата - Ованес Торосян, ще играе за първи път на столична сцена авторския си моноспектакъл \"Малкият Пучи\" - от 17.30 ч. в клуб \"Карусел\". Малкият човек, който не може да намери себе си, отхвърлен, сочен с пръст и нежелан, е герой на представлението. Проектът се осъществява с подкрепата на Театър \"Реплика\" и други партньори.\r\nБроени часове преди софийската премиера на операта \"Палячи\" от Леонкавало творческият екип на проекта и световноизвестният тенор Калуди Калудов ще предложат на публиката любопитна среща между оперното и цирковото изкуство - под купола на цирк \"Балкански\" от 14.00 ч., с безплатен вход.\n\r\n\n\r\nСпектакли от Германия, Израел и Черна гора гостуват в Нощта на театрите. \"Опиянение и гняв. Изследване върху авторитарния характер\" (в Театър \"Азарян\"), \"Гравитас\" (в ДНК) и \"Капиталът\" (във Варненския театър) са чуждестранните заглавия в програмата на шестото издание на инициативата.\n\r\nНационалният театър в Лондон ще покаже по програмата си NТ Live трагедията на Уилям Шекспир \"Макбет\". Точно в 19.00 ч. прожекцията ще започне едновременно в шест киносалона на \"Синема сити\" в София, Пловдив, Русе, Стара Загора и Бургас. Британските актьори Рори Киниър и Ан-Мари Дъф са в ролите на Макбет и Лейди Макбет, а режисьор е Руфъс Норис. NT Live се осъществява у нас с подкрепата на Британския съвет.\n\r\nПреди Нощта на театрите 1000 деца ще гледат безплатно куклен театър. Акцията е част от социалната кампания на dm Bulgaria \"Веселите зъбки\" и за първа година е в партньорство с европейската инициатива. Малките зрители са от детски градини в София, Пловдив, Варна, Бургас, Велико Търново, Плевен, Добрич, Кърджали и с. Първомай (област Петрич).\n\r\nПрограмата на Нощта на театрите е в официалния сайт на инициативата. \r\n ", "date": "2018.11.17", "title": "Нощ на театрите – 150 събития в 16 града с 1300 артисти"}
{"url": "https://www.dnes.bg/obshtestvo/2018/11/17/merakliite-za-chinovnici-na-izpit-po-chetene-s-razbirane.393887", "text": "Четенето с разбиране - дисциплината, която редовно препъва българските ученици на тестовете PISA, вече ще се ползват и за подбор на чиновници за държавната администрация.\n\r\nОт 1 октомври 2019 г. кандидатите за държавна служба ще минават централизиран тест, за да се прецени дали са годни за чиновници. Тези тестове ще се правят от Института по публична администрация, пише .\n\r\nСлед това второ препитване във ведомството, където иска да работи кандидатът, ще преценява дали е подходящ за конкретната позиция.\n\r\nВече са готови тестовете за централизирания кръг, обяви в четвъртък Николай Николов от консорциума “Психометрика”, който бе нает от Министерския съвет да подготви промяната в системата за подбор на чиновниците. С тестовете ще се проверяват общите компетентности и знания на кандидатите за чиновници, както и способностите им за работа с компютър, обясни Николов.\n                    \n                    \n                \r\nВариантите на изпита ще са различни в зависимост от това за каква позиция се кандидатства - висша ръководна, ръководна или експертна.\n\r\nВ тестовете ще са включени освен въпроси, които да проверяват доколко кандидатите за чиновници познават законодателството, и такива за преценка дали имат аналитично мислене, стратегически възможности или пък способности да извличат информация от текст.\n\r\nПримерните въпроси включват изчитане на текст с дължина на една страница и отговори на въпроси по него, за да се покаже дали кандидатите могат да четат и разбират текстове. Таблици, по които могат да се очертаят тенденции, пък ще демонстрират способностите им за аналитично мислене. Един от примерните въпроси, показани от Николов, бе да се отговори на база статистически данни дали алкохолът и цигарите или храните поскъпват повече за период от 10 г.\n\r\nЗа по-ниските нива държавни служители препитването ще включва и абстрактни логически задачи от типа “Коя картинка допълва поредицата”, каквито попълват и децата в предучилищна възраст за логическо мислене.\n\r\nВключени са още казуси, които ще проверят способностите за работа в екип или за наемане на хотел за семинар, които пък показвали управленски умения.\n\r\nЧастта за проверка на компютърните умения трябва да разкрие дали желаещите да станат чиновници могат да работят с програми за текстова обработка, таблици и пр., главно от пакета на “Майкрософт”.\n\r\nТестовете ще се държат на компютър в специални стаи на Института по публична администрация. Изпитни стаи ще има както в София, така и в други големи градове. \n\r\nВече са подбрани и 25 души за квестори на изпитите за чиновници. Те били преминали специални проверки за интегритет, за да е сигурно, че няма да подсказват на изпитите.\n\r\n“По този начин ще се осигурява равен старт на всички, каквато е и целта на централизирания конкурс. И няма да е важно кой човек познаваш и в коя администрация е той”, заяви Николов.\n\r\nТестът за чиновници ще продължава 2 часа, от които ще се отделят 10 минути за инструктаж. Няма да има оценки, а само взел и невзел, обясни Николов.", "date": "2018.11.17", "title": "Мераклиите за чиновници – на изпит по четене с разбиране"}
{"url": "https://www.dnes.bg/obshtestvo/2018/11/17/protestyt-na-maikite-do-priemane-ostavkata-na-simeonov.393900", "text": "Протестиращите майки на деца с увреждания заявиха пред журналисти, че протестите им продължават до гласуването на оставката на вицепремиера Валери Симеонов в Народното събрание. Те заявиха това на брифинг по темата след вчерашната оставка на Симеонов.\r\nМайките отново припомниха, че протестът е бил с едно единствено искане - оставката на вицепремиера и е провокиран от обидните думи на Симеонов към тях. Според тях някои политически формации са се опитали да опорочат протеста им, предаде БТА.\n\r\nМайките за пореден път се разграничиха от всякакви политически искания и заявиха, че са били на улицата само в името на децата си, а децата по думите им \"не се продават\".\r\nМайките приемат оставката на Валери Симеонов като крачка към едно ново обществено разбиране, че политиците нямат право да се подиграват с хората и ако го правят, трябва да понесат отговорност за това.\r\n ", "date": "2018.11.17", "title": "Протестът на майките – до приемане оставката на Симеонов"}
{"url": "https://www.dnes.bg/notifikacii/2018/11/17/60-godishen-myj-zagina-pri-katastrofa-krai-varna.393899", "text": "Мъж на 60 години от Балчик загина при катастрофа тази сутрин в района на Аксаково, съобщиха от полицията във Варна. \r\nИнцидентът е станал около 6 часа.\r\nПо неизяснени до момента причини мъжът загубил контрол над колата си, навлязъл в насрещната лента и се блъснал в камион. Загинал е на място.\r\nНа местопроизшествието текат действия по разследване на инцидента.\r\n ", "date": "2018.11.17", "title": "60-годишен мъж загина при катастрофа край Варна"}
{"url": "https://www.dnes.bg/notifikacii/2018/11/17/rekord-georgi-petkov-v-istoriiata-na-evropeiskiia-futbol.393893", "text": "Стражът Георги Петков започна като титуляр за България в мача от турнира Лига на нациите срещу Кипър в Никозия и влезе в историята на европейския футбол.\n\r\nНа 42 години, 8 месеца и 2 дни той стана най-възрастният футболист, играл за \"трикольорите\", както и най-възрастният вратар от Стария континент с официален мач за националния отбор на своята страна, като изпревари легендарния страж на Ливърпул Илайша Скот, който изиграва последната си среща за Ирландия на 42 години, 6 месеца и 15 дни.\r\nПетков дебютира за България на 24 декември 1998 година в контрола срещу Мароко (1:4) в Агадир, когато влиза като резерва на мястото на Димитър Иванков в 62-ата минута, а днес записва 17-о участие с националната фланелка.\r\n ", "date": "2018.11.17", "title": "Рекорд: Георги Петков - в историята на европейския футбол"}
{"url": "https://www.dnes.bg/politika/2018/11/17/cvetanov-ostavkata-na-simeonov-ne-schupva-koaliciiata.393898", "text": "Оттеглянето от правителството на вицепремиера и лидер на НФСБ Валери Симеонов не е изненада и не \"счупва\" конструкцията на управляващата коалиция, а даже я заздравява, настоя председателят на ПГ на ГЕРБ Цветан Цветанов.\r\n\"Този акт ще успокои обстановката и ще можем да се върнем към по-нормална среда на работа. Когато има напрежение, не е толкова продуктивна законодателната и изпълнителната власт. Правителството излиза по-работоспособно\", подчерта той.\r\nПо думите му в случая няма риск за голямата коалиция, защото Симеонов сам е взел решението за оставката си – без натиск от страна на ГЕРБ\r\n\"В последните няколко дни самият той е имал такива изказвания в по-тесен формат. Казвал е, че за него властта не е всичко и би приел да подаде оставка\", обясни Цветанов пред bTV.\n\n\n\r\n                    \n                    \n                \r\n\"Трябва да бъдем много по-обединени и по-обрани в изказванията си (…) От умора или от емоция може да изпуснеш една дума, но тя да се окаже фатална\", посочи Цветанов.\r\n\"Не очаквам предсрочни избори, разколебаване и връщане в периоди, които знаем какъв беше дефицитът и наследството на БСП\", коментира още той.\r\nЗам.-председателят на ГЕРБ обясни, че в следващите дни първо НФСБ трябва да предложат в рамките на \"Обединени патриоти\" вариант за вицепремиер.\n\r\nСлед като в малката коалиция се обединят около конкретно име, то ще бъде обсъдено и с ГЕРБ.\n\r\nЦветанов не пожела да коментира информациите за влизане в кабинета на Явор Нотев, Борис Ячев или дори Волен Сидеров.\n\r\n\"Има една организация, която беше създадена за тези протести – желание на БСП, на президента Радев, на някои от извънпарламентарните партии това да е възможност да се търси оставка на правителството (…) Реваншът е на избори\", категоричен беше Цветанов, който посочи, че управляващите ще изпълнят ангажиментите си към майките на деца с увреждания.\r\n\"Ако погледнем финансовите показатели на страната и цените, ако съпоставим 2013 г. есента и сега, разликата е в предимство на сегашното управление – възнагражденията са по-добри, а цените са по-ниски\", категоричен бе той.\n\r\nЦветанов нападна президента Румен Радев, като определи изказванията му от последните дни като \"безотговорно поведение на държавен глава, който се стреми да е обединител на нацията\".\n\r\nБившият силов министър припомни, че президентът е имал възможността да състави \"еднолично правителство%, което обаче е вкарвало по-малко приходи в хазната, а в медиите е имало \"съмнения\" за голям разход в областта на отбраната.\n\r\n\"Мога да кажа на г-н президента, че когато беше в Министерството на отбраната, съм бил вицепремиер и министър на вътрешните работи и дадох живота си, за да има реални политики в борбата с престъпността (…) Този човек не може да дава морални оценки за политическото състояние в страната\", заяви Цветанов.\n\r\nТой все пак изрази задоволство от предстоящата среща между държавния глава и премиера Бойко Борисов. Цветанов обаче не пропусна да отбележи, че за 2 години Радев е имал достатъчно възможности да се запознае с управленската програма на кабинета.", "date": "2018.11.17", "title": "Цветанов: Оставката на Симеонов не \"счупва\" коалицията!"}
{"url": "https://www.dnes.bg/politika/2018/11/17/karakachanov-patriotite-shte-predlojat-drug-vicepremier.393901", "text": "Премиерът Бойко Борисов не е настоявал за оставката на Валери Симеонов. Той сам е взел решението си, защото не желае правителството да бъде атакувано заради него. Това заяви  вицепремиера Красимир Каракачанов, който е първият човек, научил за решението на лидера на НФСБ.\n\r\n\"Не е имало настояване от страна на премиера Бойко Борисов за оставката на Валери Симеонов. Той ми се обади вчера около 14 часа, за да ме информира какво е решил. След това двамата отидохме при премиера и го информирахме за това негово решение. Той излезе с аргумента, че след като аз предния път съм го спасил, е редно да ме информира какво е решил да направи\", каза Каракачанов пред Нова тв.\n\n\n\r\n                    \n                    \n                На въпрос дали има очакване оставката на Валери Симеонов да тушира създаденото обществено и политическо напрежение Каракачанов отговори, че в парламента при гласуването на бюджета проблеми с кворума няма. \n\r\nИначе очаква напрежението, което беше създадено между майките и Валери Симеонов, да се тушира след оставката на колегата му.\n\r\n\"Симеонов се оттегля в лично качество, а не като партньор в коалицията, така че не се очакват сътресения, нито в \"малката\", нито в \"голямата\" коалиция, каза още лидерът на ВМРО. \n\r\nТой уточни, че Патриотите вероятно ще предложат друг свой вицепремиер, но името му е въпрос на обсъждане в коалицията.\n\r\n\"Най-вероятно ще предложим нов вицепремиер, но кой ще бъде той е въпрос на обсъждане. Това не е пост, който трябва да определя аз или ВМРО. Ще чакаме Валери Симеонов да предложи нещо или да бъде обсъдено в коалицията,\" заяви Каракачанов.\n\r\nТой добави, че се очаква обсъждането да стане другата седмица - след приемането на оставката му в парламента.\n\r\nКаракачанов посочи, че по закон Симеонов трябва да се върне в парламента и това би означавало по-стабилизирано парламентарно управление.", "date": "2018.11.17", "title": "Каракачанов: Патриотите ще предложат друг вицепремиер!"}
{"url": "https://www.dnes.bg/akoshtete-vqrvaite/2018/11/17/5-zodii-s-cherpaci-koi-znaci-se-spraviat-chudesno-s-gotveneto.393816", "text": "Добрите готвачи обичат храната, имат кулинарни познания, креативни са, използват подправки и съставки, които не са толкова известни на другите, правят интересни комбинации на продукти. Те имат природен талант, но и се учат да стават все по-добри. Готвенето ги успокоява и им доставя истинско удоволствие. Ето зодиакалните знаци, които са истински майстори в кухнята. \r\n\r\n \r\nИмат добро обоняние, ценят красотата, финеса, вкусната храна. Обичат да глезят себе си и близките си и често си угаждат. Затова дават всичко от себе си, когато започнат да готвят. Помага им това, че наистина усещат добре аромата на ястията, могат да различат какви съставки има в храна, която друг е сготвил. Доверяват се на себе си, на инстинктите си. Никога не сервират нещо безвкусно. Приготвят порциите старателно и подреждат нещата в чинията много творчески. Не биха се изложили с лошо ястие.\r\n \r\n\r\n \r\nОбожават да готвят вкъщи и да се наслаждават на семейни вечери. Правят полезна храна, такава, която може да ти подобри настроението и да те успокои, като супи, домашни сладкиши, каши. Умея да създадат кулинарни шедьоври, най-вече като готвят за другите, а не за себе си. Не знаят толкова много кулинарни техники и трикове, но това, което са научили е напълно достатъчно, за да зарадват близките. Не са фенове на експериментите, а на класиката, но всичко, което направят е невероятно вкусно.\r\n \r\n", "date": "2018.11.17", "title": "5 зодии с черпаци! Кои знаци се справят чудесно с готвенето?"}
{"url": "https://www.dnes.bg/usa/2018/11/17/nad-1000-dushi-v-neizvestnost-pri-pojara-v-kaliforniia.393894", "text": "Жертвите при опустошителния пожар в Северна Калифорния нараснаха до 71, а над 1000 души са в неизвестност, заявиха снощи властите в щата, цитирани от ДПА.\r\nШерифът на окръг Бют Кори Хъни заяви на пресконференция, че по предварителни данни броят на хората в неизвестност се е повишил от 631 на 1011 души. Хъни допусна обаче, че при получаването на второто число е възможно някои хора да са били преброени по два пъти.\r\nПожарът в Северна Калифорния се превърна в най-смъртоносния и най-опустошителния в историята на щата, пише БТА. Броят на жертвите при него вече е над два пъти по-голям в сравнение с този при пожара от 1933 г. в парка \"Грифит\" в окръг Лос Анджелис, когато загинаха 29 души.\r\nДнес президентът на САЩ Доналд Тръмп заминава за Калифорния, за да посети пострадалите от горските пожари. \r\n ", "date": "2018.11.17", "title": "Над 1000 души в неизвестност при пожара в Калифорния"}
{"url": "https://www.dnes.bg/index/2018/11/17/bylgari-s-latino-grami-v-proekt-s-ispanski-tvorec.393896", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългаро-испански проект грабна \"Латино Грами\" за фламенко албум на годината на провелите се 19-и награди в Лас Вегас.\r\nToй е на известния испански певец Арканхел съвместно с хор Нови български гласове \"Еструна\".\r\nНачалото на проекта се заражда преди 6 години, а идеята е да се създаде нов стил музика.\r\nИдеята българският фолклор да бъде част от подобен проект примамва диригента Георги Петков. И специално за целта той създава формация \"Еструна\", разказва .\r\n11 млади българки по невероятен начин докосват сърцата и споделят, че общото между родния фолклор и фламенкото е чувствеността, която води до експлозия от емоции на сцената.\r\nА за крайния успех не са имали и най-малко съмнение.", "date": "2018.11.17", "title": "Българи с \"Латино Грами\" в проект с испански творец"}
{"url": "https://www.dnes.bg/notifikacii/2018/11/17/gospod-beshe-bylgarin-predi-25-godini.393902", "text": " \r\nДнес се навършват 25 години от може би най-великата победа на националния отбор по футбол на България. На 17 ноември 1993 година България победи с 2:1 Франция на \"Парк де Пренс\" и се класира на световните финали в САЩ 94.\n\r\nВ Париж пред повече от 50 000 зрители Костадинов, Лечков, Стоичков и компания обръщат \"петлите\" и хвърлят в дива радост всички българи.\n\r\nКакто е известно, Франция повежда в този мач след попадение на Кантона, но Костадинов с два невероятни гола ни донесе победата и класирането за САЩ.\n                \n                \r\nВъпреки изминалите години няма как всеки един футболен фен да забрави тези мигове и най-вече второто попадение на Костадинов, което падна в 90-ата минута на срещата.\n\r\nВсичко около и за този много велик момент в историята на футбола ни е написано и казано, но нека още веднъж да си припомним тези уникални моменти.\n\r\n \r\n", "date": "2018.11.17", "title": "\"Господ беше българин\" – преди 25 години "}
{"url": "https://www.dnes.bg/politika/2018/11/17/fandykova-ostavkata-na-simeonov-dobro-reshenie.393903", "text": "\"Оттеглянето на Валери Симеонов е едно очаквано и добро решение, което да позволи да продължи работата по законодателството за децата с увреждания, защото това е най-важното. Майките, всички близки очакват час по-скоро да се приемат промените в законите, така че да позволят и грижата за децата, и техният живот да бъдат облекчени. Вече има заложени средства в бюджета, така че наистина мисля, че нямаше смисъл всичко това да се забавя”. Това заяви столичният кмет и зам.-председател на партия ГЕРБ Йорданка Фандъкова пред Нова тв.\n\r\nЗапитана дали оставката на вицепремиера е закъсняла, Фандъкова отговори: „Нагнети се напрежение, разбира се, по-рано трябваше да се получи извинението - вероятно това щеше да даде повече спокойствие, както на участниците в процеса, така също на законодателите. Всички, които участваха, мисля, че бяха засегнати”.\n\n\n\r\n                    \n                    \n                Фандъкова каза още, че големият въпрос е за средата, приемането на хората с увреждания, интеграцията на тези деца в детските градини и училищата и „тук ролята на медиите е голяма, защото ние трябва да се научим да живеем заедно с взаимно уважение и помощ към хората, които имат нужда”.\n\r\nВъв връзка с очакването оставката на Валери Симеонов да тушира общественото и политическото напрежение кметът заяви, че се надява да се успокои ситуацията, но не трябва да забравяме, че ситуацията е предизборна.\n\r\n\"Доста политически сили се възползват от всяко недоволство и напрежение. Лично моето разбиране винаги е било, че политиците, независимо на каква позиция са в дадения момент, трябва да търсят решения, а не да се състезават по говорене”, каза Фандъкова. \n\r\nСтоличният кмет предупреди, че за неделя в София са заявени 4 протеста, включително за хора, които са заявили, че ще дойдат от провинцията с автомобили.\n\r\n„Да, разбира се, че всеки има право да изрази своята позиция, но нека не забравяме, че всичко това затруднява и движението в града и трябва някак си да намерим баланса за това”, каза Йорданка Фандъкова.\n\r\n ", "date": "2018.11.17", "title": "Фандъкова: Оставката на Симеонов – добро решение!"}
{"url": "https://www.dnes.bg/za-da-se-razbirame/2018/11/17/trupat-li-trupat-6-pravila-koito-bogatite-sledvat.393842", "text": "Знаете ли, че 88% от богатите хора четат книги най-малко 30 минути на ден?\r\nКогато видите някоя успяла личност, се питате каква е тайната на успеха и богатството. Друго, което успелите правят е да записват своите идеи, планове за деня и да се грижат добре за тялото си, както и:\r\n\r\nТова правило важи не само когато разговаряте с приятел. Слушането на нуждите на хората, също е важен момент в бизнеса. Ако не умеете да слушате и да вниквате в думите на вашия събеседник, как ще разберете какво иска той, от какво се нуждае... Не бива да забравяме, че комуникацията е ключът, а способността да слушате е част от нея.\r\n\r\n                    \n                    \n                Много е важно с какъв кръг от хора се заобикаляте. Помислете дали вашите приятели са личности, които ви подкрепят и вярват във вас и идеите ви, дали ви помагат да се развивате или са такива, които постоянно се оплакват от живота, които ви подценяват, демотивират. Ако целта ви е да имате по-добро социално положение, в близките ви кръгове трябва да има поне една или две успели личности.\r\n", "date": "2018.11.17", "title": "Трупат ли, трупат... 6 правила, които богатите следват"}
{"url": "https://www.dnes.bg/notifikacii/2018/11/17/sled-godina-otkriha-potynalata-podvodnica-san-huan.393905", "text": "Останките на аржентинската подводница \"Сан Хуан\", изчезнала преди една година с 44 души екипаж, бяха открити вчера в Атлантическия океан, предадоха световните агенции, като се позоваха на съобщение на аржентинските военноморски сили.\n\r\nПодводницата изчезна на 15 ноември 2017 г. От септември в издирвателната акция се включи американската частна компания Оушън инфинити с миниподводница, пусната на 800 метра дълбочина. Именно тя е локализирала потъналата аржентинска подводница.\n\r\nВ края на миналата година и началото на настоящата кораби от десетина страни се опитваха да локализират \"Сан Хуан\". Сега подводен миниробот, оборудван с камера, е заснел кадри от потъналата подводница на около 400 километра от бреговете на Патагония.\n\n\r\n                \n                Преди да съобщят официално новината, аржентинските власти са предупредили близките на 44-те членове на екипажа. Компанията Оушън инфинити ще получи от аржентинските власти 7,5 милиона долара заради това, че е локализирала \"Сан Хуан\".\n\r\nПодводницата с дизелово и електрическо задвижване, германско производство, беше закупена през 1985 г. Тя бе една от трите подводници в аржентинските военноморски сили. През 2014 г. тя беше ремонтирана и беше сменена акумулаторната й система.\n\r\nДанните за подводен взрив в зоната, в която се намираше подводницата, подкрепиха тезата, че след експлозия на борда тя е потънала. Преди прекъсването на комуникационната връзка с нея командирът й е подал сигнал за проблем в акумулаторите. Според представител на аржентинските военноморски сили сега наблюдението на отломките от подводницата ще позволи да се установи причината за инцидента с нея.\n\r\nЗагубата на подводницата нанесе тежък удар на аржентинската флота, която в периода 2008 г. - 2014 г. инвестира 20 милиона долара за модернизирането на подводниците си. Те се смятаха за \"перлата\" на аржентинските военноморски сили, чието оборудване е старо поради липса на финансиране.\n\r\n\r\n ", "date": "2018.11.17", "title": "След година – откриха потъналата подводница \"Сан Хуан\""}
{"url": "https://www.dnes.bg/balkani/2018/11/17/poslanichkata-na-turciia-v-kosovo-ranena-v-katastrofa.393910", "text": "Пътна катастрофа с трима загинали, в която участваше и автомобилът на турската посланичка в Косово Кавалджъм Кълъч, стана вчера на магистралния път Прищина-Гниляне край местността Мрамор, съобщи агенция МИА. \r\nТрима души станаха жертва в катастрофата, в която участваха три автомобила. Двама загинаха на място, а третият човек почина по-късно от раните си.\r\nСред ранените е и посланичката на Турция, която както и останалите четирима пострадали е откарана в Университетската клиника в Прищина.\r\nПо неофициална информация няма опасност за живота на дипломатката, пише БТА.\r\nПосолството на Турция в Прищина съобщи, че състоянието на посланичката е стабилно и тя е получила адекватна медицинска помощ.\r\n ", "date": "2018.11.17", "title": "Посланичката на Турция в Косово ранена в катастрофа"}
{"url": "https://www.dnes.bg/notifikacii/2018/11/17/bratyt-i-sestrata-obvineni-za-ubiistvoto-vyv-vlaka.393906", "text": "Красимир Мутафчийски е убил вчера във влака от Пловдив за София 50- годишния Ангел Цветков, а не сестра му Запринка, както той се опитваше да я натопи пред разследващите. Това стана ясно от постановленията за привличане на обвиняем за двамата, пише \"24 часа\".\n\n\n\r\nМъжът е обвинен като извършил на убийство по хулигански подбуди, а сестра му - като негов помагач. \r\nАнгел бе намушкан в аортата смъртоносно вчера, след като направил забележка на ромите, че слушат твърде силно в купето песен на Преслава.\r\nКрасимир го наръгал в сърцето и със сестра му избягали от влака край Вакарел. Двамата изхвърлили ножа под кола в селото, но бързо ги заловили, а оръжието бе открито. \r\nАко бъдат признати за виновни, двамата могат да получат доживотен затвор.\r\n ", "date": "2018.11.17", "title": "Братът и сестрата обвинени за убийството във влака"}
{"url": "https://www.dnes.bg/eu/2018/11/17/timermans-bylgariia-i-rumyniia-ne-sa-v-paket-v-monitoringa.393911", "text": "„България и Румъния не са две страни, които вървят в пакет. Те винаги са били разделени в очите на Европейската комисия и ние винаги сме давали индивидуална оценка на всяка една от тях”. Това заяви зам.-председателят на ЕК Франс Тимерманс в ексклузивно интервю за предаването „Брюксел 1” по Bulgaria ON AIR. \n\r\nДни след като ЕК представи мониторинга за България и Румъния Франс Тимерманс коментира доклада пред водещата на „Брюксел 1” Милена Милотинова.\n\n\r\n„През последните 11 години понякога Румъния отбелязваше сериозен напредък, а България нямаше напредък. Тогава сме били по-критични спрямо България, отколкото спрямо Румъния, Сега положението е обратното. Но ние винаги сме третирали двете страни индивидуално”, заяви Тимерманс в отговор на въпроса може ли мониторингът за България да падне, ако до 2019 година страната ни изпълни препоръките по оставащите 3 пункта, при положение че за Румъния мониторингът остане.\r\n                    \n                    \n                По думите на Тимерманс през 2007 година, когато двете страни станаха част от Общността, България и Румъния не са били готови по отношение на правосъдието и вътрешния ред за присъединяване към ЕС. \n\r\n„За да сме сигурни, че двете страни ще наваксат в тези сфери, създадохме Механизма за сътрудничество и проверка”, коментира зам.-председателят на ЕК. \n\r\nКакво още каза Тимерманс за процедурите срещу Полша и Унгария, за миграцията и кандидатурата си за председател на ЕК, гледайте днес, от 17.30, в предаването „Брюксел 1” по Bulgaria ON AIR.\r\n ", "date": "2018.11.17", "title": "Тимерманс: България и Румъния не са в пакет в мониторинга"}
{"url": "https://www.dnes.bg/politika/2018/11/17/ne-e-obsyjdano-no-se-ochakva-chovek-ot-nfsb-da-poeme-posta-vicepremier.393907", "text": "Все още не е обсъждано кой би могъл да поеме поста на вицепремиер на мястото на подалия оставка Валери Симеонов, но е логично това да е човек от НФСБ. Това коментира пред БНР Юлиан Ангелов от ВМРО, който е и секретар на парламентарната група на Обединените патриоти.\n\r\n\"Предполагам, че колегите от НФСБ ще предложат кандидат за този пост и след като го обсъдим, ще вземем нашето решение от трите партии за номинация на подобна кандидатура. Надявам се, че като господин Симеонов се върне в Народното събрание, ще допринесе за по-добрата работа на парламентарната ни група\", каза Ангелов.\n\r\nОт своя страна лидерът на партия \"Воля\" Веселин Марешки заяви, че освен вицепремиерът Симеонов оставка трябва да подаде и Красимир Каракачанов и те ще продължат да настояват за това.\n\n\n\r\n                    \n                    \n                \"Оставката на Валери Симеонов приемаме като спечелване на справедливите искания на целия български народ за справедливост и показва, че в България има само един човек, който все още може да се противопоставя на тези справедливи искания и да не следва волята на българския народ и това е Красимир Каракачанов.  Надяваме се, че след тази и следващата оставка - на Красимир Каракачанов, положението в България ще се нормализира\", каза Марешки.\n\r\nКато закъсняла определиха оставката на вицепремиера Валери Симеонов депутатите от „БСП за България“ Весела Лечева и Дора Янкова. Във Велико Търново, където се провежда семинар на жените-социалистки от Северна България, те коментираха, че гражданското напрежение няма да спре. \n\r\n\"Събра огромно напрежение и то породено от политика на инат от страна на вицепремиера, събра много гняв. Ще продължават протестите, породени от най-големия проблем пред българските граждани – бедността\", коментира Лечева. \n\r\nСпоред Дора Янкова оставката няма да постигне целта си за намаляване на напрежението.\n\r\n\"Направиха се много глупости в подготовката на бюджета. Не можеш върху най-бедната група да стовариш най-много тежести и паралелно с това да се хвалиш – ние вдигнахме 5,7 пенсиите, 10 % заплатите, а инфлацията си е инфлация, тя „яде“, каза Янкова. \n\r\nЛечева e категорична, че БСП не е инспирирала гражданските протести. \n\r\nПо думите им политиката на управляващите е възбудила страхове у хората, които намериха изражение в протестите.\n\r\nОттеглянето от правителството на вицепремиера и лидер на НФСБ Валери Симеонов не е изненада, заяви по-рано днес в интервю за bTV председателят на ПГ на ГЕРБ Цветан Цветанов. Според него оставката на Симеонов ще заздрави конструкцията на управляващата коалиция.\n\r\n\"Смятам, че този акт действително ще успокои обстановката и ще можем действително да се върнем към по-нормалната среда за работа, защото, когато има напрежение, не е толкова продуктивна и законодателната, и изпълнителната власт. Правителството излиза по-работоспособно, защото при всички положения всеки един скандал, всяко едно напрежение, което се създава винаги има допълнителни отражения, както към управленската мощ, така също и към парламентарното мнозинство,\" каза Цветанов.\n\r\nСледващите дни от НФСБ ще предложат в рамките на \"Обединени патриоти\" вариант за вицепремиер. Цветанов  уточни, че \"след като в малката коалиция се обединят около конкретно име, то ще бъде обсъдено и с ГЕРБ\".\n\r\n ", "date": "2018.11.17", "title": "Не е обсъждано, но се очаква човек от НФСБ да поеме поста вицепремиер"}
