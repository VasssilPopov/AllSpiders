{"url": "https://www.dnes.bg/izvanrelsi/2018/08/04/transdjendyr-se-hvali-s-nai-skypoto-tialo-v-sveta.384066", "text": "\"Имам най-скъпото тяло на света!\". Това твърди пред New York Post трансджендър жена, която е претърпяла безброй пластични операции, за да постигне своята сегашна визия. 50-годишната Аманда Лепоре, която е певица, модел и вариететна танцьорка, се смята за истински секссимвол.\n\r\nКогато била едва 15-годишна, Аманда си направила първата корекция – на носа, който бил твърде голям. Последвали още няколко и така до днес. Почти няма част от тялото ѝ, по която да няма силикон.\n\r\nТрансджендърът е на хормонална терапия от години. Устните и скулите ѝ са натъпкани с филъри, а гърдите ѝ са оперирани няколко пъти, за да бъдат идеални. Въпреки напредналата възраст на Лепоре, тя продължава да се съблича на сцената и да участва в еротични представления, защото смята, че тялото ѝ е същинско „произведение на изкуството“.\r\n                    \r\n                    \r\n\"Винаги, когато тя излезе на сцената и започне да се съблича, хората онемяват и определено им харесва\", коментира пред американското издание Сузане Baртш.\n\r\nНа въпрос дали ще продължава да се разкрасява с естетична хирургия, певицата отговаря, че вече е приключила. \"Независимо какво казват хората, аз харесвам тялото си и не им влиза в работата колко още операции ще имам\", казва още тя.\r\nВижте още новини за живота в\r\n ", "date": "2018.08.04", "title": "Трансджендър се хвали с най-скъпото тяло в света!?"}
{"url": "https://www.dnes.bg/notifikacii/2018/08/04/46-gradusa-cherven-kod-za-jegi-v-portugaliia-i-ispaniia.384136", "text": "Португалия и Испания са обхванати от гореща вълна, предизвикала почти рекордни температури в двете страни на Иберийския полуостров, предаде Асошиейтед прес, цитирана от БТА.\n\r\nЧервен код за горещини бе обявен за над половината територия на Португалия. Показанията на термометрите днес доближиха 46 градуса.\r\nНай-високата измерена досега температура в Португалия е 47,4 градуса през 2003 г., припомня АП.\n\r\nГорещото и сухо време предизвика няколко горски пожара в страната. Близо 700 пожарникари и десет самолета, хвърлящи вода, гасят огъня, който изпепели 1000 хектара близо до град Моншик, в южната област Алгарве.\n\r\n\"Това е много сериозна обстановка на екстремни горещини\", заяви португалският президент Марселу Ребелу да Соуса.\r\nИспания също издаде предупреждения за екстремни горещини за южните си райони. В градовете Севиля, Уелва, Бадахос и Кордоба се очакваше температурата да достигне днес 45 градуса.\n\r\nНай-високата измерена досега температура в Испания е 46,9 градуса в Кордоба през юли 2017 г., припомня АП.\n\r\nЖегата е допринесла за смъртта на двама мъже - в Барселона и Мурсия, заявиха испанските власти.\n\r\nГорещите въздушни маси, идващи от Африка, носят със себе си и прах от пустинята Сахара, което прави небето на места тъмножълто или тъмнооранжево.", "date": "2018.08.04", "title": "46 градуса! Червен код за жеги в Португалия и Испания"}
{"url": "https://www.dnes.bg/notifikacii/2018/08/04/arestuvaha-25-gei-aktivisti-v-sankt-peterburg.384137", "text": "Руската полиция арестува днес около 25 защитници на правата на хората с нетрадиционна сексуална ориентация, участвали в неразрешен митинг в Санкт Петербург, предаде Ройтерс, като се позова на очевидци.\n\r\nНяколко десетки активисти се събрали следобед на Дворцовия площад във втория по големина град в Русия и по този начин нарушили забраната за провеждане на такава демонстрация.\n\r\nОрганизаторите бяха заявили, че ще устроят протести от по един човек с искане за свобода на събирането и сдружаването, след като властите в Санкт Петербург отхвърлиха искането им да проведат парад.\n\r\nПолицията задържала активисти, които развявали знамена с цветовете на дъгата и носели транспаранти. Не се е стигнало до сблъсъци.\r\nПрез 2013 г. в Русия бе приет закон, забраняващ разпространението на хомосексуална пропаганда.\n\r\nМиналия месец московската полиция за кратко задържа британския активист за защита на сексуалните малцинства Питър Тачъл, който протестирал край Кремъл в подкрепа на правата в Русия на хората с нетрадиционна сексуална ориентация, припомня Ройтерс.", "date": "2018.08.04", "title": "Арестуваха 25 гей активисти в Санкт Петербург"}
{"url": "https://www.dnes.bg/notifikacii/2018/08/04/obshtinar-ot-bsp-zaedno-v-turciia-s-arestuvaniia-mitio-ochite.384138", "text": "Председателят на групата на БСП в бургаския общински съвет Бенчо Бенчев е бил в Турция заедно с арестувания несебърски бос Димитър Желязков – Митьо Очите, съобщава bTV.\n\n\n\n\n\r\nЖелязков беше задържан в истанбулски хотел, а по-рано през седмицата 19 сочени за негови приближени бяха заловени в Бургаско в хода на операция срещу организирана престъпна група за рекет и наркоразпространение.\n\r\nКъм момента не е ясно в какво качество Бенчев е придружавал Митьо Очите и дали и той е бил арестуван.\n\r\nОбщинският съветник от гражданската квота на социалистите, който извън политиката е крупен зърнопроизводител и предприемач, стана медийно известен в началото на годината около прокурорските проверки на собствениците на луксозни коли и скъпи имоти. Притежава три луксозни лимузини.\r\nТой е сред съдружниците в охранителната фирма „Аркус-Сигурност”, за която Димитър Желязков е казвал в интервюта, че е само неин консултант.\r\nСпоред  бившият депутат от ДПС Несрин Узун също е бил с несебърския бос и е задържан при акцията. Узун, който е два мандата народен представител, е бил в хотел \"Рамада\" на площад \"Таксим\" в среднощната акция на турската полиция, пише изданието.\n\r\nОчите и придружителите му влезли в Турция през Гърция.\n\r\nТази вечер спецсъдът разгледа и при закрити врати мерките за неотклонение на другите задържани при акцията. \n\r\nЗадочно за участие в организираната престъпна група са обвинени още двама мъже в неизвестност, единият - общинският съветник в Несебър Пейо Янков.\n\r\nСтана ясно, че властите са знаели, че Димитър Желязков ще напусне страната и са следили пътя му от Солун към Истанбул. Решено било да не се действа срещу него, за да бъде разбита цялата структура на бандата.", "date": "2018.08.04", "title": "Общинар от БСП заедно в Турция с арестувания Митьо Очите"}
{"url": "https://www.dnes.bg/obshtestvo/2018/08/04/blagorodna-kauza-rodnata-kyshta-na-conio-kalchev-muzei.384139", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Десетки жители на лясковското село Джулюница се обединиха около каузата да спасят родната къща на автора на любимата на поколения бълаграски деца песен \"Сладкопойна чучулига\" Цоньо Калчев. В продължение на година събирали пари, с които да купят имота и да го дарят на регионалната библиотека във Велико Търново. Съвсем скоро предстои къщата да бъде реконструирана и да се превръне в музей, разказва Bulgaria ON AIR.\n\r\nВ спомените на хората в село Джулюница Цоньо Калчев и до днес живее като любимият учител на десетки деца в местното училище и скромен човек, отдал живота си в творчество за най-малките.\r\n                    \r\n                    \r\nПоследните си години прекарва на легло, прикован от парализа, но не престава да твори.\n\r\nНегова е инициативата да се чества обесването на Васил Левски на 19 февруари.\n\r\nПрез последните няколко десетилетия обаче родната къща на поета тъне в разруха и забвение. След като успяват да купят къщата на Цоньо Калчев, жителите на родното му село решили да я дарят на регионалната библиотека във Велико Търново, откъдето пък ще се заемат с реконструкцията и превръщането ѝ в музей.", "date": "2018.08.04", "title": "Благородна кауза: Родната къща на Цоньо Калчев – музей"}
{"url": "https://www.dnes.bg/akoshtete-vqrvaite/2018/08/04/srodnata-dusha-zodiite-idealni-za-seriozna-vryzka.384052", "text": "Омръзнало ли ви е да излизате на уредени срещи и да се ядосвате, че дълго време не срещате сродната си душа? Ако искате да си намерите човек за по-сериозна връзка, фокусирайте се върху това какво търсите. Според астрологията, има знаци от зодиака, които са създадени за обвързване, такива, които обичат безразборните контакти, честата смяна на гаджетата или просто да са сами.\n\r\nКогато усещате, че е време да спрете да подбирате и излизате с неподходящи, потърсете коя зодия би паснала най-добре на вашата по въпроса с обвързването. Земните знаци са най-подходящи за сериозна връзка и семейство. Огнените се палят лесно и отстояват своето, което ги тласка към раздялата, докато въздушните са най-несериозните – от тях не може да се очаква да бъдат с някого дълго време, защото те са по честата смяна на гаджетата. Водните знаци пък са склонни да заживеят с половинката и да я \"задушат\" още от самото начало.\r\n                    \r\n                    \r\nЕто кои три зодии са идеални за сериозна връзка:\n\r\n\n\r\nТелците са много отговорни и правят всичко с любов. Те обичат сигурността в отношенията и предпочитат да поживеят с човека до себе си, да го опознаят, след което да пристъпят към брак. Ако открият идеалната половинка, те няма да допуснат тя да си отиде. Представителите на този знак не обичат хората, които си играят с чувствата на другите. Ако излизат с някого, то това ще е за да изградят здрава и щастлива връзка.\n\r\nТелците искат да бъдат до тях както в трудните, така и в хубавите моменти от съвместния им живот. Те винаги се стремят към съвършените взаимоотношения, които виждаме по филмите, търпеливи и лоялни са към хората около тях.\r\nВижте кои са останалите в", "date": "2018.08.04", "title": "Сродната душа: Зодиите, идеални за сериозна връзка"}
{"url": "https://www.dnes.bg/index/2018/08/04/syboten-bis-gankinoto-s-djuliana-gani-i-obnoskite-na-mariia.384071", "text": "\n\r\nТази седмица светска новина №1 била, че Джулиана Гани се развела и дори има нов любовник. Кое е светското при Гани остава загадка, но явно трябва да се примирим, че силиконът е задушил родния шоубизнес.\n\r\nНай-силиконовата победителка в конкурса Мис Силикон обяви, че се развежда със Станимир Ташев, а няколко часа по-късно показа и новата си изгора - фитнес инструктора Илиян Найденов. После, за да бъде цялостен светския блясък с марка \"Джулиана Гани\" тя се пусна гола, за да ни обясни, че и \"разведените сме хора\".\r\nКакво по-нагледно обяснение? Все пак, ако още не схващате цялата нишка на Ганка - вижте я в галерията. Тя си е човек отвсякъде...\rАктуалната Мис Силикон Виктория Петрова пък така и не можа да \"хване ръка\" и да стане част от светския живот. Да се чудиш защо - и тя си има силиконови цици, щедро ги \"развява\" в социалните мрежи, според слуховете има си женен любовник... Всички предпоставки да попада в новините, още повече, че била рекордьорка - най-дълго носила титлата (година и половина - б.р.) в историята на конкурса. Не й липсва и самочувствие: \"Сигурна съм, че за разлика от много миски през годините, аз ще остана актуална и няма да потъна в нафталина, както се случи с тях\". Въпросът е къде е актуална и дали въобще е изплувала от нафталина. \n\r\nПреминаваме към братовчедките на Мис Силикон - Мис Плеймейт. Конкурсът наближава, а Черната Златка хвърли няколко отровни стрели по претендентките.\n\r\n\"В годините много често ме питат дали не съжалявам за началото на пътя към славата. Винаги отговарям с гордост, че титлата \"Плеймейт\" е най-хубавият комплимент, който съм получавала като жена, но не тя ми придаде стойност като човек. Конкурсът те изстрелва в Космоса, но не бива да забравяш, че хората живеят на Земята. Важно е да знаеш къде се намираш. За да няма повече спекулации по темата, не харесвам и не следя новите плеймейтки. Може би сред тях има достойни, но аз не мога да ги откроя. Продължавам да казвам, че в България със златни букви в историята на \"Плеймейт\" са записани само три имена – Николета Лозанова, Златка Райкова и Златка Димитрова\". Николета Лозанова хареса това, а за аудиторията остава надеждата, че всички плеймейтки могат да бъдат изстреляни към Космоса. С еднопосочен билет.\n\r\nДумите на Златка Блек обаче станаха повод на сочената за новата Мис Плеймейт Вероника Никифорова да ни се престави в светлина с просташки проблясъци. Не че публиката очаква нещо различно. Свикнали сме техните интелектуални върхове да достигнат до някоя мисъл на Паулу Коелю, която дори не е негова, а на едноименна страница във Facebook. Ето нейната лееща се мисъл: \n\r\n\"Тази ку..а ако беше толко свястна, свекърва й щеше да я уважава хахаха и щеше да забременее и роди без проблем, ако нямаше 10 аборта. Не сме \"вървежни\", защото е минал сезона и няма кой да я е.е\".\r\nКакъв език, каква мисъл, каква сила лъха от тези две изречения. Дано Никифорова наистина победи, защото все някъде ще й се наложи да даде няколко интервюта. И ще ни забавлява с IQ-то си. \n\r\nНякоя си Деси, която била известна с прякора Фотосесията, също изпаднала в шок от грозотата на кандидатките за нова Мис Плеймейт. Думите й останаха без коментар, защото самата тя едва ли може да бъде дадена за пример за красота, а и нейната известност граничи с тази на Никифорова. Но пък вижте какво изпрати до медиите чрез нейния PR:\n\r\n\"Хубавите момичета спряха да участват в подобни конкурси, защото не практикуват най-древната професия като мен, аз се подлъгах преди време. Не казвам всички, има изключения, разбира се, но е обществена тайна, че голяма част от тях дават нощни смени. Всъщност може и дневни, не им светя. Хейтърите са моите най-огромни фенове. Благодарение на тях аз съм сред най-търсените модели за реклама\". \n\r\nЩе си призная, че не съм видял нито една реклама с Фотосесията, не съм и търсил. Но ако тази е сред най-търсените модели - да гасим тока. Не я хейтя, просто споделям, защото има опасност да ме причисли към феновете си. А те сигурно са цяла армия.\n\r\nЕдна от голямата тройка плеймейтки - Златка Райкова, пък щяла да емигрира в Лондон. Намерила си богато гадже, който щял да й осигури всичко. Дано не се окаже слух. Да, не е Космоса, но пък и Лондон не е зле.\n\r\nПопаднах на следното заглавие през седмицата - \"Плачете, българи, Марта Вачкова се закани: Вече ще се пека гола само в Италия!\". Всички, които следят кариерата и живота на Марта знаят, че е нудистка. Но защо трябва да плачем? Заради гледката или заради факта, че Вачкова ще си харчи парите в чужда държава? Отварям статията да видя какво е казала Марта, а то - нито един цитат. Наистина плачевно, но предлагам да не роним сълзи по голото тяло на актрисата, което жадувало за \"галещите лъчи на слънцето\". И без това ни предстои седмица, в която достатъчно ще ни се напекат мозъците...\n\r\nАко се съди по тена, доста напечена е и Николета Лозанова. Плеймейтката за месец ни разкри почти цялата си анатомия. Единственото, за което феновете проверяват е курортът, в който е направила кадъра. Но ето, че Лозанова изненада с креативност. На снимките й обикновено единствената изненада е, ако отнякъде се подаде татуираната ръка на Николай Михайлов. Да, ама не! Този път тя позира със сестра си, като двете извадиха на показ задния си изглед. Чист бонус, снимката - в галерията.\n\r\nПапараците на \"България днес\" пък разконспирираха обноските на фолкпевицата Мария. Същата, която с повод и без повод обяснява, че е дама. И като истинска дама тръска цигарата си докато шофира през прозореца си. Маниери за пример...\n\r\nТази седмица се оказа богата на тема \"бъдещи бебета\", като правя уговорката, че всичко е в сферата на слуховете. Но да си знаете - \"тризначката\" Любов била бременна в шестия месец, а таткото бил турчин. Националността защо трябва да е важна - не е ясно, но да допълним, че двамата живеели над година заедно в Лондон. Нали си спомняте - не е Космоса, но пак върши работа...\n\r\nАнтония Петрова също била бременна, а според медийните публикации заченала по чудо. Естествено, намесена е баба Ванга, за да стане наистина чудо, опс... чудесна новина. \n\r\nАлекс Богданска — Петканова и Дани Петканов също щели да станат родители. При тях няма чудо, но пък бебето се очаква да проплаче около Коледа.", "date": "2018.08.04", "title": "Съботен бис: Ганкиното с Джулиана Гани и \"обноските\" на Мария"}
{"url": "https://www.dnes.bg/notifikacii/2018/08/04/malyk-samolet-katastrofira-v-shveicariia-ima-jertvi.384140", "text": "Няколко души загинаха, след като малък самолет катастрофира днес сутринта в горски район в Швейцария и предизвика пожар, в който бе напълно унищожен, предадоха Ройтерс и Асошиейтед прес, цитирани от БТА.\r\nПолицията в централния кантон Нидвалден съобщи, че спасителните екипи не могат да достигнат мястото, преди пратените хеликоптери да изгасят пожара от въздуха и да бъде проправена просека в гората. Не е известна причината за падането на самолета; не е известен и броят на жертвите.\r\nТАСС цитира швейцарския вестник \"Блик\", който пише, че катастрофата е станала в района на планинския масив Пилатус на брега на\r\nФирвалдщетското (Люцернското) езеро.\r\nНедалеч е разположено селцето Хертенщайн, в което до 1940 г. е живял руският композитор и пианист Сергей Рахманинов със съпругата си Наталия.", "date": "2018.08.04", "title": "Малък самолет катастрофира в Швейцария, има жертви"}
{"url": "https://www.dnes.bg/notifikacii/2018/08/04/decata-ot-peshterata-v-tailand-blagodariha-za-svoeto-spasenie.384141", "text": "Групата млади футболисти, които бяха спасени, след като бяха задълго блокирани в пещера в Тайланд, приключиха днес деветдневното си послушание в будистки манастир в знак на благодарност за своето оцеляване, предаде ДПА, цитирана от БТА.\r\nОблечени в оранжеви роби и с обръснати глави, единайсетте момчета на възраст от 11 до 16 години се сбогуваха с монасите, грижили се за тях, преди завръщането им у дома. \r\nФутболистите и техният треньор отправиха будистка молитва и пред входа на пещерата, чиито пленници бяха за повече от две седмици поради наводнение. \r\nПо-късно днес ще има и друга церемония за благодарност към хората по света за тяхното участие и подкрепа за драматичната спасителна операция.\r\nВероятно треньорът, 25-годишният Екапол Чантавонг, ще остане в монашество още три месеца. ", "date": "2018.08.04", "title": "Децата от пещерата в Тайланд благодариха за своето спасение"}
{"url": "https://www.dnes.bg/notifikacii/2018/08/04/bylgariia-gazov-hyb-kakvi-sa-ochakvaniiata-i-kakvi-sa-realnostite.384142", "text": "Вероятно повечето от вас са чували за големия газов проект \"Северен поток II\", който ще отклони почти целия руски газ, преминаващ сега през Украйна, директно към Германия и по този начин напълно ще изолира бившата съветска държава. Но какво се случва с един друг, не толкова обсъждан газопровод, наречен \"Турски поток\", който свързва доставките на газ от Каспийско море с Югоизточна Европа през Турция и е с капацитет от 32 милиарда кубически метра. \n\r\nПрез май беше обявено, че втората линия на газопровода ще бъде пренасочена към най-бедната страна в ЕС - България, която се изявява като безпристрастен посредник в газовия бизнес в региона. Засега желанието на българската страна е втората тръба да достигне по дъното на Черно море до Варна, където да бъде изграден газов хъб и от там да се транспортира газ до съседните Румъния, Гърция и Сърбия, пише в свой материал .\r\nБългарската част от газопровода ще бъде с капацитет от 15 милиарда кубически метра и ще влезе в експлоатация вероятно в края на 2019 или началото на 2020 г.. Сухопътният транзитен интерконектор до границата с Гърция ще е с дължина около 182 километра и ще пренася около 3 млрд. куб. метра природен газ годишно, като този капацитет може да бъде увеличен до 5 млрд. \n\r\n\"Включването на България в съвместния руско-турски газов проект може да изглежда изненадващо, особено след фиаското около \"Южен поток \", но като се има предвид геополитическата позиция на България, няма защо да се учудваме от това\", казва за ДВ политическият експерт Ян Мус. \n\r\n\"България се оказва най-естественият избор, за да стигне тръбата до Централна Европа, тъй като по този начин се избягва политически и географски проблематичната Македония. Освен това София е много по-прагматична в подхода си към Русия, отколкото Полша или Румъния\", продължава Мус.\n\r\nВ очакване на разрешение от Брюксел\n\r\nЗасега Москва действа предпазливо, за да не се повтори случаят с изоставения \"Южен поток\", като междувременно и \"Северен поток II\" създава проблеми на руската страна. В този контекст руският енергиен министър Александър Новак заяви, че Русия ще се ангажира с проекта само ако и Брюксел даде зелена светлина. Сигналите от там засега изглеждат положителни. \n\r\n\"Диверсифицираните доставки на газ за България и региона на Югоизточна Европа са от изключителна важност за успешния енергиен съюз, тъй като енергийната сигурност е един от петте му стълба\", заяви за ДВ заместник-председателят на Европейската комисия Марош Шевчович. \"Европейската комисия напълно подкрепя амбициите на България за свързване на доставките на газ, което ще допринесе за по-диверсифицирани и конкурентни газови пазари\", допълва той.\n\r\nМеждинните резултати от проучването за осъществимост бяха представени на 12 юни в Брюксел, където операторът на газопреносната система в България \"Булгартрансгаз\" обясни, че проектът трябва да бъде осъществен на два етапа - първо, чрез нова изходна газова точка от Турция и след това - нова входна точка до Варна, на брега на Черно море, където ще се намира основният хъб. \"Обсъдих лично това с премиера Борисов и министър Петкова\", каза Шевчович. \n\r\n\"Нашите оценки показват, че с оглед на важната роля на газа като резервно гориво, ЕС ще има нужда от газ и през следващото десетилетие. Затова е необходимо да се запазят съществуващите транспортни маршрути в ЕС, включително и тези в Украйна. \"Българският газов възел е замислен като предлагащ повече разнообразие, а не като ограничаващо средство\".\n\r\nВсе пак европейските власти изразиха своите опасения, че София може да се възползва от своето положение и да наложи транзитни такси, от които да печели допълнително.\n\r\nФанфари и реалности\n\r\n\"България все още не отговаря на условията на ЕС да стане газов хъб, но те идеално знаят какво да правят\", каза Клаус-Дитер Борхард, директор \"Вътрешни енергийни въпроси“ в Европейската комисия. \"Ако наистина има желание да се създаде хъб, а не само да се пренася руски газ, както в случая с \" Южен поток \", възможностите този проект да се осъществи са напълно реални. От разговорите ми с българското правителство оставам с усещането, че то е решено да създаде балкански газов възел в България. В този случай Комисията е готова да подкрепи България \". \n\r\nШевчович също така предупреди, че изграждането на нова газопроводна инфраструктура в България ще се следи изключително внимателно, за да е сигурно, че тя ще отговаря на европейските норми.\n\r\nВъпреки фанфарите и големите очаквания, някои смятат, че е малко вероятно България да се превърне в газов хъб за една нощ, ако това изобщо се случи. Това би изисквало голям пазар на течен газ, който от своя страна изисква увеличено търсене, много различни източници на доставки, различни участници и регулиран достъп на трети страни до всички тръбопроводи, смята Джонатан Стърн, учен от изследователската програма за природния газ на Института за енергийни изследвания в Оксфорд. \n\r\n\"България изпълнява малко или нито едно от тези изисквания. По същество това е малък пазар, доминиран от руски газ от Азербайджан и втечнен природен газ от Гърция\", казва той. \n\r\nЯн Мус завършва: \"Разбирам, че целият проект е представен от българския политически елит като голям успех, но истината е, че Москва и Анкара ще диктуват правилата, а влиянието на София върху хода на събитията ще остане ограничено\".\r\n", "date": "2018.08.04", "title": "България - газов хъб. Какви са очакванията и какви са реалностите"}
{"url": "https://www.dnes.bg/stranata/2018/08/04/ostanki-ot-jivotni-i-ostra-mirizma-krai-studena.384127", "text": "Българската агенция по безопасност на храните, еко и здравна инспекция извършиха проверка по сигнал за загробени мъртви животни в района на отдадените на концесия кариера в землището на пернишкото село Студена. \r\nНа 400 метра от водосборната зона на селото са намерени останки от животни и остра миризма, пише БНР.\r\nОбластният управител Ирена Соколова в понеделник ще получи подробен доклад и ще постанови санкции. За случая ще бъде сигнализирана и Областната дирекция на МВР.", "date": "2018.08.04", "title": "Останки от животни и остра миризма край Студена"}
{"url": "https://www.dnes.bg/science/2018/08/04/syzdadoha-nov-preparat-sreshtu-rak-spira-rasteja-na-tumorite.384129", "text": "Учени от университета Монаш в Мелбърн разработиха нов вид противораков препарат, който преустановява растежа на тумори, без да предизвиква сериозен страничен ефект, съобщи Лента, цитиран от БТА.\n\r\nМолекули в състава на препарата потискат активността на протеините КАТ6А и КАТ6В, която се усилва в раковите клетки. Резултатите от доклинични изпитания показаха, че изключването на кодиращ протеина КАТ6А ген увеличи продължителността на живота на мишки, засегнати от лимфом. \n\r\nВ дадения случай се нарушава клетъчният цикъл на раковите клетки и се преустановява деленето им. Това довежда поразените от болестта клетки до състояние на клетъчен сън, а след това до своеобразна клетъчна кома, от която те не излизат. \r\n                    \r\n                    \r\nПри това препаратът не засяга здравите тъкани, за разлика от други видове химиотерапия. \n\r\nПо мнението на учените, новата терапия може да се използва срещу левкемия, чернодробен рак и глиобластом и е ефикасна за предотвратяване на рецидиви на рак.\r\nРезултатите от изследването са качени на сайта MedicalXpress.", "date": "2018.08.04", "title": "Създадоха нов препарат срещу рак, спира растежа на туморите"}
{"url": "https://www.dnes.bg/stranata/2018/08/04/za-dostypna-sreda-novi-peshehodni-pyteki-vyv-varna.384130", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Във варненския район \"Младост\" започна изграждането на специализирани съоръжения, предназначени за незрящи хора. Те ще осигуряват достъпен маршрут на хората в неравностойно положение.\r\nВ района вече приключва изграждането на една от пешеходните пътеки. Преди нейното поставяне преминаването на хората е било почти невъзможно, разказва Bulgaria ON AIR.\r\nОт Съюза на слепите във Варна настояват пешеходните пътеки, които се изграждат, да обхванат по-широк периметър, за да могат нуждаещите се да се движат безопасно и да имат достъпна среда.", "date": "2018.08.04", "title": "За достъпна среда: Нови пешеходни пътеки във Варна"}
{"url": "https://www.dnes.bg/stranata/2018/08/04/shofior-se-zabi-s-kolata-si-v-pekarna-i-izbiaga.384131", "text": "Полицията в Благоевгад издирва шофьор, който се забил с колата си в пекарна в центъра на града и след това избягал.\r\nИнцидентът станал по обед на оживено кръстовище. За щастие няма жертви и пострадали, пише Нова телевизия.\r\nСпоред очевидци шофьорът опитал да изпревари друга кола, но се ударил в нея, загубил контрол и така се озовал в сградата. В колата освен шофьора е имало и дете. Секунди след удара мъжът взел детето и изчезнал.\r\nМалко по-късно жена отишла при полицаите и обяснила, че тя е шофирала по време на катастрофата. От полицията обаче заявиха, че продължават да издирват мъжа, който е бил зад волана.", "date": "2018.08.04", "title": "Шофьор се заби с колата си в пекарна и избяга"}
{"url": "https://www.dnes.bg/notifikacii/2018/08/04/dvama-mladeji-zaginaha-v-kioln-blysna-gi-tovaren-vlak.384132", "text": "Двама млади мъже са загинали, след като тази сутрин били блъснати от  товарен влак в района на кьолнска жп гара, съобщи германската полиция.  Трети е в критично състояние, предаде ДПА.\r\nДвамата загинали са на възраст 20 и 21 години. Оцелелият е  21-годишен. \r\nПо първоначални данни от разследването тримата се намирали  на релсите на гара \"Еренфелд\" - недалеч от центъра на Кьолн в западна  посока - когато били блъснати от влака. Засега не е ясно какво са  правили там.\r\nЕдиният от загиналите е починал на местопроизшествието, а  21-годишният е бил откаран в болница, където по-късно издъхнал от раните  си.\r\nПолицията разглежда инцидента като нещастен случай.", "date": "2018.08.04", "title": "Двама младежи загинаха в Кьолн, блъсна ги товарен влак"}
{"url": "https://www.dnes.bg/obshtestvo/2018/08/04/podai-ryka-bydi-priiatel-da-pomognem-na-denis-da-se-prebori-s-bolestta.384133", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Млад ямболски математик и студент в СУ \"Св. Климент Охридски\" е с диагноза тумор на костите. Семейството му няма средства за лечение и за издръжка във френска клиника. \n\r\nПриятелите на момчето организират кампания \"Подай ръка, бъди приятел!\". В града на различни локации вече са поставени и кутии за дарение, разказва .\n\r\nПреди месец животът на Денис Вълчев се преобръща на 180 градуса. След тежката диагноза следва кратко лечение в България. В момента 19-годишният младеж, заедно със семейството му, е на лечение в Париж. A през това време приятелите му търсят начин да му помогнат.\r\n                    \r\n                    \r\nОперацията ще се извърши в клиника във френската столица. Сумата за химиотерапия е 280 000 евро и се заплаща от здравната каса и от клиниката.\n\r\nМомчето и родителите му ще останат в Париж почти година.\n\r\nПриятелите на Денис са организирали кампания в Ямбол. Всички, които искат, могат да се включат в каузата на студентите.", "date": "2018.08.04", "title": "Подай ръка, бъди приятел!... Да помогнем на Денис да се пребори с болестта"}
{"url": "https://www.dnes.bg/index/2018/08/04/bremennata-keit-yptyn-se-snima-v-reklama-za-belio.384115", "text": "Бременната манекенка Кейт Ъптън се е снимала в реклама на италианския производител на бельо \"Ямамай\", преди наскоро да обяви, че очаква дете, съобщи Контактмюзик.\nДвадесет и шест годишният модел участва в рекламна кампания на \"Ямамай\" за есента 2018 г.\r\n\"Кейт очаква първото си дете и \"Ямамай\" се гордее, че бъдеща майка е негова посланичка\", се казва в комюнике на производителя. \"Тя въплъщава естествената хубост и уникалността на всяка жена.\"\r\nРекламната кампания за предстоящата колекция Perfect Fit представя Ъптън в различно бельо. На една снимка се вижда, че Кейт носи дантелен сутиен, къси гащи и жартиери, а на друга - че носи гащи с висока талия и сутиен. \rНа трета снимка се вижда нощница с флорални мотиви, която е разкопчана и под нея се подава дантелен сутиен. На други снимки манекенката носи бельо с флорални мотиви.\r\nЪптън не работи за пръв път с италианския производител на бельо. По-рано тази година тя бе лице на рекламната му кампания за сезона пролет/лято 2018 г., като снимките бяха направени от фотографа Джампаоло Сгура. (БТА)", "date": "2018.08.04", "title": "Бременната Кейт Ъптън се снима в реклама за бельо "}
{"url": "https://www.dnes.bg/notifikacii/2018/08/04/eso-ako-uvelichim-klimaticite-v-jegata-ima-rezerv.384118", "text": "От началото на годината сме произвели с 54% повече ток от вода в сравнение със същия период на миналата година.\r\nТова каза за БНР директорът на Централното диспечерско управление съм Електроенергийния системен оператор Пламен Герджиков. \n\r\nСамо за първите 7 месеца електричеството от водните централи е колкото обикновено произвеждаме за цяла година, казва Герджиков.\n\r\n\"Нормално производство от ВЕЦ-а е 3-4 милиарда киловатчаса. Тази година сме грубо на 3,4 млрд., което е средното производство за нормална година - ние го достигаме за първите 7 месеца. Водните запаси в страната са много добри. За последните 5 години енергийният запас в язовирите в момента е най-добър. Спрямо миналата година е с 32% повече\", съобщи той.\r\nИзносът на ток също бележи ръст и е с една четвърт повече в сравнение със същия период на миналата година. Ако температурите скочат и заради климатиците потреблението се увеличи, страната ни има достатъчно резервни мощности, за да покрие търсенето.\n\r\n\r\n ", "date": "2018.08.04", "title": "ЕСО: Ако увеличим климатиците в жегата, има резерв!"}
{"url": "https://www.dnes.bg/obshtestvo/2018/08/04/borisov-na-inspekciia-proveriava-ogradata-s-turciia.384119", "text": "Премиерът Бойко Борисов инспектира преградното съоръжение по границата ни с Турция.\r\nТо бе изградено като мярка срещу нелегалното влизане на бежанци у нас.\n\nБорисов вече пристигна в граничния полицейски участък в Малко Търново, където шефът на Главна дирекция \"Гранична полиция\" главен комисар Светлан Кичиков го запозна със състоянието на оградата.\r\nПредстои посещение на самото съоръжение на място, съобщиха от правителствената пресслужба.\r\n\"На най-тежкото място сме в Европа – имаме огромна сухопътна и морска граница с Турция. Имаме преградно съоръжение, харчим не малко пари, но гарантираме външната граница на ЕС\", каза наскоро премиерът през евродипломати.\r\r\n                    \r\n                    Строителството на съоръжението бе редовен повод за дрязги между управляващи и опозиция. Филм на социалистката Елена Йончева даже показа как бежанци преминават границата ни.\r\nМВР обаче вече официално забрани снимки и свободни разходки край оградата.\n\r\nВременното възпрепятстващо съоръжение е в списъка на стратегическите обекти и дейности от значение за националната сигурност, припомниха тогава от вътрешното ведомство. \n\r\n\n\r\n\n\r\n ", "date": "2018.08.04", "title": "Борисов на инспекция, проверява оградата с Турция"}
{"url": "https://www.dnes.bg/index/2018/08/04/razhlajdane-v-jegata-kak-da-si-napravim-vegan-sladoled.384120", "text": "Лято е, най-подходящото време за сладолед и то не какъв да е, а веган. Асен Манасиев приготвя такъв заедно с Евгения Петкова. \r\nКакто винаги те ни показват най-свежите рецепти, какъвто и сезон да е навън. А дори и да е зима, нужда от сладолед винаги ще има! \r\nВъв \"Фамилно\" по Bulgaria ON AIR следва Аспарух Йорданов с поредна доза забавни клипове, а след това ви срещаме с един млад  фотограф от Плевен - Евгени Гочев. Пред обектива му позира красивата репортерка на Фамилно Димана Мирчева.\r\n\r\n ", "date": "2018.08.04", "title": "Разхлаждане в жегата! Как да си направим веган сладолед?"}
{"url": "https://www.dnes.bg/stranata/2018/08/04/haos-obyrkani-shofiori-absurd-ot-pytni-znaci-v-ruse.384121", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Абсурд от пътни знаци в центъра на Русе. Те са поставени заради ремонт. И така на една улица един до друг има десет различни обозначения, които предизвикват истински хаос и объркват шофьорите с противоречивите си указания.\r\nСпоред поставените знаци водачите на автомобили нямат право да влизат в улицата, защото е еднопосочна. Точно под този обаче има друг, който позволява шофьорите да продължат напред, предаде .\r\nВ същото време улицата е обозначена и като двупосочна. Заради хаоса никой не спазва знаците, а русенци недоумяват. \r\nОт общината обясниха, че проблемът идва от различните фирми, които работят на едно и също място – едната ремонтира улицата, втората подменя водопровод.\r\nСлед подадения сигнал от общината незабавно започнаха преглед на знаците по улиците в ремонт.\r\n ", "date": "2018.08.04", "title": "Хаос, объркани шофьори - абсурд от пътни знаци в Русе"}
{"url": "https://www.dnes.bg/notifikacii/2018/08/04/grisho-s-tejyk-jrebii-na-starta-v-toronto.384123", "text": "Най-добрият български тенисист Григор Димитров нямаше късмет при жребия за турнира в Торонто и попадна в много тежък поток.\r\nБългаринът е поставен под №5 в основната схема и ще почива в първия кръг, а след това може да играе срещу Фернандо Вердаско.\r\nИспанецът не е най-любимият съперник на Гришо. Българинът има три загуби в петте си мача срещу ветерана. Вердаско обаче трябва да отстрани германеца Петер Гойовчик в първия кръг, за да стигне до среща с Димитров.\r\nУспех във втория кръг може да прати хасковлията срещу Милош Раонич или Давид Гофен, с когото хасковлията ще участва на турнира на двойки. Следва вероятен мач срещу Кевин Андерсън, а в същата половина на схемата са още Саша Зверев, Новак Джокович и Доминик Тийм.\r\n ", "date": "2018.08.04", "title": "Гришо с тежък жребий на старта в Торонто"}
{"url": "https://www.dnes.bg/stranata/2018/08/04/loshoto-vreme-udria-turizma-ni-rusnacite-v-turciia-bylgarite-v-gyrciia.384122", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Туристическият сезон ще бъде слаб заради дъждовете, опасяват се заети в сектора на юг от Бургас.\r\nХората с бизнес по морето коментират, че постоянният турист липсва, а почиващите идват основно през уикенда.\r\n\"Руснаците им направиха безплатни визи и са в Турция, българите са в Гърция, няма кого да чакаме\", коментират хотелиери.\r\nЛипсата на български туристи обаче се компенсира от туристи от Западна Европа, които така или иначе имат резервации, предаде .\r\nПрез август се очакват близо 2 млн. туристи по родното Черноморие, а надеждите са за хубаво време. ", "date": "2018.08.04", "title": "Лошото време удря туризма ни: Руснаците в Турция, българите в Гърция"}
{"url": "https://www.dnes.bg/obshtestvo/2018/08/04/pochina-malkiiat-martin-blysnat-na-trotoar-v-sandanski.384124", "text": "Шестодишното дете, което беше блъснато от кола в Сандански, е починало, въпреки усилията на лекарите. Това съобщиха от пресцентъра на \"Пирогов\" за \"Фокус\". \n\nДетето бе прието в лечебното заведение на 25 юли в тежко състояние и с опасност за живота.\r\nМалкият Мартин беше блъснат на тротоар от автомобил, управляван от 73-годишен мъж. \r\nШофьорът беше задържан за 24 часа, след което освободен под парична гаранция заради влошено здравословно състояние.", "date": "2018.08.04", "title": "Почина малкият Мартин, блъснат на тротоар в Сандански"}
{"url": "https://www.dnes.bg/obshtestvo/2018/08/04/borisov-samo-nie-sme-neuiazvimi-ot-bejanci-evropa-da-ni-sledva.384125", "text": "България е на практика единствената неуязвима от мигранти до този момент. Българският вариант, който приложихме, работи добре и се надявам и в Европа да го споделят. Това заяви премиерът Бойко Борисов след инспекция на границата в района на Малко Търново. \nПремиерът отбеляза, че натискът по границата е голям, но контролът е силен, а споразумението с Турция работи много добре. Борисов изтъкна, че над 2500 човека са върнати по страни на произход за близо година.\n\r\nМинистър-председателят съобщи, че от понеделник ще бъдат командировани още 40 граничари, както и допълнително 50 души от специалните сили. Предстои да бъдат закупени нови 70 автомобила, след като наскоро бяха получени 180. Граничарите са напълно обезпечени и с необходимото им облекло.\r\n                    \r\n                    \r\n\"Доволен съм много от усилията, които се полагат. Българите имат храбри и добре подготвени граничари\", заяви премиерът. Той отбеляза, че има около 200 мигранти в центровете в страната.\r\n\"Всички спим спокойно и си мислим, че това е даденост, а то не е – дължим го на всички граничари, които денонощно пазят границата\", каза още Борисов и добави, че най-изявените ще бъдат наградени.\r\nДве групи мигранти са били спрени снощи да влязат нелегално в България от турска страна, стана ясно при посещението на премиера.\n\r\nНа въпрос за арестуването на Димитър Желязков - Митьо Очите в Турция, премиерът коментира: \"Още вчера се свързахме с турските колеги. Разговаряхме с техния вътрешен министър и час след това беше задържан\". В момента се работи по документите за екстрадиране.\r\n\"Действа се експедитивно, нямам съмнения в правната система на Турция\", заяви Борисов. У нас по случая работят специализираната прокуратура под наблюдението на главния прокурор.\r\n \r\n ", "date": "2018.08.04", "title": "Борисов: Само ние сме неуязвими от бежанци, Европа да ни следва!"}
{"url": "https://www.dnes.bg/zvezdi/2018/08/04/na-pokaz-sestrite-kardashian-djenyr-po-belio.384060", "text": "След като се появиха в пролетната кампания на Calvin Klein, сестрите Кардашян-Дженър се завърнаха отново за колекцията за есен 2018.\r\nОгромната фотосесия е решена в черно-бяла стилистика и е заснета от професионалния обектив на Уили Вандерпер. Ким Кардашян, бременната Клоуи Кардашян, Кортни Кардашян, Кайли Дженър и Кендъл Дженър позират на фона на гъста гора.\r\nИнтересното е, че професионалният супермодел, Кендъл Дженър, е най-облечена, докато сестрите ѝ показват всяка част от телата си в изрязаните модели бельо.\r\nРекламната кампания насочва фокуса върху логото на модната къща, поставено върху всяко едно от изделията... макар че на фона на този клан по бельо, надали това е първото нещо, което се набива на очи.\r\nВсички кадри от рекламната кампания можете да видите в галерията на ", "date": "2018.08.04", "title": "На показ: Сестрите Кардашян - Дженър по бельо"}
{"url": "https://www.dnes.bg/notifikacii/2018/08/04/dva-samoleta-se-sblyskaha-v-rumyniia-ediniiat-pilot-e-zaginal.384126", "text": "Два лекомоторни самолета се сблъскаха днес в окръг Сучава, Северна Румъния, предаде информационният сайт Зиаре, цитиран от БТА. Инцидентът е станал по време на тренировъчен полет. Един от пилотите е загинал, съобщи Инспекторатът за извънредни ситуации в Сучава.\r\nВторият пилот е изваден от самолета и е стабилизиран.\r\nЛетците участвали в тренировъчни полети преди началото на авиошоу с международно участие на летище \"Щефан Велики\" в Сучава, допълва агенция ТАСС.\r\nПредставители на окръжната администрация водят разследване около обстоятелствата на инцидента, а авиошоуто бе отменено, съобщава ТАСС.", "date": "2018.08.04", "title": "Два самолета се сблъскаха в Румъния, единият пилот е загинал"}
{"url": "https://www.dnes.bg/stranata/2018/08/04/remonti-razkopki-plovdiv-se-stiaga-za-evropeiska-stolica-na-kulturata.384134", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пловдив трескаво се готви за 2019 година, когато ще бъде Европейска столица на културата. \r\nПо много булеварди и улици все още се извършват мащабни ремонти и това кара местните жители да мислят, че до края на годината дейностите няма да приключат. Паралелно с ремонтите на инфраструктурата се извършват и мащабни археологически разкопки, разказва Bulgaria ON AIR.\r\nДо края на тази година трябва да приключи основната реставрация на една от емблемите на Пловдив - Голямата базилика. Местни археолози разкриха, че обектът може да бъде включен в списъка на световното културно и природно наследство на ЮНЕСКО.\r\nРеставрирането и консервирането на историческата забележителност е част от дейностите, свързани с домакинството на Пловдив като Европейска столица на културата през 2019 година.", "date": "2018.08.04", "title": "Ремонти, разкопки... Пловдив се стяга за европейска столица на културата"}
{"url": "https://www.dnes.bg/health/2018/08/04/kakvo-se-promenia-v-tialoto-ni-kogato-sprem-mlechnite-produkti.384077", "text": "Колко често консумирате млечни продукти? Те са не само вкусни, но имат и редица ползи за здравето. Въпреки това някои хора решават след определен етап от живота си да спрат консумацията им или следват диетични режими на хранене, които не включват млечни продукти. Какво се случва с тялото ви, когато спрете консумацията им? Повече вижте в следващите редове.\r\n\r\nМлякото и млечните продукти са богати на калций, протеини, витамин D и други минерали, които са важни за изграждането и поддържането на костната система. Ако спазвате диета, която е лишена от млечни продукти, ще трябва да намерите други хранителни източници, с които да си набавите тези важни елементи. Други добри източници на калций и витамин D са листни зеленчуци, гъби, броколи, бадемово мляко, пресен сок от портокали.\r\r\n                    \r\n                    \r\nСлед купа сладолед, чаша мляко, подува ли ви се коремът, имате ли газове? Това може да се дължи на непоносимост към лактоза. Ако ограничите консумацията на млечни продукти, ще се почувствате много по-добре.\r\n", "date": "2018.08.04", "title": "Какво се променя в тялото ни, когато спрем млечните продукти?"}
{"url": "https://www.dnes.bg/notifikacii/2018/08/04/rusiia-predloji-na-sasht-sytrudnichestvo-za-siriia.384135", "text": "Руското министерство на отбраната заяви, че е предложило на САЩ да си сътрудничат за Сирия по въпросите за бежанците и разминирането. Това е станало чрез писмо, изпратено до най-висшия американски военен, предаде Ройтерс, цитирана от БТА.\r\nПредложенията за бежанците се отнасят до бежанския лагер в Рукбан.\r\nВ писмото началникът на руския генерален щаб ген. Валерий Герасимов посочва, че страната му е готова да обсъди с правителството в Дамаск даването на гаранции за сигурност за блокираните в Рукбан бежанци, както и създаването на условия за тяхното завръщане по домовете им.\r\nРукбан е на 55 км навътре в зоната за деескалация, създадена от САЩ, за да гарантират сигурността на гарнизона си край иракско-сирийската граница, отбелязва Ройтерс.\r\n\"Предложена беше и координация по хуманитарното разминиране, включително в Ракка, и други приоритетни въпроси от хуманитарната сфера\", заяви руското министерство на отбраната.", "date": "2018.08.04", "title": "Русия предложи на САЩ сътрудничество за Сирия"}
{"url": "https://www.dnes.bg/notifikacii/2018/08/04/pyrva-globa-v-daniia-za-nosene-na-isliamsko-bulo.384117", "text": "В Дания бе наложена първата глоба за носене на ислямско було никаб на 28-годишна жена, предаде Франс прес.\r\nПолицията била повикана в търговски център в североизточния град Хорсхолм, където тази жена се сбила с друга жена, която се опитала да й махне никаба, съобщи полицейски говорител. При боричкането никабът паднал, но после жената отново си го сложила.\r\nТогава полицията снимала жената с никаба и взела кадри от инцидента от наблюдателните камери на мола. Жената била уведомена, че ще получи по пощата известие за глоба от 1000 крони (134 евро) и че трябва или да махне никаба, или да напусне публичното място. Тя избрала второто.\r\nОт 1 август носенето на обществени места в Дания на бурка (изцяло покриващо лицето було), никаб (було, което покрива лицето без очите) или други скриващи лицето аксесоари се наказва с глоба до 10 000 крони (1340 евро).\rПравозащитници се обявяват против тази мярка, докато поддръжниците й смятат, че тя цели да улесни интеграцията на мюсюлманските имигранти в датското общество.\r\nДруги европейски страни, където са въведени подобни ограничения, са Белгия, Франция, Германия и Австрия, отбелязва АФП. (БТА)", "date": "2018.08.04", "title": "Първа глоба в Дания за носене на ислямско було"}
{"url": "https://www.dnes.bg/mish-mash/2018/08/04/liubimoto-izvynzemno-alf-otnovo-na-ekran.384107", "text": "Любимото на поколения зрители космато извънземно с афинитет към котките - Алф, ще се завърне отново на земята при ново семейство. \r\nВъв филмовото студио \"Уорнър брос\" се подготвя нова версия на популярния сериал от 80-те години на ХХ век. Сценаристите са същите, а работата е започнала през май, предаде .\r\nЕдна от обсъжданите идеи е новата версия на хитовата телевизионна комедия да проследи как Алф се завръща от военна база, в която е бил държан в плен и наблюдава как се е променил животът в негово отсъствие.\r\n ", "date": "2018.08.04", "title": "Любимото извънземно Алф отново на екран"}
{"url": "https://www.dnes.bg/obshtestvo/2018/08/04/telk-yt-nevyzmojen-novi-usloviia-oriazvat-parite-na-hiliadi.384102", "text": "Решения за ТЕЛК вече ще се издават по нова скала, като всяка диагноза ще дава точно определен процент. Те ще се сумират, но са заложени условия, които ще орежат парите на 1/5 от българите с увреждания.\n\r\nТова следва от промените в Наредбата за медицинска експертиза, обнародвани вчера в “Държавен вестник”, пише .\n\r\nПроцентите за различните видове заболявания се заковават, за да се ограничи субективизмът на лекарите. При инфаркт на миокарда се запазват 80%. Завишени са процентите при някои злокачествени заболявания, като при карцином на щитовидната жлеза например се дават с 20% отгоре след 5-ата година.\n\r\nПри няколко заболявания процентите се сумират и водещо е това, което дава най-голям процент инвалидност.\r\n                    \r\n                    \r\nНовото условие обаче е човекът да има над 80% увреждане вследствие на водещото заболяване, а второто и третото да дават над 51%.\n\r\nТова значи орязване на сегашните помощи на поне 100 хил. души, пресметнаха от организациите на хората с увреждания.\n\r\nТака при стенокардия вместо от 30 до 50% вече ще се дават фиксирани 40%, когато сърцето не може да поема достатъчно количество кръв, и 50%, ако не изпомпва. При сърдечна недостатъчност вместо досегашния диапазон от 0 до 10% се фиксира на 10 на сто.\n\r\nНационалната експертна лекарска комисия вече ще има право да вика на повторен преглед инвалиди, в чиито телкове се е усъмнила. При разглеждане на жалби НЕЛК ще работи по документи, но при съмнения ще вика, включително за прегледи. Телковете вече ще се издават от ротационни комисии, а не от постоянни.", "date": "2018.08.04", "title": "ТЕЛК-ът - невъзможен? Нови условия орязват парите на хиляди"}
{"url": "https://www.dnes.bg/obshtestvo/2018/08/04/elitna-prostitutka-na-moreto-pripechelva-3-hil-za-sedmica.384100", "text": "До 3000 евро на седмица изкарват елитните проститутки в големите курорти по морето. Техните по-скромни колежки, които пресрещат туристите по крайбрежните алеи – към 300-400 евро. Толкова са стигнали печалбите за юли, а за август се очакват и по-големи, пише \"Труд\".\n\r\nЗа младите англичани и германци страната ни вече се ползва с име на секс дестинация. Тук повечето момичета са хубави, а цените са по-ниски от Испания, Италия и дори от Гърция.\n\r\nНад 20 000 българки упражняват най-древния женски занаят, като от половината до две трети от тях \"работят\" в чужбина – предимно в Западна Европа, но е голям и броят на гурбетчийките в Гърция и Кипър. Печалбите там са в пъти по-големи – могат да стигнат до 40 000 евро на месец, но имат и по-големи разходи. Това сочат от Центъра за изследване на демокрацията (ЦИД) в свое изследване за трафика на хора с цел сексуална експлоатация от юни тази година.\r\n                    \r\n                    \r\nЕкспертите от ЦИД разделят пазара на секс услуги на три. На най-долното ниво са проститутките, които обслужват на открито – на ТИР паркинги, гранични пунктове и мотели край магистралите, на известни сборища в големите градове, край жп гари и автогари, обходни пътища и др. Според изследването те могат да имат от 7 до 20 клиенти на ден, а тарифите им са от 7 до 15 евро в зависимост от вида на услугата. На Запад плащането е от 30 до 50 евро.\n\r\nНа второто ниво са проститутките, работещи на закрито. Сред тях са тези, които се продават в публични домове и клубове за масажи, наемат апартаменти или стаи в евтини хотели и хостели, работят в еротични клубове \"с консумация\". В същата категория попадат и момичетата \"на повикване\" на адреси. Смята се, че те обслужват от двама да шестима клиенти на ден. Цените при тях започват от 30 до 50 евро на сеанс и стигат до 200 евро, ако бъдат наети за цяла нощ. Тарифите им са по-близки до тези на колежките им в Западна Европа.\n\r\nНа най-високото трето ниво са елитните проститутки. Според изследването на ЦИД там попадат модни и рекламни агенции, импресарски компании и други структури от развлекателния бизнес. При тях сумите са по договоряне и понякога могат да стигнат до 500 евро нa сеанс, а на Запад – и до 3000 евро.\n\r\nОт ЦИД сочат, че пазарът на проституцията, който допреди години бе контролиран изключително от организираната престъпност, в момента е значително по-фрагментиран и децентрализиран. Под контрола на мафията са останали предимно курортите, като и по-голямата част от трафика към чужбина.\n\r\nВ Германия действа Закон за защита на проституиращите, който бе приет на 21 октомври 2016 г. и влезе в сила на 1 юли 2017 г.\n\r\nСред акцентите е издаване на задължително разрешително за упражняване на най-древната професия и документ за регистрация на проституиращите. \n\r\nЗаконът задължава лица, които се занимават с проституция или възнамеряват да го правят, да заявят това пред съответните власти. Следва разговор, по време на който им се обясняват правилата по новия закон, социалното законодателство, възможностите за прегледи при специалисти. Следва задължителна здравна консултация.\n\r\nВалидността на документа е две години, а за проститутки под 21 г. – една. При удължаване на валидността лицето трябва да докаже, че всяка година е провеждало здравни консултации, а ако е под 21 години – на 6 месеца.\n\r\nРазрешително не се издава на осъждани през последните 5 години за сводничество, изнудване, пране на пари, измама и др.\n\r\nВсяко нарушение се наказва с глоба до 10 000 евро, а при по-тежки случаи и с лишаване от свобода. Ако клиент откаже да ползва презерватив, глобата е до 50 000 евро.\n\r\nПо непотвърдени данни, изнесени в медиите, най-малко 400 000 жени проституират. Само в публичните домове са поне 89 500. В хотели, барове и телефонен секс – към 179 000. Според експерти годишният оборот е между 14 и 15 милиарда евро.\r\nПроституцията в Гърция е регламентирана със закон, който изисква от „труженичките” да се регистрират в полицията. За целта получават сертификат за упражняване на дейност, който се подновява на всеки три години. Медицински преглед минават на 15 дни. На омъжените жени е забранено да упражняват ”професията”.\n\r\nНеспазването на закона се наказва със затвор до 3 месеца. През последните години на еротичния фронт преобладават гъркини (80%), а не чужденки. По данни на изследване на атинския университет „Пандио”, ако в началото на икономическата криза през 2008 г. половин час „любов“ е струвал средно 50 евро, към днешна дата за същите услуги тарифата е 20 евро.\n\r\nПубличните домове в Гърция са лицензирани. Много от жриците се оплакват, че работата им е намаляла значително, затова свалят тарифите. На улицата се намират жрици и за 10 евро. Между тях има и българки. Риск за клиента е да попадне на ХИВ-позитивни заради липсата на отчет за здравния статус на чужденците.\n\r\n323 българки са станали жертви на трафиканти на хора, които са ги продавали за проститутки, сочи доклад на комисията за борба с трафика на хора. От пострадалите 32 са били непълнолетни. През 2016 г. принудените да продават телата си са били 447, а през 2015 г. – 409. Седем мъже също са били трафикирани, за да проституират.\n\r\nОт МВР казаха, че при т. нар. елитна и клубна проституция са въвличани момичета от български произход, образовани и владеещи чужди езици. Уличните секструженички пък са предимно ромки, с нисък социален статус и без образование. Най-често жертвите са от районите на Плевен, Сливен, Пловдив и Пазарджик. През миналата година общо 40 лица са били осъдени или санкционирани за трафик на хора. Повечето от тях са сводници. Самите проститутки биват преследвани от закона за доходи, придобити по неморален начин.", "date": "2018.08.04", "title": "Елитна проститутка на морето припечелва €3 хил., за седмица!"}
{"url": "https://www.dnes.bg/notifikacii/2018/08/04/sekretno-kndr-ne-e-prekratila-iadrenata-si-programa.384104", "text": "Северна Корея не е прекратила ядрената и ракетната си програма в нарушение на санкциите на ООН. Това се казва в поверителен доклад на ООН, цитиран от Ройтерс.\r\nДокладът от независими експерти, които следят прилагането на санкциите на ООН, е връчен на комисията за санкции срещу КНДР към Съвета за сигурност снощи.\r\nСеверна Корея \"не е спряла ядрената и ракетната си програма и продължава да нарушава резолюциите на Съвета за сигурност чрез значително увеличаване на незаконните прехвърляния на петролни продукти от кораб на кораб, както и подобни прехвърляния на въглища през 2018 г.\", пишат експерти в доклада от 149 страници.\r\nВ доклада се казва още, че КНДР поддържа военно сътрудничество със Сирия и се опитва да продаде оръжия на шиитските бунтовници хуси в Йемен.\rПхенян е нарушил и забрана в текстилния сектор като е изнесъл стоки за повече от 100 милиона долара между октомври 2017 и март 2018 г. в Китай, Гана, Индия, Мексико, Шри Ланка, Тайланд, Турция и Уругвай.\r\nДокладът идва в момент, когато Русия и Китай предлагат Съветът за сигурност да обсъди смекчаване на санкциите срещу Северна Корея, след като президентът на САЩ Доналд Тръмп и лидерът на КНДР Ким Чен-ун се срещнаха за пръв път през юни и Ким обеща да работи за денуклеаризация на страната си, отбелязва Ройтерс. (БТА)", "date": "2018.08.04", "title": "Секретно: КНДР не е прекратила ядрената си програма"}
{"url": "https://www.dnes.bg/snimka-na-denia/2018/08/04/liatoto-e-veche-tuk-toplo-slynchevo-gradusite-do-34.384103", "text": "Днес ще преобладава слънчево , с временни увеличения на облачността, но валежи са малко вероятни. Ще духа слаб до умерен вятър от изток-североизток, според прогнозата на НИМХ-БАН.\r\nМаксималните температури ще са предимно между 29° и 34°, в София – около 29°.\r\nПо Черноморието ще е предимно слънчево. Ще духа слаб до умерен североизточен вятър. Максималните температури ще са 28°-30°. Температурата на морската вода е 26°-27°. Вълнението на морето ще бъде 2-3 бала.\r\nВ планините ще е предимно слънчево, с временни увеличения на облачността. На отделни места слабо ще превали. Ще духа до умерен вятър от изток-североизток. Максималната температура на височина 1200 метра ще е около 22°, на 2000 метра – около 16°.\r\nАтмосферното налягане е малко по-високо от средното за месец август и ще остане без съществена промяна.", "date": "2018.08.04", "title": "Лятото е вече тук! Топло, слънчево, градусите до 34"}
{"url": "https://www.dnes.bg/stranata/2018/08/04/proizvoditeli-zelenchucite-vnos-kyde-sa-parite-ot-es.384105", "text": "Асоциацията на производителите на оранжерийна продукция изпрати протестно писмо, с което иска спешна среща с ръководството на земеделското министерство и промяна в бюджета, определен за подпомагане на сектора.\r\nПроизводителите предупреждават, че ако исканията им не бъдат изпълнени, са готови на протестни действия, предаде БНР.\n\r\nСхемата за обвързано подпомагане за оранжерийни зеленчуци е обсъждана в работна група, ръководена от заместник-министър Вергиния Кръстева.\n\r\n\"Тя ме уверяваше в тази работна група, че промени в бюджета за оранжерийното производство няма да има\", казва Атанас Кунчев от Асоциацията. Когато виждат какво предложение България е изпратила до Европейската комисия, идва неприятната изненада, защото бюджетът бил орязан с милион и 200 хиляди.\r\n                    \r\n                    \r\nСпоред производителите някой в Министерството по традиция не си е свършил добре работата. \"Или небрежност, или умишлена манипулация\", твърдят те. \n\r\nАко отрязаните милион и 200 хиляди лева не бъдат изплатени под друга форма, това ще доведе до свиване на българското производство:\n\r\n\"80% от плодовете и зеленчуците в България, които консумират българите, са внос. Какво може да стане? Ще станат 85%. Идеално. Парите, които дава Европа, не са в българско производство, а някъде другаде. Писна ни вече от схемаджийство в земеделието\", казва изпълнителният директор на Асоциацията на оранжерийните производители Атанас Кунчев.\r\n ", "date": "2018.08.04", "title": "Производители: Зеленчуците – внос, къде са парите от ЕС?"}
{"url": "https://www.dnes.bg/notifikacii/2018/08/04/maik-pompeio-uveri-che-turciia-e-kliuchov-sytrudnik-v-nato.384106", "text": "Държавният секретар на САЩ Майк Помпейо увери, че въпреки напреженията заради задържането на американски пастор и други разногласия, Турция остава ключов съюзник в НАТО, предадоха Ройтерс и Асошиейтед прес.\r\nСАЩ възнамеряват да работят в сътрудничество с Турция въпреки наложените от администрацията на Тръмп санкции срещу двама турски министри заради продължаващото държане в затвор на американския пастор Андрю Брънсън, който е обвинен от Анкара в шпионаж и подкрепа на тероризма.\n\nНа въпрос по време на среща на външните министри на Асоциацията на държавите от Югоизточна Азия (АСЕАН) в Сингапур дали този проблем застрашава членството на Турция в НАТО Помпейо отговори: \"Турция е партньор в НАТО, с който САЩ имат пълното намерение да продължат да работят в сътрудничество\".\rПомпейо изрази надежда, че спорът около задържането на пастора и на трима местни служители на Държавния департамент ще бъде решен в близките дни.\r\nТой призова международната общност да продължи да поддържа дипломатическия и икономически натиск върху Северна Корея докато Пхенян не се откаже от ядрените си оръжия, предаде Франс прес.\r\nНа срещи в рамките на форума на Асоциацията на държавите от Югоизточна Азия (АСЕАН) \"настоях колко важно е да се запази дипломатическият и икономически натиск върху Северна Корея с цел постигане на окончателна и напълно проверена денуклеаризация, за каквато се ангажира КНДР\", заяви Помпейо.\r\n\"Ясно е, че нашите партньори и съюзници в АСЕАН знаят колко важна е денуклеаризацията на Северна Корея за собствената им сигурност\", добави той.\r\nЕто защо \"им препоръчах строго да прилагат всички санкции, включително пълното прекратяване на незаконни прехвърляния на петрол от кораб на кораб\" за доставки в Северна Корея, заяви Помпейо.\r\nТой по-конкретно разкритикува Русия, като спомена информации, че тя продължава да търгува със севернокорейци и да предлага работа на експатрирани севернокорейски работници, които са важен източник на приходи за режима в Пхенян.\r\n\"Това би било нарушение на резолюциите на Съвета за сигурност на ООН и всякакво нарушение ще се приеме много сериозно от САЩ\", каза Помпейо и заяви, че ще обсъди въпроса с Москва. (БТА)", "date": "2018.08.04", "title": "Майк Помпейо увери, че Турция е ключов сътрудник в НАТО"}
{"url": "https://www.dnes.bg/notifikacii/2018/08/04/jega-v-iujna-i-centralna-evropa-shte-stigne-li-47-gradusa.384108", "text": "Жегите в Южна и Централна и Европа продължават. Очаква се днес в Португалия да бъдат регистрирани нови температурни рекорди и живакът да достигне 47 градуса. \r\nСиноптиците предупреждават за рекордно високи температури и в Испания. Необичайно топло е лятото във Великобритания и Швеция. Северна Корея също съобщава за гореща вълна, обхванала страната.\n\r\nВ почти цяла Португалия е обявен червен код за опасни жеги, а екипи на медицинските и противопожарните служби са в повишена готовност за реакция при нужда. В Португалия вчера бяха подобрени местните температурни рекорди на осем места, а според прогнозите през следващите дни се очакват още по-високи температури.\r\nВъв вътрешността на страната бяха измерени около 45 градуса, а за днес се очакват до 47.  В почти цялата страна е обявен червен код по скалата на агенцията за гражданска защита. Екипи на медицинските и противопожарните служби ще са в повишена готовност през уикенда, предаде БНР.\r\nВ Испания горещата вълна вече отне живота на двама души. В много административни области на страната е обявено предупреждение за опасни горещини с температури от над 40 градуса.\n\r\nИма вероятност температурите на Иберийския полуостров да бият температурните рекорди за Европа. Най-високата температура на територията на континента е била регистрирана през 1977 г. в Гърция - 48 градуса по Целзий.\n\r\nВ Швеция службите за гражданска защита определиха за днес и утре \"висок риск\" от пожари в централните и южните райони на страната.\n\r\nГорещата вълна не подмина и Острова. Метеорологичната служба във Великобритания съобщи, че миналият месец е бил третият най-топъл юли за повече от сто години.\n\r\nВисоки са температурите и в южната част на Франция.\n\r\nИ Корейският полуостров беше обхванат от големи жеги, които станаха причина за смъртта на 35 души. Тази седмица в Южна Корея бяха измерени 41 градуса - най-високата температура в страната, откакто преди повече от сто години започва да се води статистика, съобщава заместник-ръководителят на Агенцията за националната метеорологична прогноза:\n\r\n\"В някои вътрешни региони, максималните температури по обяд превишават 40 градуса. Дори максималните температури на някои големи градове, включително Пхенян, надхвърлят 38 градуса. Това са най-високите стойности, регистрирани след въвеждането на метеорологичното проучване\".\r\n ", "date": "2018.08.04", "title": "Жега в Южна и Централна Европа. Ще стигне ли 47 градуса?"}
{"url": "https://www.dnes.bg/obshtestvo/2018/08/04/sos-do-mvnr-v-beda-sym-shte-podavame-signali-v-chujbina-s-edin-buton.384101", "text": "Българите в чужбина лесно ще уведомяват българските служби, че са изпаднали в беда. Чрез SOS бутон от мобилно приложение на Министерството на външните работи (МВнР) нашенците ще може да подадат GPS координатите си до служителите на ведомството и до посолството ни и най-близката консулска служба на държавата ни.\n\r\nПриложението ще е безплатно и ще работи за всички платформи. Ще може да се сваля от сайта на министерството, както и от магазините на Google и Apple. По проекта на министерството е предвидена и разяснителна кампания, за да се запознаят нашенци с възможностите на приложението.\r\nРегистрацията ще бъде задължителна, за да разполагат дипломатите ни с необходимата информация. Замислено е сигналите да се изпращат освен чрез интернет връзката в роуминг, с която разполагат модерните телефони, но е скъп в много държави, да се използва и мобилната мрежа в страната чрез SMS.\r\n                    \r\n                    \r\nСигнали няма да може да се подават от България.\n\r\nПарите са осигурени по програма на Норвежкия механизъм за финансиране и в партньорство на външното министерство на северната държава. Единствено Финландия, Холандия и Португалия имат подобни мобилни приложения, показва проучването на европейския опит. Най-честите опции са достъп до информацията на сайта на външните министерства на съответните държави.\r\nИма и планове в българското приложение да се ползват 26-те спътника на европейските космически програми, които предлагат безплатни услуги, за да се дава възможност на потребителите за избор на безопасен маршрут при природни бедствия или други случаи.\n\r\nИзвънредните ситуации с български граждани са довели до решение в министерството за осъществяване на проекта. Дипломатите залагат много на него, коментира пред \"Монитор\" Бойко Христов, началник на отдел \"Оперативно дежурство\", дирекция \"Ситуационен център\" към МВнР.\r\nОсобено след като нито една държава не разполага с точния брой граждани в чужбина, които са на почивка или живеят навън. Пътуванията не само у нас, но и зад граница, крият освен радостни моменти и рискове. Наводненията и пожарите в съседна в Гърция наскоро доведоха до дузина от обаждания в министерството.\r\nЕдно от тях бе за две семейства с деца, които благодарение на постоянните инструкции успяха да се приберат успешно у дома. Само по време на пожарите в района на Атина в посолството ни в съседката ни са били получени общо 12 сигнала във връзка с бедствието, като 3 са от граждани в района на пожарите, а 9 са от притеснени близки, които са съобщили, че техни роднини се намират в района на бедствието.\n\r\nНо гражданите рядко са запознати при какви случаи могат да се обръщат към българските дипломати у нас и в чужбина. Българи в беда или нужда от консулска закрила са най-честите случаи. Природни бедствия, политическа нестабилност, тероризъм, организирана престъпност са част от акцентите в работата на консулските служби по света и дирекция \"Ситуационен център\" към външното министерство, когато става дума за живота и здравето на български граждани в чужбина.\r\nТе трябва основно да идентифицират риска и да уведомяват българите за опасностите, които ги грозят извън страната ни. И ги съобщават чрез медиите и интернет страницата на министерството. Отделно към дирекцията в министерството има денонощни дежурни, които приемат сигнали по телефон, мейл и факс.\n\r\nБългарски граждани търсят съдействие и при изчезнали близки или при съмнения за отвличания. Граждани, които нямат връзка с близките си от дълго време, най-често активно пътуващи млади хора, също се обръщат към министерството за съдействие. Малко от гражданите са запознати, че при съмнения за отвлечен или изчезнал близък зад граница близките му трябва да подадат сигнал в местното районно по местоживеене, трябва да се легитимират с личните си документи, за да докажат родственост и чак тогава полицията по линия на международното сътрудничество започва да ги издирват.\r\nВъншното министерство работи с полицията по едни и същи казуси, казва началникът в дирекция \"Ситуационен център\". Ролята на дежурните служители в министерството е да бъдат и психолози, за да успокояват хора, \"защото в такива ситуации паниката и притеснението са напълно нормални\". Постъпилите сигнали веднага се предават от консулската дирекция в министерството и задграничното представителство в съответната държава. Ако казусът е спешен, веднага се влиза в контакт с посолството.\n\r\nБългарските дипломати не са детективи, нито полицаи, а уведомяват за случаите местните служби. От България се проследяват случаите и се уведомяват близките. \"Не всеки казус има едно и също решение и разписан протокол за действие\", казва Христов, \"тук се намесва и човешкият фактор на място. Наши консули са помагали в какви ли не ситуации, за да не останат наши граждани на улицата\".\n\r\nИнтересен е случаят на българка фотограф, която в Индонезия има връзка с местен жител. Майка й притеснена се обажда в министерството посред нощ, и казва: \"Знам къде е дъщеря ми, отвлечена е, знам къде е\". Ситуацията е необичайна, защото българката не отговаря на обажданията по телефона, а само пише. Отнема известно време, но накрая успява да се измъкне жива и здрава. Дежурните са свидетели и на случаи, когато близки не си говорят и се опитват чрез тях да получат информация. Даже и пускат фалшиви сигнали, за да намерят роднините си.\n\r\nСмъртта е част от работата на служителите в министерството. По време на дежурствата на служителите в звеното пристигат сигнали за починали хора. Често се обаждат и туристи, които са решили да пътуват към някоя \"гореща точка\" по света. Някои от тях се \"изхитряват\" и опитват да ползват публикуваната на сайта на МВнР информация при съдебни искове за провалена почивка, което не е възможно. Обаждат се и искат официален документ, за да си върнат парите от самолетен билет.\n\r\nЕвакуацията е сред най-сложните моменти в работата на консулите по места и на служителите в министерството. Не по-различен е случаят преди две години при неуспешния опит за преврат в Турция, когато успешно са евакуирани 3 автобуса българи от Истанбул, спомня си Христов. Важно е да се знае, че един от плюсовете България да е част от Европейския съюз, че всеки гражданин може да се обърне към консулските служби на страните членки.\n\r\nНад 12 000 българи са потърсили помощ за три години.\n\r\nВъв външното министерство работи \"Ситуационен център\", където оперативни служители дават дежурства 24/7. Те отговорят на наши сънародници на позвънявания по телефон, получени факсове или електронни писма. Дежурствата им са коордирани с задграничните представителства и дирекция \"Консулски отношения\". Логично дигитализацията на комуникацията е довела до по-малко факсове за сметка на повече мейли до служителите, показва статистиката на министерството за последните две пълни години и до края на седми месец на настоящата.", "date": "2018.08.04", "title": "SOS до МВнР: В беда съм! Ще подаваме сигнали в чужбина с един бутон"}
{"url": "https://www.dnes.bg/obshtestvo/2018/08/04/rodoliubecyt-haitov-dylboko-privyrzan-kym-narodnoto-kym-seloto.383954", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТази събота, 4 август, в семейното предаването на телевизия  - \"Фамилно\" гостува арх. Здравец Хайтов, син на писателя Николай Хайтов. \n\r\nХайтов става известент със сборника си \"Диви разкази\". По негов сценарий са филмите \"Козият рог\", \"Мъжки времена\", \"Краят на песента\", \"Дърво без корен\" и хитовият навремето телевизионен сериал \"Капитан Петко войвода\". \n\r\n\"Като личност той беше българин, дълбоко привързан към народното, към селото си – село Яворово, родолюбец с една дума\", разказва Здравец Хайтов пред водещата Деляна Маринова. \r\n                    \r\n                    \r\nПрез 1954 г. Хайтов бил без работа. Обадил му се приятел от Мадан и му предложил да отиде там и той решил, че ще замине. Но точно тогава получава писмо от Георги Караславов за среща още на следващия ден.\r\nРазговорът му се сторил малко странен, понеже Караславов попитал Хайтов, който вече имал няколко дописки, защо използва в текстовете си толкова много турцизми. Не може ли да ги замени с български думи\", разказва Здравец Хайтов. \n\r\nБаща му обяснил на Караславов, че думите имат определено внушение - \"калабалък\" означава \"множество\", но в друг смисъл, \"курбан\" е \"свещена чорба\".\r\nТака Николай Хайтов успял да убеди Караславов, че думите му са на точното място. И тогава му било предложено, въз основа и опита му като лесничей, да замине в командировка и да пише за гората... \"Фамилно\" започва в 10:30 ч.", "date": "2018.08.04", "title": "Родолюбецът Хайтов! Дълбоко привързан към народното, към селото"}
{"url": "https://www.dnes.bg/notifikacii/2018/08/04/dva-vertoleta-se-sblyskaha-v-rusiia-jertvite-sa-18.384109", "text": "Хеликоптер Ми-8 е катастрофирал в Красноярския край, след като закачил с витлото си конструкцията с външно окачване за превоз на товари на друг вертолет, съобщи ТАСС, като цитира пресслужбата на \"Росавиация\".\r\nСпоред съобщението на сайта на ведомството след излитането хеликоптерът Ми-8 АМТ с пътници на борда по неустановени причини се е блъснал във външната конструкция, превозваща товар на другия вертолет, в резултат на което е паднал, разбил се и изгорял.\r\nДвете машини излетели един след друг в района на Ванкорското нефтонаходище. Първи излетял вертолет Ми-8 с външно окачения товар и без пътници на борда, а след него - вторият Ми-8АМТ с пътници - работници от смените на помпена станция.\r\nКатастрофата е станала при метеорологични условия без валежи. Загинали са всички на борда - тричленен екипаж и 15 пътници. Компанията \"РН-Ванкор\", чиито служители и подизпълнители се намирали в катастрофиралия хеликоптер, ще окаже помощ на семействата на загиналите, съобщи \"Роснефт\". (БТА)", "date": "2018.08.04", "title": "Два вертолета се сблъскаха в Русия, жертвите са 18"}
{"url": "https://www.dnes.bg/index/2018/08/04/riana-e-pyrvata-tymnokoja-na-koricata-na-britanskiia-vog.384111", "text": "Поп звездата Риана стана първата тъмнокожа жена, появила се на корицата на британското издание на списание \"Вог\". \r\nВъншният й вид е поверен на главния редактор на изданието и старшия фотограф. A освен цветната визия, впечатление правят и веждите на изпълнителката, които са много тънко изрисувани. \r\nСептемврийският брой на модната библия \"Вог\" вече е в продажба във Великобритания, предаде .\r\n ", "date": "2018.08.04", "title": "Риана е първата тъмнокожа на корицата на британския \"Вог\""}
{"url": "https://www.dnes.bg/notifikacii/2018/08/04/mitio-ochite-bil-v-istanbul-arestuvaha-go.384112", "text": "Димитър Желязков - Митьо Очите е бил арестуван тази нощ в Истанбул. Задържането  му е станало след съвместна операция на българските и турските служби, предаде bTV.  \n\nДимитър Желязков беше официално обявен за издирване от Интерпол.\r\nВ сайта на организацията е посочено, че Желязков се издирва във връзка с участието му в организирана престъпна група, свързана с рекет, изнудване и палежи с цел печалба.\n\r\nПрокуратурата и антимафиотите знаели, че Желязков е напуснал страната този понеделник, като това е станало законно – той не е бил подсъдим или обвиняем.\r\nСпоред прокуратурата Митьо Очите е преминал на територията на Турция от Гърция. Той ще остане в турски затвор, докато продължава процедурата по екстрадиция.\r\nПри мащабна полицейска операция на 2 август в Бургас бяха арестувани 19 души, считани за приближени на Митьо Очите.\n\r\nСпоред прокуратурата става дума за организирана престъпна група за рекет и разпространение на наркотици с голямо влияние в цялата страна. Оказва се, че част от задържаните имат общо с погребалния бизнес.\r\nОт специализираната прокуратура разкриха, че работят по случая вече две години. Групата е действала по Южното Черноморие, ползвала се е с влияние в цялата страна. Разполагали са и с оръжия.\n\r\nВ разбитата престъпна група е участвал и общинският съветник втори мандат в Несебър Пейо Янков. Претърсен беше домът му, където е открита сумата от 60 хил. лв.\r\nФамилията на Пейо Янков е позната отдавна. Баща му – Димитър Янков, който също е бил общински съветник, беше разстрелян в Несебър. За фамилията се знае, че държи в ръцете си бизнеса с хотели и ресторанти в Слънчев бряг и района.\r\n ", "date": "2018.08.04", "title": "Митьо Очите бил в Истанбул! Арестуваха го!"}
{"url": "https://www.dnes.bg/stranata/2018/08/04/dve-jertvi-na-pytia-pri-incidenti-blizo-do-moreto.384110", "text": "Моторист е загинал при катастрофа в участъка Старо Оряхово - Рудник. Инцидентът е станал вчера, съобщиха от Пътна полиция\" за \"Фокус\". Мотористът е загинал на място при челен сблъсък с автомобил.\r\nПострадала е и пътничка. Тя е с контузия на крака, но няма опасност за живота ѝ.\r\nЕдин човек е загинал, блъскайки се с кола в мантинелата на входа на Бургас от Созопол. Инцидентът се е случил около 17.00 вчера.\r\nЗа четири жертви на пътни произшествия у нас през изминалото денонощие съобщава пресцентърът на МВР.\r\nОбщо са регистрирани 29 инцидента с 29 ранени.\r\nДнес двама души са пострадали при катастрофа между два автомобила по АМ \"Тракия\" в участъка Карнобат-Бургас. Те са откарани в бургаска болница.", "date": "2018.08.04", "title": "Две жертви на пътя при инциденти близо до морето"}
{"url": "https://www.dnes.bg/mish-mash/2018/08/04/briuksel-predlaga-regulaciia-na-mastiloto-za-tatusi.384114", "text": "Брюксел се готви да предложи регулация на мастилата, използвани във все по-разрастващия се бизнес с татуси. \r\nВ момента няма единен европейски стандарт. Оцветителите в текстилната индустрия и в козметиката трябва да отговарят на много и строги правила, но те не важат за татусите, предаде .\r\nДнес 12% от европейците имат татуси, докато през 2003 г. татуираните са били едва 5 на сто.\r\n ", "date": "2018.08.04", "title": "Брюксел предлага регулация на мастилото за татуси"}
{"url": "https://www.dnes.bg/obshtestvo/2018/08/04/sds-zatvorena-za-partniorstva-s-malkite-desni-partii.384113", "text": "От избирането на Румен Христов за председател на СДС централата на “Раковски” 134 се е затворила за всякакви партньорства, според запознати с преговорите, пише “24 часа”.\n\nНовият син лидер парирал опипването на почвата и от страна на партията, която в края на 2001 г. създаде Стефан Софиянски - Съюза на свободните демократи (ССД).\r\nПреди дни бившият столичен кмет заяви пред “24 часа”, че ако всички застанат заедно зад обща кауза, той би подкрепил дори вариант сегашните партии да се разпуснат и да се влеят отново в една. Структурата е второстепенният въпрос, първият е идеята, подчерта Софиянски. А той самият не е преставал да се чувства седесар.\r\n                    \r\n                    \r\nССД формално вече има нов председател - бившия общински съветник Радослав Кацаров, макар че разпознаваемото лице на формацията остава самият Софиянски. Въпреки совалките, които са инициирали оттам след избирането на Румен Христов, от “Раковски” не върнали нито намек, че обединение е възможно. Което е изненадващо, при положение че през 1997 г. новият син лидер беше земеделски министър на служебния премиер Стефан Софиянски и практически това проправи пътя му в политиката.\n\r\nВ резултат на това преди дни Кацаров избързал да обяви учредяването на движение “Възход” - коалиция с “Движение демократично действие” на Стефан Иванов, някогашен лидер на младежкия СДС, с когото бе по едно и също време столичен общински съветник, и с Единна народна партия на Валентина Василева. \r\nЦелта е обединение на десни партии, неправителствени организации и отделни граждани - модела, който повече от година разработва платформата на Христо Иванов и Атанас Атанасов “Демократична България”, където отидоха голяма част от реформаторите като например Мартин Димитров.", "date": "2018.08.04", "title": "СДС затворена за партньорства с малките десни партии"}
{"url": "https://www.dnes.bg/zvezdi/2018/08/04/dyshteriata-na-dyglas-i-zita-djouns-podigravat-me.384061", "text": "Дъщерята на холивудската двойка Майкъл Дъглас и Катрин Зита Джоунс – Карис дава първото си интервю в новия брой на списание Town and Country. Стройната брюнетка позира за изданието заедно с красивата си майка, на която и доста прилича.\n\r\nЗвездната наследница разкрива, че търпи тормоз в училище заради факта, че баща ѝ е на 73 години. \"Когато баща ми дойде да ме вземе от училище, съучениците ми ме дразнят с думите \"дядо ти те чака\", оплаква се мис Дъглас.\n\r\nКарис, която е на 15 години, признава, че иска да се отърси и от факта, че е трето поколение от филмовата династия Дъглас (дядо ѝ е холивудският ветеран Кърк Дъглас).\n\r\n\"Не ми харесва идеята да ме съдят по това, че съм част от династията \"Дъглас\". Мисля, че това, което ме притеснява най-много, е, че хората ще смятат, че нямам талант и че не се трудя усилено, ако реша и аз да ставам актриса, а че всичко ми се дава даром\".\r\n                    \r\n                    \r\nТийнейджърката споделя, че не ѝ е лесно да расте в светлината на прожекторите. \"Честно казано чувствам, че трябва постоянно да се доказвам на хората\".\n\r\nКарис признава още, че майка ѝ е нейната най-голяма модна икона, а самата Катрин споделя, че дъщеря ѝ си има свой собствен стил: \"Тя е модерна, но се облича подходящо за възрастта си. Никога не ми се е налагало да ѝ правя забележки, че се облича без мярка\".\r\nКарис и 18-годишният ѝ брат Дилън прекарват детските си години на слънчевите Бермудски острови, далеч от лудостта на Холивуд. Те дълго време смятат, че баща им е производител на палачинки, а не филмова звезда.\n\r\nВижте снимките на Катрин и Карис за списанието в галерията на\r\n ", "date": "2018.08.04", "title": "Дъщерята на Дъглас и Зита Джоунс: Подиграват ме! "}
{"url": "https://www.dnes.bg/cars/2018/08/04/liato-more-v-gyrciia-za-kakvo-mogat-da-vi-globiat.384116", "text": "Една от най-новите санкции в Гърция е за шофиране с чехли и джапанки. Ако те спипат бос да натискаш педала на газта, наказанието е 50 евро при съседите.\n\r\n“Тези забрана отдавна действа в Европа, дори размерът на глобите е значително по-висок. Неведнъж са съставяли актове на наши шофьори за това, че са карали боси или с чехли. Наказанията са по 100-200 евро в различните европейски държави”, казва Петко Ангелов, един от най-големите превозвачи у нас.\n\r\nТой непрекъснато предупреждава шофьорите си на тирове да внимават и да карат с летни обувки. Дори в гореща Испания, където фирмата му има база и превозва товари, пише .\r\n                    \r\n                    \r\nВестта за новата санкция при гърците, макар и не толкова прилагана, вече е стреснала и българите. Пловдивчанин, който през уикенда се изтягаше на плажа край Александруполис, бързо изтупа пясъка от краката си и смени джапанките с платнени обувки, качвайки се в автомобила си. “Ще вземат да ми хакнат някоя глоба, после иди се оправяй”, коментира мъжът.\n\r\nПътни полицаи от Солун признават, че досега не са налагали санкции за шофиране с чехли. “Неизползването им по време на каране е елементарно изискване за всеки нормален водач. Нещо като самоконтрол”, казва Георгиос Василиадис, който над 20 години дебне по пътищата за нарушители.\n\r\n“Регистрирали сме не една и две тежки катастрофи, които се дължат именно на това - водачът е бил с чехли и кракът му се е подхлъзнал. Същото се отнася и за шофьорки с високи токчета”, уточнява пътният полицай Василиадис. Съветът му е след предупреждение водачът веднага да се коригира и да си обуе обувки.\n\r\nДотук глоба няма, защото гръцките ченгета засега са снизходителни. Но ако, не дай боже, шофьор причини катастрофа заради отворени обувки, това утежнява вината му, тъй като не е спазил изискването на Закона за движение по пътищата.\n\r\nПо думите му при евентуална катастрофа в акта се посочва, че водачът не е успял да маневрира заради носеното от него облекло. \n\r\nГръцката полиция препоръчва, без да налага глоба, шофьорите да носят блуза, а не да карат голи до кръста.\n\r\nНо не от естетически съображения, а защото имало случаи, когато при пътен инцидент човекът зад волана е получил по-големи изгаряния, понеже бил гол. Отделно може да изпусне и волана, ако го ухапе оса по гърдите.\n\r\nДобре е българите да знаят, че в Гърция е забранено и носенето на нож в автомобила, защото спада към хладните оръжия. Това правило включва и ножове за обичайна употреба с по-голяма дръжка на острието. Полицаите не мерят дължината му, а просто го конфискуват. И тук прилагането на мярката зависи до голяма степен от великодушието на служителите на реда. Едва ли ще те пратят на съд заради месарски нож, с който си тръгнал на пикник.\n\r\nСлед последните промени в Закона за движение по пътищата в Гърция, които вече са в сила, е премахнато намалението от 50%, ако глобата се плати в рамките на 10 дни. Гърците могат да я платят на вноски, но за чужденците това не важи. Те броят пълния размер.\n\r\nВ категорията “чести нарушения”, съпроводени с отнемане на книжка за два месеца, е употреба на мобилен телефон без слушалки или мотопедист да кара без каска. Наказва се солено и возенето на деца, без да имат сигурност в колата. Не се уточнява дали става въпрос за предпазни колани, детска седалка или да ги сложиш до водача. Просто полицаят те спира, вижда дете и посочва на какъв риск си го поставил. Ползването на bluetooth е разрешено.\n\r\nБългарите, които пътуват из Гърция, никога да не хвърлят през прозореца каквото и да било. Това нарушение е в категорията “действия срещу другите и евентуален риск” и се тълкува като замърсяване на околната среда или пък като източник на пътно произшествие или пожар.\n\r\nГръцките власти въведоха и така наречените “нулеви фишове”. На тях няма глоби в пари, но са наказателни - отнемат книжка и спират колата от движение за два месеца.\n\r\nСамите пътни полицаи твърдят, че “това е писано на коляно от невежи”. Става въпрос за нарушения, но не си предизвикал някаква рискова ситуация. Например влязъл си за малко в аварийна лента или майка е спряла на място за инвалиди да слезе детето и я вижда полицай. Според поправките трябва да ѝ вземат книжката и да спират колата. Самите гръцки катаджии казват, че не го прилагат. Но не е зле българите да го знаят. \n\r\nВсеизвестни са тежките нарушения, където санкцията е 700 евро за минаване на червено, на стоп или за шофиране след употреба на алкохол. Както и за каране със скорост, по-ниска от минималната допустима, или за неправилно изпреварване или влизане в насрещното платно.\n\r\nМного често българи и въобще чужденци биват глобявани със 160 евро за теглич. Почти всички съвременни модели на автомобилите имат такъв. Гърците не забраняват колата да има такъв, но трябва да е вписан в документите на колата. Инак как ще си карат лодките и караваните до морето.\n\r\nС 2000 евро олекваш, ако при рутинна проверка бъде установено, че си монтирал антирадар. Освен парична санкция книжката се отнема за месец, а номерата се свалят за 60 дни. За алкохол над 1,1 промила глобата е 1200 евро, шест месеца без книжка и евентуално затвор до два месеца.\n\r\n“Българите да престанат да носят гориво в туби. Нищо не спестяват, само може да си навлекат големи главоболия, особено сега, след библейските пожари\", обръщат се с молба към съседите гръцки полицаи.", "date": "2018.08.04", "title": "Лято, море - в Гърция! За какво могат да ви глобят?"}
