{"url": "https://www.dnes.bg/world/2019/08/18/vlastta-v-polsha-protiv-pytuvashtiia-teatyr-na-praidovete.420052", "text": "Полша не бива да се поддава на \"пътуващия театър\" на гей прайдовете, заяви днес лидерът на управляващата в Полша консервативна партия \"Право и справедливост\" (ПиС) Ярослав Качински в момент, когато католическа Полша се готви за парламентарните избори на 13 октомври, съобщи БТА като се позова на Ройтерс. \n\r\nЗа ПиС правата на ЛГБТ общността са основна тема на предизборната кампания и хората с различна сексуална ориентация са представяни като носители на опасна западна идея, която подкопава традиционните католически ценности. \n\r\n\"Тази офанзива, този пътуващ театър, който се играе в различни градове, за да се провокира, а после да се плаче. . .  че \"ние сме пострадали\", това трябва да бъде разобличено и отхвърлено\" , каза лидерът на ПиС на предизборно събитие в град Сталова Воля, наречено \"семен пикник\". За да се регулират тези неща, трябва да се прилага законът, каза Качински, без да уточни какво има предвид. \n                    \n                    \n                \r\n                \r\n                \r\n                \r\nТой заяви, че е благодарен на полския епископ  Марек Йендрашевски, който този месец каза, имайки предвид комунистическите управници, че Полша преди е била нападната от \"червената зараза\", а сега е нападната от \"зараза в цветовете на дъгата\" на гей активистите. \n\r\nЕдинствено \"Право и справедливост\" може да защити Католическата църква и заплахите за традиционното семейство, които идват от Запада. Трябва да живеем в свобода, но не и да търпим  всичко, което се случва на запад от нашите граници, където свободата се унищожава, добави Качински. \n\r\nСпоред политически анализатори критиките на ПиС към правата на ЛГБТ общността може би са стратегия за печелене на подкрепа на изборите от консервативните избиратели в селските райони. Управляващата партия води в социологическите проучвания и се очаква да спечели още един четиригодишен мандат. \n\r\nНа проявата в Сталова Воля говори и премиерът Матеуш Моравецки, който заяви, че управляващите никога няма да се съгласят да се обиждат поляци и \"полската вяра\", съобщи телевизия ТBH24. Той изрази увереност, че след десет или двайсет години жизненото равнище в Полша ще е по-високо от това на Запад, съобщи ПАП. \n\r\nКритици казват, че ПиС с изявленията си подклажда насилие срещу гей общността. През юли гей парад в североизточния полски град Бялисток бе помрачен от насилие, когато контрадемонстранти нападнаха участниците в него. Подобна проява в град Плоцк премина при засилена полицейска охрана на участниците в шествието.", "date": "2019.08.18", "title": "Властта в Полша против \"пътуващия театър\" на прайдовете"}
{"url": "https://www.dnes.bg/world/2019/08/18/ispaniia-skloni-da-prieme-migranti-ot-korab-krai-italiia.420042", "text": "Испанското правителство предложи днес да приеме в пристанище Алхесирас над 100 мигранти, които повече от две седмици са на кораб на испанска хуманитарна организация край италианския остров Лампедуза, предаде БТА като се позова на Ройтерс.\n\n\r\nВъпреки че първоначално отказваше всякакъв достъп на мигранти до италиански пристанища, вчера италианският вътрешен министър Матео Салвини позволи на 27 непълнолетни от \"Оупън армс\" да го напуснат. Той добави, че е направил отстъпката под натиска на италианския премиер Джузепе Конте.\n\r\nИспанският министър-председател Педро Санчес написа днес в Туитър: \"Испания винаги е действала при спешни случаи от хуманитарно естество. Наложително е да се намери трайно и насърчаващо европейско решение, което да обвързва предизвикателството на миграцията с ценностите на ЕС за напредък и хуманизъм\".\n                    \n                    \n                \r\n                \r\n                \r\n                \r\nФранция, Германия, Румъния, Португалия, Испания и Люксембург казаха тази седмица, че ще помогнат за настаняване на мигрантите. В днешното изявление на испанското правителство се казва, че това ще стане, след като корабът акостира в Алхесирас. В съобщението се подчертава, че решението е било взето заради \"извънредната ситуация\" на борда на \"Оупън армс\" и се критикува непонятната според Мадрид реакция на италианските власти, особено на Салвини. \n\r\nСалвини вчера разпространи изявление, в което повтаря, че \"Оупън армс\" е трябвало да откара мигрантите в Испания и че организацията, която е собственик на спасителния кораб, носи вина за съдбата им.\r\n ", "date": "2019.08.18", "title": "Испания склони да приеме мигранти от кораб край Италия"}
{"url": "https://www.dnes.bg/obshtestvo/2019/08/18/novite-pravila-za-vaksinite-razdeliha-lekarskoto-syslovie.420044", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНови правила при поставянето на задължителните ваксини на деца раздели лекарското съсловие.\n\r\nСпоред една част от медиците е наложително осъвременяване на националната имунизационна политика. Противниците на това смятат обаче, че намаляването на някои ваксини се прави, за да се намалят разходите за имунизации.\n\r\nСпоред промените поставянето на пневмококова ваксина при деца до 6-месечна възраст се намалява от три на два пъти. \n\n\r\nПредвижда се и отмяна на пробата манту.\n\r\nПромените предвиждат и реимунизацията срещу туберкулоза при деца на 11-годишна възраст да отпадне и да бъде въведена такава срещу коклюш при тези на 12 години.\n                    \n                    \n                \r\n                \r\n                \r\n                \r\nСпоред противниците на промените премахването на пробата за туберкулоза на 12-годишна възраст и намаляването на дозите на ваксината за пневмония и коклюш до 6-месечна възраст, не са добро решение. \n\r\nРодители пък са на мнение, че ваксината за варицела трябва да стане задължителна. \n\r\nВ момента предложенията за промени в Наредбата за имунизации са в процес на експертно обсъждане, което ще продължи две седмици.", "date": "2019.08.18", "title": "Новите правила за ваксините разделиха лекарското съсловие "}
{"url": "https://www.dnes.bg/notifikacii/2019/08/18/ezeroto-tuz-v-turciia-stana-rozovo-ocharova-turistite.420045", "text": "Езерото Туз, второто по големина в Турция, се оцвети в розово, превръщайки се във впечатляваща гледка за туристите, съобщава турската частна телевизия НТВ, цитирана от БТА.\n\r\nНеобичайният цвят се дължи на водораслите Дуналиела салина и хало бактерии. Водораслите произвеждат червен на цвят бета каротин през летните месеци, когато времето е по-горещо и солеността на езерните води нараства, за да се пазят от вредното въздействие на слънчевите лъчи.\n\r\nПак по това време в езерото Туз се размножават хало бактерии, които способстват за оцветяването на езерото в розово и червено. Обичайният цвят на водата се възстановява, когато настъпи по-хладно и дъждовно време. \n\r\nЕзерото Туз (в превод от турски \"сол\") е разположено в пределите на три окръга на страната - Коня, Анкара и Аксарай. \r\nЕзерото привлича вниманието на местните жители и чуждестранните туристи с изключителната си природна красота. През пролетта и лятото районът приютява мигриращи птици. \r\n                \r\n                \r\n                \r\nЕзерото Туз е известно и като \"рай на фламингите\" заради птиците фламинго, които долитат и гнездят там.\r\n ", "date": "2019.08.18", "title": "Езерото Туз в Турция стана розово, очарова туристите "}
{"url": "https://www.dnes.bg/eu/2019/08/18/vyzmojno-li-e-obedinenoto-kralstvo-moje-da-ne-ocelee-pri-brexit.419656", "text": "Британската история се превърна в бойно поле на Brexit-а. Решението на британските избиратели преди три години да излязат от Европейския съюз беше подхранвано от схващането, че Великобритания по принцип е отделена от континенталните си съседи - остров-държава, а не европейска сила, пише  Асошиейтед прес.\n\r\nПодкрепящият Brexit консервативен депутат Джейкъб Рийс-Мог сравнява Brexit с историческите британски военни победи на континента, като казва, че \"това е Ватерло, това е Аженкур, това е Креси\". Лидерът на Партията на Brexit-а Найджъл Фараж възпламенява тълпите със сирени за въздушна тревога и музика от трилъра за Втората световна война \"Голямото бягство\".\n                    \n                    \n                \r\n                \r\n                \r\n                \r\nПодобни патриотични послания предизвикват силни чувства в епохата на засилващ се национализъм. Противопоставящи се на Brexit-а политици и историци обаче казват, че този възглед е твърде опростенчески и може в крайна сметка да направи Великобритания по-слаба, а не по-силна.\n\r\nБившият британски министър-председател Гордън Браун заяви в неделя във в. \"Обзървър\", че заради една \"разрушителна, популистка, националистическа идеология\" Великобритания \"върви в просъница към забвение\".\n\n\n\n\r\nБраун, който оглавяваше Лейбъристката партия и беше министър-председател между 2007 и 2010 г., обвини сегашния консервативен министър-председател Борис Джонсън, че \"апелира към абсурдния и лъжлив образ на британския патриот, който храбро се опълчва на непреклонна Европа, решена да ни превърне във васална държава\".\n\r\nПочетният професор по история в университета в Кембридж Ричард Дж. Еванс изрази съжаление от засилващата се тенденция да се \"говори за Европа, все едно тя е нещо отделно, все едно Великобритания не е част от Европа\".\n\r\n\"Наскоро отидох на летище \"Гетуик\" и там има огромна реклама на авиокомпания, която гласи \"Европа е по-близо, отколкото си мислите\", каза той. \"А аз си помислих - ами да, тя е по-близо, отколкото си мислите, ние сме в нея.\"\n\r\nЕванс каза, че възгледът за Великобритания като изключение от европейското правило пренебрегва \"множеството връзки между Англия и континента през вековете\".\n\r\n\"Ако погледнете нашите суверени, те са били французи, холандци, германци\", каза той и отбеляза колко силно е преплетена в културно отношение Великобритания с континентална Европа.\n\r\nПодобно на Еванс, професорът по история в университета на Торонто Маргарет Макмилан настоява, че Brexit-ът е \"подхранван от много невярна представа за миналото\" и от носталгия по дните, когато Британската империя е обхващала една четвърт от земното кълбо.\n\r\nМакмилан каза, че много хора във Великобритания и особено в Англия, в която живеят пет шести от населението на Обединеното кралство и в която гласовете за напускане на ЕС бяха най-много през 2016 г., \"страдат от екзистенциална криза кои са\".\n\r\n\"Мисля, че те са загубили своята империя и чувството да си водеща световна сила и изглежда са го приели, но мисля, че витае усещането \"Някога бяхме велики, а сега не сме\", каза тя.\n\r\nПодкрепящите Brexit историци отхвърлят това схващане и гледат на ЕС като на недемократична пречка за британския суверенитет.\n\r\nСпоред историка от Кембриджския университет Робърт Тумс фактът, че Великобритания не е преживяла окупация или диктатура през 20-и век, я различава от много нейни съседи. Той обаче мисли, че историческите различия между Великобритания и останалата част на Европа често се преувеличават, а Brexit-ът е движен от по-непосредствени тревоги.\n\r\n\"Ние със сигурност бяхме по-слабо свързани с цялата идея за европейската интеграция, отколкото страни като Франция или Германия\", каза той. \"Но мисля, че отношението към Европа всъщност не е кой знае колко по-различно в много държави от ЕС. И мисля, че това има много общо с по-скорошни събития - кризата в еврозоната, демократичния дефицит в ЕС и факта, че ЕС е станал толкова по-важен за живота на хората, а те имат доста малък контрол върху това, което прави той.\"\n\r\nТумс твърди, че във време на международна нестабилност е по-добре Великобритания да бъде извън непредсказуемия блок.\n\r\n\"Мисля, че сравнително сплотена и сравнително демократично управлявана единица е много по-вероятно да успее да се справи с всякакви възможни бури, отколкото всъщност доста неустойчива, непопулярна и много слаба конфедерация\", каза той.\n\r\nИсторикът Андрю Робъртс, биограф на Уинстън Чърчил, каза неотдавна, че \"идеята, че твоят суверенитет на практика е в ръцете на някой друг и извън страната ти, просто е неприемлива за всеки, който има някакво усещане за британска независимост\".\n\r\nДруги обаче, като Браун, твърдят, че демократичните институции на Великобритания са заплашени от Brexit-а.\n\r\nКрайният срок за излизане на Великобритания от ЕС - 31 октомври, наближава, а страната е изправена пред политическа криза. Консервативното правителство на Джонсън е решено да напусне със или без споразумение за Brexit, но парламентът ще се опита да му попречи да изведе Великобритания от ЕС без сделка. Съюзниците на Джонсън намекват, че той може да прекрати работата на парламента или да откаже да се оттегли, ако загуби вот на недоверие, предизвиквайки криза за древната, но отчасти неписана конституция на Великобритания.\n\r\nБившият британски външен министър Малкълм Рифкинд заяви в писмо до лондонския в. \"Таймс\", че ако Джонсън \"се опита да попречи на парламента и избирателите да имат последната дума по вариант без сделка, той би създал най-сериозната конституционна криза, откакто действията на Чарлз Първи довели до гражданската война\" през 17-и век. Това противопоставяне завърши с екзекуцията на монарха.\n\r\nМеждувременно Brexit отслабва връзките, обединяващи четирите нации на Обединеното кралство: Англия, Шотландия, Уелс и Северна Ирландия.\r\nВ Шотландия, която отхвърли възможността за отделяне от Великобритания на референдум през 2014 г., а после през 2016 г. гласува за оставане в ЕС, се увеличава натискът за нов референдум за независимост.\n\r\nВ Северна Ирландия, която също гласува за оставане в ЕС, заплахата, че ще има строго охранявана граница със съседна Република Ирландия, засилва подкрепата за обединена Ирландия - идея, която в исторически план е била анатема за протестантското, пробританско юнионистко мнозинство в Северна Ирландия.\n\r\n\"Никога не съм мислела, че ще чуя хората в Северна Ирландия да говорят за това как може би е време отново да се обединят с Юга, така както говорят за това сега\", каза Макмилан. \"Винаги е имало фантазьори, които са казвали \"някой ден пак ще се обединим\", но сега виждаме как го казват обикновени протестанти.\" \"Много е възможно Обединеното кралство да не оцелее, ако стане Brexit.\" \r\n \r\n/БТА/\r\n ", "date": "2019.08.18", "title": "Възможно ли е? Обединеното кралство може да не оцелее при Brexit"}
{"url": "https://www.dnes.bg/mish-mash/2019/08/18/ako-shtete-viarvaite-koreisko-iastie-se-spravia-s-opleshiviavaneto.420046", "text": "Лютивото традиционно корейско ястие кимчи успешно се справя с оплешивяването, са установили учени от университета в Сеул, пише в. \"Дейли мейл\".\r\n\r\nЮжнокорейските учени изследвали 23-ма мъже в ранен стадий на оплешивяване и с изявени плешивини.\r\n\r\nТе получавали по едно ястие кимчи преди закуска и преди лягане. \r\n\r\nСлед един месец на такъв хранителен режим при участниците в експеримента се наблюдавало сгъстяване на скалпа. \r\n\r\nОт 85 косъма на квадратен сантиметър те ставали 90, а след това 92 след 4 месеца консумация на лютивата гозба.\r\n\r\nКимчи се състои от кисело зеле, лук, чесън, рибен сос и подправки. Освен че сгъстява косата, ястието спирало косопада. \r\n\r\n ", "date": "2019.08.18", "title": "Ако щете вярвайте! Корейско ястие се справя с оплешивяването"}
{"url": "https://www.dnes.bg/stranata/2019/08/18/goliam-pojar-gori-krai-sofiiskoto-selo-rebrovo.420047", "text": "Голям пожар гори край софийското село Реброво, съобщи Нова тв.\r\n\r\nПламъците, обхванали местността „Голяма поляна”, са забелязани към 14 часа. \r\n\r\nЗапалили са се сухи треви и храсти. Огънят е обхванал и част от близката гора.\r\n\r\nСигнал до пожарната подават от Държавното горско стопанство. Местността е труднодостъпна за техника. \r\n\r\nНа мястото има коли на пожарната и доброволци.\r\n\r\nСпоред пожарникарите не е изключено огънят да е запален умишлено, но е възможно и причината да е немарливост от страна на туристи.\r\n\r\nВъв високите части на местността има и запустели вили.", "date": "2019.08.18", "title": "Голям пожар гори край софийското село Реброво"}
{"url": "https://www.dnes.bg/world/2019/08/18/dyjdyt-ne-spria-protesta-v-honkong-100-000-sa-na-ulicata.420048", "text": "Над 100 000 антиправителствени демонстранти участваха днес в масово шествие в Хонконг и препълниха основните кръстовища въпреки дъжда в единадесетата седмица на често пъти бурни демонстрации в азиатския финансов център. \n\n\n\r\nБроят на днешните участници показа, че продемократичното движение все още има широка база, въпреки някои неприятни сцени миналата седмица, когато протестиращи окупираха летището, за което някои активисти се извиниха, припомня Ройтерс.\n\r\n\"Адски горещо е и вали. Честно казано, мъчение е да дойде човек. Но трябва да сме тук, защото нямаме друг избор\", каза 24-годишният студент Джонатан, който беше на митинга, започнал в парка \"Виктория\" в квартал Козуей бей на остров Хонконг. \"Трябва да продължим, докато най-накрая правителството се отнесе към нас с уважението, което заслужаваме\", каза той.\n                    \n                    \n                \r\n                \r\n                \r\n                \r\nНедоволството избухна през юни заради вече оттеглен законопроект, който щеше да позволи заподозрени в престъпления в Хонконг да бъдат екстрадирани и съдени в континентален Китай. Протестите се подхранваха обаче от по-общи тревоги за подкопаване на свободите, гарантирани от принципа \"Една държава - две системи\", който важи за Хонконг след връщането на бившата британска колония под китайско управление през 1997 г.\n\r\nПротестиращите носеха плакати с надписи \"Свободен Хонконг\" и \"Демокрация сега\". Множеството в парка \"Виктория\" беше мирно и сред участниците имаше хора на средна възраст и по-възрастни, младежи и цели семейства, а някои родители носеха на рамене невръстните си деца.\n\r\nВъпреки че организаторите не получиха разрешение за шествие, паркът едва побра хората, които изпълнили и околните улици. Много протестиращи се насочиха към градския финансов център и скандираха искания за оставка на подкрепяната от Пекин ръководителка на местната администрация Кари Лам. Демонстрантите настояват и за окончателно оттегляне на законопроекта за екстрадиция, искат протестите да не бъдат определяни като \"нарушения на обществения ред\", сваляне на обвиненията срещу арестуваните, независимо разследване и подновяване на политическите реформи.", "date": "2019.08.18", "title": "Дъждът не спря протеста в Хонконг, 100 000 са на улицата"}
{"url": "https://www.dnes.bg/crime/2019/08/18/shofior-vleze-v-nasreshtnoto-platno-katastrofira-i-pochina.420049", "text": "62-годишен мъж е починал при катастрофа на пътя при Козница, близо до Клисура, съобщиха от полицията в  Пловдив пред „Фокус“. \r\n\r\nСигналът за инцидента е подаден в 12.20 ч. \r\n\r\nПо първоначални данни починалият е шофирал, навлязъл е в насрещното лента и се блъснал в други два автомобила. \r\n\r\nПочинал е напът за болницата.\r\n\r\nМедицинска помощ е оказана на място на 32-годишната шофьорка на втората кола, а 69-годишният водач на третата кола е откаран за прегледи. Алкохолните проби на двамата останали живи са отрицателни. \r\n ", "date": "2019.08.18", "title": "Шофьор влезе в насрещното платно, катастрофира и почина "}
{"url": "https://www.dnes.bg/football/2019/08/18/cska-s-vtora-domakinska-pobeda-nadigra-novaka-arda.420055", "text": "ЦСКА постигна втора поредна домакинска победа, след като надигра с 3:2 новака Арда.\r\nШотландецът Тони Уот вкара гол в 15-та минута и даде асистенция за попадението на Евандро в 63-та, като между тях Радослав Василев бе изравнил за тима от Кърджали. В края Али Соу прекъсна головата си суша за крайното за 3:1, докато в добавеното време Иван Коконов вкара още веднъж за Арда.\n\r\n“Червените” имаха претенции и за две неотсъдени дузпи за нарушения срещу Уот и Али Соу. Въпреки това тимът на Любко Петрович постигна 3-та си победа от началото на сезона и преди останалите мачове от кръга се изкачи до 4-та позиция с 11 точки. По-напред са само Левски с 13 и Берое с 12, както и Лудогорец с 11, който от 20,30 ч. гостува на Черно море (9 т.). За Арда това бе втора поредна загуба и след нея тимът от Кърджали е на 8-ма позиция с 8 т.\n                    \n                    \n                \r\n                \r\n                \r\n                \r\nОчаквано ЦСКА започна по-активно срещата и поведе в резултата още в 15-та минута. При бързо нападение Тиаго намери в наказателното поле на съперника Тони Уот, който с хубав удар от въздуха с левия си крак направи 1:0.\n\r\n", "date": "2019.08.18", "title": "ЦСКА с втора домакинска победа, надигра новака Арда"}
{"url": "https://www.dnes.bg/akoshtete-vqrvaite/2019/08/18/influensyri-pod-pricel-v-bali-pryskali-se-sys-svetena-voda-otzad.419902", "text": "Инстаграм инфлуенсъри – хора, чиято работа е чрез постове в социалната мрежа да въздействат на хората и да привличат тяхното внимание. Така се печелят последователи, следователно идва и интересът от рекламодатели, което пък от своя страна носи и финансови постъпления. \r\nВ стремежа си да спечелят повече фенове, инфлуенсърите правят какви ли не глупости, за да докажат на света, че са по-добри от другите и така да се покачи тяхната известност. Имаше хора, които лъгаха за снимки, други, които скачаха в радиоактивно езеро, а сега се появиха и такива, които се пръскат със светена вода по задните части.\r\n \r\nСабина Долезалова и Зденек Слоука са двойка инфлуенсъри, които общо имат около 80 хил. последователи.\r\n \r\nСабина е фитнес модел, а приятелят ѝ също се занимава с тренировки. Двамата отиват в Бали на почивка и решават да посетят храма Бежи.\r\n \r\nСпират за почивка точно пред една чешма с постоянно течаща вода. Докато снимат клип, двамата са прегърнати, след което Зденек решава да напръска приятелката си със студената вода.\r\n \r\nДотук нищо нередно. По-късно обаче се оказва, че тази вода всъщност е светена и действията на двойката обиждат не само храма, но и божествата, които се почитат там.\r\n \r\nПричината е не в самото пръскане, а това, че то се случва върху задните части на Сабина. Видеото веднага предизвика десетки коментари и дори сенаторът на Бали д-р Ария Уедакарна се включи в дискусията. \r\n \r\n", "date": "2019.08.18", "title": "Инфлуенсъри под прицел в Бали, пръскали се със светена вода отзад"}
{"url": "https://www.dnes.bg/notifikacii/2019/08/18/obiskirat-skladovete-na-firmata-s-bananite-s-kokain.420051", "text": "Текат обиски в цялата страна в складовете на фирмата получател на бананите с кокаин от Еквадор, съобщи БНТ. \n\r\n76 кг наркотик беше открит вчера в кашони в склада в Бургас. \n\n\r\nПроверяват се три бази на фирмата в София, една във Варна и една в Пловдив. Причината е, че част от бананите, които са получени с кораб на пристанище Бургас в края на юли, вече са изпратени към тези бази. Проверява се дали в тези количества няма също укрит кокаин.\n\r\nЗапочнала е съвместна работа с италианската служба за разследване на наркотрафика, за да се установят всички обстоятелствата около претоварването на бананите на едно от южните италиански пристанища, според наша информация.\r\n                \r\n                \r\n                \r\nСъвместна работа има и с румънските служби, тъй като част от бананите е трябвало да бъдат доставени до Румъния. \n\r\nСъмненията са, че получателят на кокаина е или адресат в Румъния, или пък става въпрос за международна престъпна група.\n\r\nЗапочва работа и с властите в Латинска Америка, за да се установят обстоятелствата около доставката на тези банани, за да се събере информация кой би могъл да е изпращача на кокаина.", "date": "2019.08.18", "title": "Обискират складовете на фирмата с бананите с кокаин"}
{"url": "https://www.dnes.bg/notifikacii/2019/08/18/psihar-napadna-s-metalna-stoika-ubi-chetirima-v-klinika.420026", "text": "38-годишен мъж уби четирима души в психиатрична клиника в Румъния, а други девет са ранени. Двама от тях са в кома, съобщава AFP, цитирана от \"Фокус\".\r\n\r\nМъжът бил бил приет в клиниката в малък град, северно от Бузъу. Влязъл в стая за терапия и е нападнал други пациенти с метална трансфузионна стойка.\r\n\r\nТрима от пациентите са убити на място, а четвърти е починал по-късно в следствие на травмите си.\r\n\r\n\"Всичко се случи за по-малко от минута\", заяви директорът на болницата Виорика Михаласку и допълни, че пациентът е бил приет при нормални обстоятелства и не е било необходимо повишено ниво на наблюдение.", "date": "2019.08.18", "title": "Психар нападна с метална стойка, уби четирима в клиника"}
{"url": "https://www.dnes.bg/sofia/2019/08/18/vatman-postrada-sled-avariiata-na-motrisa-v-sofiia.420027", "text": "Ватман бе приет в \"Пирогов\", след като е пострадал при злополука на столичния бул. \"Цар Борис III\" в района на кв. \"Бъкстон\" в посока кв. \"Княжево\", съобщава \"Фокус\", като се позовава на информация от Центъра за градска мобилност. \r\n\r\nСигналът за инцидента е подаден в 9.00 часа тази сутрин. \r\n\r\nЗаради авария на трамвайна мотриса по линия номер 5 се е наложило да бъдат прикачени два трамвая. По време на закачането на двете мотриси ватманът е бил ударен от метална щанга.\r\nСъстоянието му е тежко, приет е в реанимацията на \"Пирогов\". ", "date": "2019.08.18", "title": "Ватман пострада след аварията на мотриса в София"}
{"url": "https://www.dnes.bg/mish-mash/2019/08/18/liuboven-jivot-trimata-tenori-i-tehnite-stradashti-syprugi.419757", "text": "Тримата тенори Лучано Павароти, Пласидо Доминго и Хосе Карерас са наричани \"душата на романтиката\". Гласовете им пленяват публиката, карат я да се пренесе на едно друго, по-хубаво място, където има само любов. През 90-те и 2000-те те са едни от най-известните музиканти в света. Всички ги обичали.\r\n\r\nПавароти бил сериен любовчия. Карерас имал мъчително заплетен любовен живот. А тази седмица се появиха обвинения в сексуален тормоз срещу Пласидо Доминго, които той ревностно отрича.\r\nТримата тенори използвали своите пари, власт и невероятен талант, за да се възползват от своите фенове, колеги, но най-вече от страдащите си съпруги.\r\n                    \n                    \n                \r\n                \r\n                \r\n                \r\nОт колегите си Пласидо Доминго е описван като изключително чаровен и енергичен човек, с толкова много талант, който продължава да пълни зали навсякъде по света. За осемте жени, които го обвиниха в сексуален тормоз, тенорът е далеч от чаровен.\r\nЕдна от тях твърди, че Доминго й бръкнал под полата, три – че насилствено ги е целунал, две певици са категорични, че трябвало да правят секс с него, за да потръгнат кариерите им. Сопраното Патриция Уолф споделя, че макар Пласидо никога да не я е докосвал физически, се приближавал прекалено близо до нея и я питал \"дали трябва да се прибира тази вечер\".\r\nМного свидетели твърдят, че държанието на Доминго било отворена тайна – всички знаели, но никой не коментирал. Жените, които не искали да имат вземане-даване с него, просто го избягвали и се стараели да не остават насаме с него.\r\nПласидо Доминго, чието мото е \"Ако си почивам – ръждясвам\", е категоричен, че обвиненията са лъжа. Той няма да отменя планираните си концерти и поднесе извинение към всеки, \"който се е засегнал от действията му, въпреки че те били с най-добри намерения\". \"Мислех си, че всичките ми връзки и отношения с хората са били по взаимно съгласие. Но трябва да приема, че правилата и стандартите по които живеем сега, са много по-различни от онези преди 30 години\", пише Доминго в своето изявление след скандала.\r\nОт 1962 година Пласидо е със съпругата си Марта Орнелас, която \"бди над кариерата му\" и най-вероятно е станала свидетел на всички забежки на мъжа си.\r\n\r\n7 юли 1990 година Павароти организира първият концерт на Тримата тенори в чест на финала на световното в Рим. Той винаги е бил шоумен, а енергията му на сцената го превърна в суперзвезда. Но също както Павароти не се ограничавал само до едно ядене за вечеря (веднъж си хапнал цели 23), така тенорът отказвал да бъде моногамен.\r\nПриятелите му твърдят, че той вярвал в това – с неговият даден от Бог талант идва и даденото от Бог право да получава това, което иска. Така че въпреки външния си вид, Павароти бил невероятен сваляч.\r\nКогато пристигал в залата за някое изпълнение, той веднага се затварял в съблекалнята си, заедно с някои от жените в екипа си и излизал от там само, за да се появи на сцената. Ако неговата жертва не била пленена от чара, парите и таланта му, тенорът бързо се измъквал от ситуацията като казвал \"Просто се шегувам!\".\r\nВ продължение на 36 години съпругата му Адуа се преструвала, че нищо не се случва. Тя спокойно отглеждала трите им дъщери в Модена. Дори не се трогнала на 8-годишната афера на съпруга си с млада студентка.\r\nНо през 1996 година Адуа повече не можела да се преструва. Списание публикувало снимките на Павароти заедно с Николета Мантовани на почивка в Барбадос, заедно с думите: \"Тя е любимката в харема ми!\"\r\nРазводът не притеснил Лучано. След 2000-та година той многократно разказвал на журналистите колко много му помогнала виаграта. И въпреки че забежките му продължили, Мантовани все пак се омъжила за него. Тя била единствената, която можела да го спре да яде, крещейки \"Баста!\" След три години двамата се разделят – веднъж любовник - винаги любовник.\r\n\r\nНисък, красив, с шоколадови очи – Карерас бил \"умният\" сред Тримата тенори. Той далеч не можел да се мери с подвизите на двамата си колеги. Но някак си успява да стане част от любовен триъгълник.\r\nВ началото на 80-те, съпругата му Мерседес Перез се преструвала, че не знае за страстната му афера с Джута Ягер, бивша стюардеса, на която обичал да пее песни на Елтън Джон и Фил Колинс под душа.\r\nКогато през 1987 година е диагностициран с левкемия, а докторите му дават 10% шанс да оцелее, двете жени седнали на ръба на болничното му легло и се приготвили за най-лошото. Но Карерас се преборил. Завърнал се с мащабен концерт в операта в Барселона и публично обявил връзката си с Джута.\r\nМерседес се развела с него през 1992 година. По-късно и Джута го напуска, а само година по-късно Карерас се жени за австралийска бизнесдама, с която има 3 деца.\r\nПрез 2004 г. Хосе и Джута отново са свободни и се срещат във Виена. И както хората са казали, там, където е горяло, може да пламне отново, така че двамата се женят тайно. Поне тази история завършва щастливо, освен ако не си на мястото на Мерседес, разбира се.", "date": "2019.08.18", "title": "Любовен живот: Тримата тенори и техните страдащи... съпруги "}
{"url": "https://www.dnes.bg/zvezdi/2019/08/18/sreshtu-2-butilki-uiski-fotograf-snimal-trupa-na-monro.420028", "text": "Телевизионният канал \"Фокс нюз\" ще излъчи нва 18 август нов документален филм за смъртта на холивудската легенда Мерилин Монро през 1962 година, съобщава в.\"Дейли мейл\".\n\r\nВ лентата се разказва за фотографа Ли Уайнър, който служейки си с подкуп, успял да се вмъкне в моргата в Лос Анджелис и да заснеме голия труп на Монро, няколко часа след като била закарана там. За тези факти разказва синът на фотографа Девик. \n\r\nБаща му успял да подкупи охранителите на моргата, като им предложил две бутилки уиски. След това папаракът спокойно влязъл в помещението, където се съхранявал трупът на актрисата.\n\r\nУинър успял да заснеме множество кадри, които издпратил на сп. \"Тайм\".\n                    \n                    \n                \r\n                \r\n                \r\n                \r\nВ това число и знаменитата снимка на безжизнената Мерилин с картонче на палеца. Общо били заснети три фотоленти. Две от от тях, включително с голия труп на самоубилата се холивудска дива, фотографът скрил в сейф. Той си дал сметка, че са прекалено шокиращи, за да бъдат показани. Ли Уинър починал през 1993 година, без да разкрие къде се намират двете скрити ленти.", "date": "2019.08.18", "title": "Срещу 2 бутилки уиски: Фотограф снимал трупа на Монро "}
{"url": "https://www.dnes.bg/mish-mash/2019/08/18/na-84-moderen-diado-stana-model-v-instagram.419904", "text": "Дядо се превърна в един от най-популярните „модни инфлуенсъри“ в Япония. Тетцуя Кудо разби стереотипите, носейки дизайнерските дрехи на своя внук.\r\n84-годишният мъж има свой Instagram, където се радва на завидна маса от последователи. Там той се откроява със стилни комбинации от дрехи, които средностатистическите японци на неговата възраст никога не биха носили.\r\n \r\nЗаради начина му на обличане, профилът на пенсионера става все по-посещаван и печеливш. \r\n \r\nВсичко започва през май тази година, когато Неноя решава да посети дядо си. Младият мъж споделя в Twitter, че му било скучно, ето защо решава да облече Тетцуя с дрехите, които сам е измислил. Снимките, които публикува, стават тотален хит в социалната мрежа. Те са споделени 72 хиляди пъти и събират близо 280 хиляди харесвания. \r\n \r\nСлед невероятния успех на кадрите с „модерния дядо“, внукът продължава да прави стайлинга му. \r\n \r\n„Аз нося дрехите на моя внук“, пише в представянето на Тетцуя Кудо в Instagram, който изглежда доста по-млад, носейки различните аутфити, някои от които са истински модни находки. Въпреки че не може да борави с интернет и да качва публикации, пенсионерът с удоволствие се снима в проекта и работата като модел, макар и на тези години, започва да му харесва. \r\n \r\nОще за модерния дядо и снимки на стила му - вижте в ", "date": "2019.08.18", "title": "На 84: Модерен дядо стана модел в Instagram"}
{"url": "https://www.dnes.bg/world/2019/08/18/isliamska-dyrjava-poe-otgovornostta-za-kyrvavata-svatba.420029", "text": "Терористичната група Ислямска държава пое отговорността за самоубийствения атентат срещу сватбена церемония в Кабул, при който загинаха най-малко 63 души, предаде ДПА.\n\r\nДжихадистите поеха отговорност чрез своя информационен сайт \"Нашир нюз\". Според тях нападението е било насочено срещу \"сборище на еретици\" и над 400 души били убити или ранени.\r\n\r\nИД е сунитската групировка, която смята шиитите за еретици и извършва нападения срещу тях от появата си в Афганистан през 2015 г., припомня БТА.", "date": "2019.08.18", "title": "Ислямска държава пое отговорността за кървавата сватба"}
{"url": "https://www.dnes.bg/world/2019/08/18/kravite-sa-opasni-turistite-v-alpite-sa-predupredeni.420031", "text": "Туристите в Алпите бяха предупредени официално, че кравите в района са опасни. Властите сложиха предупредителни табели и допълнителни ограждения, за да предпазят хората от големите животни.\n\r\nНяколко души пострадаха от сблъсъци с крави, а една туристка дори беше убита. Именно туристите често се опитват да си правят селфита и видеоклипове с животните, посочва Нова телевизия.\n\r\nКогато имат телета, кравите са по-раздразнителни, а при фаталния случай с туристката били провокирани от кучето на жената.\n\r\nНа табелите пише да се стои далеч от кравите и да не се използват кучешки каишки, които са привързани за тялото на собственика.\n\r\n„Хората не разбират, че добитъкът може да е опасен. Най-често инцидентите се предизвикват от кучета. Много от туристите водят домашни любимци, понякога без да са вързани. Друг път са прикрепени директно за собственика, което предизвиква допълнителна опасност, ако кравата подгони кучето”, каза Георг Майер от Алпийска бизнес асоциация на Горна Бавария.", "date": "2019.08.18", "title": "Кравите са опасни! Туристите в Алпите са предупредени"}
{"url": "https://www.dnes.bg/politika/2019/08/18/aec-belene-interesna-za-koreiska-kitaiska-kompaniia.420032", "text": "България няма да прави никакви отстъпки по отношение на проекта за изграждане на втората атомна централа в Белене\", а на 19-ти август изтича крайният срок, в който трябва да бъдат подадени оферти в обявения от правителството конкурс. \n\n Към момента интерес са заявили корейска, китайска и руска компании. Освен това по проекта се интересува и американската \"Дженерал Електрик\", обяви министърът на енергетиката Теменужка Петкова.\n\r\n \"Държавата няма да променя условията на конкурса и няма да правим компромиси и отстъпки\", увери тя.\n\r\nПлановете са стратегическият инвеститор да бъде избран до догодина. \n                    \n                    \n                \r\n                \r\n                \r\n                \r\nПеткова съобщи още, че страната работи усилено с Европейската комисия за спасяването на ТЕЦ \"Марица-изток\" 2.\n\r\nПреди дни Българският енергиен холдинг /БЕХ/ подписа договор с международен консултант, който да разработи механизъм за капацитет, както предвижда европейското законодателство, по отношение на централите, които произвеждат електрическа енергия от въглища, съобщи още Теменужка Петкова, която участва днес в София в събрание по случай националното честване на Деня на миньора.\n\r\nДо края на октомври този механизъм трябва да бъде нотифициран пред Европейската комисия, посочи Петкова и изрази надежда тя да одобри механизма, който ще предложим. \n\r\nТака ще дадем една много по-голяма устойчивост на развитието на въгледобива в страната и гаранция за нашата енергийна сигурност, посочи Петкова, цитирана от БТА.\r\n ", "date": "2019.08.18", "title": "АЕЦ \"Белене\" интересна за корейска, китайска компания"}
{"url": "https://www.dnes.bg/world/2019/08/18/evakuirat-horata-ot-shest-gradcheta-na-kanarskite-ostrovi.420033", "text": "Около 2000 души бяха евакуирани на Канарските острови заради горски пожар, опустошил над 500 хектара от началото си преди по-малко от 24 часа, предаде Асошиейтед прес.\r\n\r\nНай-малко 250 пожарникари, 9 хеликоптера и два самолета се борят с пламъците край град Валесеко на остров Гран Канария, съобщиха в Туитър властите на испанската провинция. \r\n\r\nСпоред тях пожарът може да се разпростре и да обхване нови терени. \r\n\r\nНаредено е извършването на евакуации в най-малко шест градчета.\r\n\r\nМиналата седмица Гран Канария преживя друг опустошителен пожар.\r\n\r\nГорските пожари са често явление в Южна Европа през лятото. Близо половината испански провинции са в състояние на повишена тревога поради големия риск от пожари.", "date": "2019.08.18", "title": "Евакуират хората от шест градчета на Канарските острови "}
{"url": "https://www.dnes.bg/world/2019/08/18/bananite-sa-na-izchezvane-ubiva-gi-gyba.420034", "text": "Учени предупреждават за заплахата от изчезване на бананите от сорта кавендиш, след като плантациите бяха атакувани от гъба-убиец, пише в. \"Мирър\", цитиран dariknews.bg.\r\n\r\nВ Колумбия беше обявено извънредно положение заради нашествието на гъбата Фузариум тип 4, която унищожава тези насаждения. На летищата и на граничните пунктове е засилен санитарният контрол.\r\n\r\nЕксперти прогнозират, че светът е застрашен от недостиг на банани, ако гъбата-убиец продължи разпространението си. Южна Америка е най-големият производител и доставчик на тази селскостопанска култура. Специалистите посочват, че най-разпространеният сорт банани - кавендиш, е особено уязвим от гъбата поради липса на генетично разнообразие.\r\n\r\nВ борбата с вредителя в Колумбия са се включили полицията и военните. В помощ на властите в Богота са се включили специалисти от Бразилия, Мексико, Австралия и Холандия.\r\n ", "date": "2019.08.18", "title": "Бананите са на изчезване, убива ги гъба"}
{"url": "https://www.dnes.bg/index/2019/08/18/vtoriiat-trup-krai-negovan-e-na-mlada-jena-syshto-razchlenena.420038", "text": "Вторият труп край софийското село Негован е на млада жена. На местопрестъплението е намерено и дамско бельо. \r\n\r\nПреди да бъда разчленена, жертвата е била застреляна, съобщи \"\".\r\n\r\nВ момента полицията е на място. \n\n\r\n\r\nДвата трупа били разчленени, след което прибрани в найлонови пликчета и изхвърлени във варели.\r\n\r\nПредполага се, е телата са били там отдавна, тъй като са разложени.\r\n\r\nДосега не е известно кои са жертвите, тъй като профилите им не съвпадат с пуснати за издирване.\r\nОт МВР припомнят, че вчера към 18.00 часа местен жител е подал сигнал за открит череп в близост до водоема на селото. Веднага са организирани и към мястото са изпратени екипи от криминалисти и експерти на СДВР.\r\n\r\n\r\n ", "date": "2019.08.18", "title": "Вторият труп край Негован е на млада жена, също разчленена "}
{"url": "https://www.dnes.bg/balkani/2019/08/18/poroiat-v-istanbul-navodni-jeliaznata-cyrkva.420035", "text": "Вследствие на проливен дъжд вода е проникнала през камбанарията на Желязната църква „Св. Стефан“ в Истанбул. \r\n\r\nПо информация на Генералното ни консулство в Истанбул водата е стигнала до преддверието на църквата, но не е нанесла щети. Това съобщиха от пресцентъра на Министерство на външните работи. \n\r\n\r\nВътрешността на църквата и олтарът не са засегнати. \r\n\r\nВзети са мерки по почистване и отводняване, а утре строителна фирма ще отиде на място, за да направи оценка на щетите.\r\n\r\nПроливният дъжд е наводнил много от сградите в квартала около Желязната църква „Св. Стефан“ \r\n\r\n\r\n\r\n ", "date": "2019.08.18", "title": "Пороят в Истанбул наводни Желязната църква"}
{"url": "https://www.dnes.bg/sport/2019/08/18/graciite-ni-grabnaha-bronzov-medal-v-minsk.420041", "text": "Ансамбълът ни спечели бронзов медал на Световната купа по художествена гимнастика в Минск. Българките отново бяха безгрешни, като представиха композицията си с 5 топки още по-добре, отколкото в многобоя, за което получиха и по-висока оценка – 29,450 точки.\n\r\nМалко след тях на килима излезе Русия, като момичетата отново бяха неубедителни в съчетанието си, приличащо повече на хаос. Те не успяха да изпуснат топката този път, но им се наложи доста често да се нагласят или да гонят уреда, за да не сбъркат фатално.\n\r\nДори на едно от упражненията топката бе спасена от друга състезателка, която след това я подаде на тази, която щеше да изпусне. Въпреки това обаче рускините отново получиха висока оценка, като любопитното е, че тя беше изчислена така, че да е точно колкото на България – 29,450 т.\n                    \n                    \n                \r\n                \r\n                \r\n                \r\nПри това положение се гледа оценката за изпълнение, където странно как нашите грации се оказаха с 1 десета по-ниска оценка – 8,65 т. срещу 8,75 т. за Русия.\n\r\nТака съдиите дадоха среброто на тима на Ирина Винер, а за възпитаничките на Весела Димитрова и Михаела Маевска остана бронзът.\n\r\nНеобяснимо на първо място в последния момент изскочи тимът на Италия, въпреки че момичетата изпуснаха топка в края на съчетанието си. Въпреки това те получиха оценка от 29,800 т.\n\r\nВ индивидуалната надпревара Боряна Калейн участва във финала на топка, където остана на косъм от отличията. Бубето получи оценка от 22,550 т. Първа е Дина Аверина с 23,600 т., а сестра й Арина е втора с 23,200 т. Бронзът остана за Линой Ашрам с 22,900 т.\n\r\n", "date": "2019.08.18", "title": "Грациите ни грабнаха бронзов медал в Минск"}
{"url": "https://www.dnes.bg/world/2019/08/18/nad-20-spasiteli-vadiat-zakleshteni-peshterniaci.420037", "text": "Повече от 20 спасители се опитват да помогнат на двама пещерняци, блокирани в пещера в полските Татри, след като тесният тунел, по който влезли, е бил наводнен след дъждове, предаде Ройтерс, позовавайки се на планинската спасителна служба. \r\n\r\nВсе още не е установена връзка с двамата и тъй като те дълго време са в екстремни условия, засилват се опасенията за здравето им. \r\n\r\nВчера те са били блокирани в пещерата Велка Шнежна. Техни колеги, които били заедно с тях, са уведомили спасителите, съобщи полската телевизия ТVN, цитирана от БТА.\r\n\r\nПървият екип от спасители е бил изпратен още вчера вечерта. \r\n\r\nСлед това са били изпратени още две групи, включително пожарникари от Краков. \r\n\r\nПещерняците се намират в доста отдалечен участък от входа на пещерата, на 500 метра дълбочина.\r\n\r\nОперация се усложнява от факта, че в пещерата често се повишава нивото на водата, а това застрашава и спасителите. \r\n\r\n ", "date": "2019.08.18", "title": "Над 20 спасители вадят заклещени пещерняци"}
{"url": "https://www.dnes.bg/usa/2019/08/18/arestuvaha-amerikanec-za-postavianeto-na-falshivi-bombi.420039", "text": "Мъж на 26 години беше задържан и обвинен за поставяне на фалшиви бомби в Ню Йорк, предаде Франс прес, цитирайки изявление на полицията.\n\r\nЛари Грифин, който няма постоянен адрес, е бил обвинен за поставянето на три фалшиви бомби. В петък сутринта Манхатън бе обхванат от тревога в продължение на два часа, след като в метрото бяха открити три подозрителни предмета.\n\r\nВ крайна сметка оказа се, че това са просто тенджери под налягане. Две от тях забелязани на метростанция \"Фултън стрийт\" в час рик, а третият - в квартала Челси. \n\r\nСпирката \"Фултън стрийт\" беше евакуирана бързо. Движението по две линии на метрото беше спряно, а влаковете, преминаващи покрай тази станция по други линии, не спираха.\n                    \n                    \n                \r\n                \r\n                \r\n                \r\nСпоред американските медии Лари Грифин е бивш жител на щата Западна Вирджиния. Местната шерифска служба съобщи, че през последните осем години той е бил арестуван три пъти за различни провинения. Срещу Грифин е издадена заповед за арест, защото не се е явил пред властите, след като е бил освободен под гаранция.\n\r\nНе е известно какъв е бил мотивът му да постави тенджерите под налягане на места, където те са предизвикали опасения от атентат. Брат му Джаксън съобщи пред в. \"Ню Йорк таймс\", че той имал навика да събира различни предмети и казал, че ги е намерил пред японски ресторант. /БТА/\r\n ", "date": "2019.08.18", "title": "Арестуваха американец  за поставянето на фалшиви бомби"}
{"url": "https://www.dnes.bg/health/2019/08/18/imate-visoko-kryvno-hapvaite-mocarela.420040", "text": "Британски диетолози посочиха моцарелата като най-полезният продукт за хората, страдащи от високо кръвно налягане, пише в.\"Дейли експрес\".\n\r\nЕкспертите отбелязват, че млечните продукти са богати на калций, но много от тях са с повишено съдържание на мазнини. В други случаи сирената съдържат много сол. Поради тази причина моцарелата се явява най-добрият вариант, тъй като не е нито солена, нито богата на мазнини.\n\r\nБританските диетолози препоръчват на хипертониците да включат в хранителния си режим и други сирена - изкиснато саламурено сирене и козе сирене. Високото кръвно може да се свали и с извара с ниско маслено съдържание.\n\r\nКато най-опасни се считат сирената с плесени. Разновидностите рокфор, горнгонзола, камамбер и бри съдържат токсични вещества, които могат да предизвикат развиването на инфекциозни заболявания като листериоза. Такива сирена не трябва да се дават на деца, на бременни жени и на кърмачки. Хората със заболявания на стомашно-чревния тракт също трябва да ги избягват.\r\n ", "date": "2019.08.18", "title": "Имате високо кръвно -  хапвайте моцарела "}
{"url": "https://www.dnes.bg/snimka-na-denia/2019/08/18/vremeto-dnes-slynchevo-idealno-za-more-i-planina.419999", "text": "Днес ни очаква слънчево слънчево време, като на места след обед ще има временни увеличения на облачността. \r\n\r\nМаксималните температури ще са между 27° и 32°. Атмосферното налягане е малко по-високо от средното за месеца и ще остане без съществена промяна, сочи прогнозата на Националния институт по метеорология и хидрология.\r\n\r\nПо Черноморието също ще бъде приятно, където живакът ще скочи до 26-28 градуса. Почти толкова е и температурата на водата - 26–27°. Вълнението на морето ще е 1-2 бала.\r\n\r\nВ планините ще е предимно слънчево, след обяд с временни увеличения на облачността. Ще духа слаб, по високите и открити части – умерен вятър от север-северозапад. Максималната температура на височина 1200 метра ще е около 19°, на 2000 метра - около 13°. ", "date": "2019.08.18", "title": "Времето днес: Слънчево, идеално за море и планина"}
{"url": "https://www.dnes.bg/world/2019/08/18/atentator-se-vzrivi-na-svatba-ubi-63-dushi.420000", "text": "Атентатор самоубиец се взриви на сватба в Кабул, като уби най-малко 63 човека и рани 182, заяви говорител на афганистанското вътрешно министерство, цитиран от световните агенции.\r\n\r\nСред жертвите има жени и деца, каза говорителят Насрат Рахими. Нападението е извършено в сватбена зала в западната част на афганистанската столица, в шиитски квартал. Залата е била пълна с хора.\r\n\r\nТалибаните отрекоха отговорност за взрива и осъдиха нападението.\r\n\r\nОчевидец заяви, че на тържеството са били поканени около 1200 души. \"Има толкова много умрели и ранени\", каза Ахмад Омид, присъствал на сватбата.\r\n\r\nДруг очевидец каза, че взривът избухнал близо до сцената, където били музикантите, а всички хора, намирали се там, включително деца, са загинали.\r\n\r\nГоворител на афганистанския президент Ашраф Гани каза, че е \"съсипан от новината за самоубийствено нападение в сватбена зала в Кабул\".", "date": "2019.08.18", "title": "Атентатор се взриви на сватба, уби 63 души"}
{"url": "https://www.dnes.bg/obshtestvo/2019/08/18/dnes-pochitame-uspenie-na-sveti-ivan-rilski.420002", "text": "Българската православна църква почита днес църковния празник Успение на Свети Иван Рилски, обявен за небесен покровител на българския народ.\n\r\nПразникът се чества в деня на годишнината от кончината на светеца. По традиция в Рилския манастир се отслужва литургия в памет на Свети Иван Рилски, който е основал църковната обител.\n\r\nПреподобният Иван Рилски е роден около 876 година в село Скрино в Осоговската планина. Живял е по времето на княз Борис и на сина му Владимир, на цар Симеон и на сина му Петър - време на широко разпространение на християнството в пределите на България.\n\r\nКато юноша той копнеел да се посвети в служба на Бога и постъпил в манастир. След като приел монашеството, напуснал манастира и се скитал на много места. Установил се в Рила и основал Рилския манастир. В края на живота си светецът се отдал на уединение и молитва. \n                    \n                    \n                \r\n                \r\n                \r\n                \r\nТой умира през 946 година и е погребан в малката манастирска църква на Рилската обител.\n\r\nОколо 980 година мощите на Иван Рилски са открити и пренесени в София, а той е канонизиран. През 1183 година унгарският крал Бела Трети отвоюва Средец от византийците и отнася мощите на българския светец в Унгария, откъдето са върнати след четири години. След освобождението на България от византийско робство цар Асен Първи ги пренася през 1195 година в столицата Търново.\n\r\nСвети Иван Рилски е почитан като общобългарски светец, но славата му се разнася в Русия и на целия Балкански полуостров.", "date": "2019.08.18", "title": "Днес почитаме Успение на Свети Иван Рилски"}
{"url": "https://www.dnes.bg/politika/2019/08/18/milko-kalaidjiev-nominiran-za-kmet-toi-ne-shte.420003", "text": "Фолкзвездата Милко Калайджиев е номиниран за кмет от структури на ДПС в родния му Свиленград. Певецът е една от емблемите в града, развива и собствен бизнес в близкото с. Мезек, където има къща за гости.\n\r\nТой самият обаче няма намерение да замени сцената с власта. Поне засега.\n\r\n\"Това е пълна глупост. Нямам амбиции да ставам кмет\", каза той пред haskovo-live.\n\r\nНоминация все пак има и тя е направена на едно от събранията на ДПС в Свиленград. \n\r\n\"Това не означава, че Милко Калайджиев ще е кандидат за кмет на Свиленград от ДПС\", обясниха от областното ръководство на партията. \n\r\nЛидepът на ДПС в Свиленград Maлeĸ Xyceин също бe лaĸoничeн.\n                    \n                    \n                \r\n                \r\n                \r\n                \r\n\"Hитo пoтвъpждaвaм, нитo oтpичaм. Bcичĸo щe e яcнo cлeд дeн-двa\", ĸaзa Xyceин пред e-svilengrad.\n\r\nСамият Калайджиев бил член на ДПС от близо година.\r\nАко влезе в политиката, Милко няма да е първият чалга певец, който поглежда към властта. Преди години неговите колеги Софи Маринова и Азис претърпяха крах като кадидат-депутати от листата на Евророма.", "date": "2019.08.18", "title": "Милко Калайджиев номиниран за кмет, той не ще"}
{"url": "https://www.dnes.bg/muzika/2019/08/18/tridnevniiat-metyl-maraton-na-varna-rock-2019-zapochna.420001", "text": "\nТридневен рок фестивал започна във варненския квартал Аспарухово, предава Bulphoto. \r\n\r\nМястото е избрано, заради отдалечеността си от града. Така качественият и мощен звук може да бъде използван постоянно и така да се гарантира забавлението на феновете.  \r\n\r\nПървия ден сцената откри софийската алтернатив метъл банда Catorga последвана от варненската дет енд рол група Drive Your Life. \r\n\r\nНемската траш метъл група Destruction, създадена през 80-те, представи песни от новия си албум Born to Perish, както и любимите на публиката Infernal Overkill, Tormentor, Invincible force, Antichrist. \r\n\r\nДенят завърши с грандиозното шоу на Rage и Lingua Mortis Orchestra, които пресъздадоха целия албум \"XIII\" от 1998 г. и забиха финално с Holly Driver на Ronnie James Dio и темата от Star Wars.", "date": "2019.08.18", "title": "Тридневният метъл маратон на \"Varna Rock 2019\" започна"}
{"url": "https://www.dnes.bg/temida/2019/08/18/martin-trifonov-leji-v-bolnicata-i-mylchi-za-ubiistvoto-na-kristin.420005", "text": "Заподозреният за убийството на 7-годишно момиче в с. Сотиря Мартин Трифонов се сдоби с три обвинения, а мярката му за неотклонение ще бъде гледана в понеделник, съобщиха от Окръжната прокуратура.\n\n\n\n\n\nТрифонов ще отговаря за блудство с малолетно лице, за изнасилване на непълнолетно лице и за убийство по особено жесток и мъчителен начин на непълнолетно лице. \n\r\nОбвиненията му са повдигнати в присъствието на служебен защитник.\n\r\nТова не е първото обвинение за блудство, което прокуратурата повдига на Мартин Трифонов. Той е изтърпявал присъда по това обвинение в затвора в Бургас. \n\r\nЗаподозреният остава болницата в Сливен, под охрана. На този етап от прокуратурата посочват, че задържаният не е дал обяснение. Мотивите за извършването на бруталното престъпление също остават неясни.\n                    \n                    \n                \r\n                \r\n                \r\n                \r\nВчера майката на Мартин призна, че му е помогнала да си събере багажа и да избяга в гората над село Сотиря. Тя твърди, че синът й е невинен и че е се е криел, защото се страхува от полицаите. \n\r\nМайката на Кристин пък бе категорична,, както и, че ще заведе дело срещу болницата в Сливен.", "date": "2019.08.18", "title": "Мартин Трифонов лежи в болницата и мълчи за убийството на Кристин"}
{"url": "https://www.dnes.bg/stranata/2019/08/18/remontirat-mosta-na-struma-pone-mesec.420004", "text": "Поне месец ще е нужен, за да бъде завървен ремонтът на моста на Автомагистрала \"Струма\", при който изгоряха 13 поддържащи колони и 13 греди, категорини са експерти пред bTV.\n\n\n\n\r\nПо думите на проектантите на проекта, лявата лента може обаче да бъде пусната до 10 дни. \n\r\n\"Всички знаем, че колоните са от стоманобетон, но след пожара те вече са различни и непознати. Това е първото съоръжение пострадали тежко от пожар в България\", обясни ръководителят на проектантския екип на моста инж. Николай Сотиров.\n\r\n20 са пробите от бетона на стълбожете, гредите и други елементи на моста ще могат да изследжат инженерите от Университета по архитектура и геодезия. Анализите им трябва да покажат какви и къде са най-сериозните щети по контрукцията на съоръжението след пожара. \n                    \n                    \n                \r\n                \r\n                \r\n                \r\n\"Ние имаме две задачи, да определим якостните и деформационните характеристики на бетона в резултат на огневото действие, включително и на стоманата. На второ място да направим всичко възможно да локализираме зоните с най-съществени дефекти\", поясни проф. Богомил Петров, ръководител на катедра \"Строителни материали и изолации\" в УАСГ.\n\r\nВ момента организираният обходен маршрут е 20 километра, като по него също се образуват големи колони с автомобили. Колите се включват отново на магистралата на разклона за Бобошево. \n\r\n ", "date": "2019.08.18", "title": "Ремонтират моста на \"Струма\" поне месец"}
{"url": "https://www.dnes.bg/kino/2019/08/18/da-si-na-nepodhodiashtoto-miasto-v-ne-mi-kazvai-che-momcheto-e-ludo.419407", "text": "По какъв начин историческите събития влияят в личния живот на хората разследва Робер Гедигян във филма \"Не ми казвай, че момчето е лудо\".\r\nРежисьорът нищи темата за арменския геноцид, връщайки историята към 80-те години на миналия век. Младеж от арменски произход Арам, който живее в  Марсей, взривява колата на турския посланик в Париж.\r\nВ момента на  експлозията от там минава колоездач на име Жил Тесие, който е сериозно  ранен. Заради атентата срещу посланика Арам е издирван от полицията и  решава да замине за Бейрут, където се присъединява към арменската  освободителна армия.\r\nАнуш, майката на Арам, посещава ранения Жил в  болницата и го моли за прошка, признавайки, че синът й е заложил  бомбата. Тъй като не се разбира с останалите революционери Арам решава  да се върне в Париж и да се срещне с пострадалия Жил, за да го направи  свой говорител.\n                    \n                    \n                \r\n                \r\n                \r\n                \r\nВдъхновен от разказа на Хосе Антонио Гуриаран  \"Бомба\", режисьорът Гедигян, който също е от арменски произход, деликатно навлиза в личния живот на всеки от персонажите, разкривайки как всяко решение и лична история е част от национална трагедия.\r\nГлавните роли са поверени на Симон Абкариан и Ариан Аскариде.  Гледайте \"Не ми казвай, че момчето е лудо\" на 18 август от 22.30 часа по телевизия.", "date": "2019.08.18", "title": "Да си на неподходящото място в \"Не ми казвай, че момчето е лудо\" "}
{"url": "https://www.dnes.bg/notifikacii/2019/08/18/dnes-se-sboguvame-s-legendarnata-penka-stoianova.420007", "text": "Близки, приятели и почитатели на баскетбола ще се простят днес със знаменитата баскетболистка Пенка Стоянова. Поклонението е от 10:00 до 13:00 часа в зала \"Строител\" в Пловдив.\n\r\nТя ни напусна в петък след дълго боледуване. \n\r\nС националния екип Стоянова е сребърна медалистка от Олимпийските игри в Москва през 1980 година и бронзова от Игрите в Монреал през 1976 година.\n\r\nУчаства в 8 европейски първенства. Сребърна медалистка е на шампионата във Варна през 1972 година и бронзова от Клермон Феран през 1976 година. Има осем първи места от участия в 12 балканиади и още две трети места на младежки фестивал и универсиада.\n\r\nТри пъти (през 1972, 1976 и 1981 година) е включена в сборния отбор на Европа, на който е и капитан. Има второто място на световния фестивал в Лима през 1973 година и в световните игри на турнира ,\"R. W. Jones\" в Тайван през 1983 година с втория отбор на Италия.\r\n                \r\n                \r\n                \r\nСтоянова е трикратна шампионка на България с отбора на Марица Пловдив през 1971, 1973 и 1974 година с треньор Тенчо Начев. По четири пъти е сребърна и бронзова медалистка в първенството на България по баскетбол. С родния си клуб е и два пъти финалист за купа \"Лиляна Ронкети\" - през 1979 и 1980 година.\n\r\nВ националния отбор има записани 580 мача. Била е капитан на всички държавни гарнитури, а от 1974 до 1981 година е капитан на представителния женски национален тим, в който е включена за първи път за световното първенство в Прага през 1967 година.\n\r\nПенка Стоянова е първата българска баскетболистка, която играе професионален баскетбол в чужбина. От 1981 до 1983 година е състезател на италианския Рома.", "date": "2019.08.18", "title": "Днес се сбогуваме с легендарната Пенка Стоянова"}
{"url": "https://www.dnes.bg/eu/2019/08/18/speshno-prieha-v-bolnica-jan-klod-iunker.420008", "text": "Председателят на Европейската комисия Жан-Клод Юнкер е влязъл спешно в болница. Той е прекратил лятната си ваканция и се е върнал в Люксембург, за операция на жлъчката, съобщи Европейската комисия.\r\n\r\n64-годишният Юнкер е бил на почивка в Австрия, но се е завърнал в родината си, след като почувствал неразположение.\r\n\r\nПрез последните години Юнкер страдаше от болки в гърба.\r\n\r\nЮнкер ще освободи председателския пост на Европейската комисия през октомври. След влизането в болницата остава под въпрос неговото участие в срещата на Г-7 в Биариц, Франция, идната седмица.", "date": "2019.08.18", "title": "Спешно приеха в болница Жан-Клод Юнкер "}
{"url": "https://www.dnes.bg/obshtestvo/2019/08/18/polovinata-bylgari-shtrakat-na-chalga-rokyt-viree-v-golemite-gradove.420006", "text": "48% от българите харесват поп-полк, а народната музика има най-много слушатели. До този извод стигат от социологическата агенция \"Тренд\" в ново изследване на музикалните предпочитания на българите, поръчано от \"24 часа\".\n\r\nНародната музика се слуша от най-голям дял – 26%. На второ място е попфолк/чалга – 21% и поп с 19%.\r\n14% от българите слушат рок.\r\nКръшните ориенталски ритми са най-актуални сред младите. Преслава, Галена и сие се радват на най-голяма популярност сред хората на възраст между 18 и 29 г. \n\r\nС увеличаването на възрастта обаче се променят и предпочитанията, които отиват към народната и поп музиката. \n\r\nВ малките населени места и селата хората предпочитат народната музика и попфолка, а живеещите в столицата и областните градове – поп и рок. 8% е делът на българите, които слушат естрада.\n                    \n                    \n                \r\n                \r\n                \r\n                \r\nВ най-голяма степен българите слушат музика вкъщи – 56%, в колата - 21%,  а 7% в ресторанти, кафета, барове, клубове, дискотеки.\n\r\nДанните показват, че 43% от българите слушат музика всеки ден, а 27% няколко пъти в седмицата. Очаквано - младите слушат музика всеки ден в най-големи дялове, а с  с увеличаване на възрастта намалява делът на тези, които слушат ежедневно. \n\r\nРадиото и телевизията са основните източници, от които българинът слуша музика – 35% от радио и 31% от телевизия. 11% слушат музика през телефона си. Младите между 18 и 29 г. основно слушат през мобилното си устройство.\n\r\nБлизо две трети от българите посочват, че ходят на концерти, докато цели 71% посочват, че не ходят. Живеещите в Столицата в най-голям дял ходят на концерти за сметка на живеещите в областни градове, малки населени места и села.\n\r\n\"Това, в голяма степен се дължи на факта, че в София хората имат повече опции и възможности да посещават концерти\", коментират експертите. \n\r\nЗа малко над половината от българите (56%), когато слушат музика водещото е мелодията, ритъмът, инструментът, докато за една трета водещи са съответно текстът, смисълът, посланията. Прави впечатление, че само за хората над 70 години е по-важен смисълът и текста, отколкото мелодията и ритъма.\n\r\nБългарските изпълнители са по-често слушани от чуждестранни такива. Малко повече от половината (56%) слушат най-често български изпълнители, докато 28% най-често слушат чуждестранни. \n\r\nБлизо половината (48%) от българите посочват, че харесват попфолк музиката, докато 41% посочват, че не я харесват. Тук отново се наблюдава, че младите симпатизират в по-голям дял на този жанр за сметка на по-възрастните. Две трети от живеещите в селата харесват попфолка, а в Столицата този дял е 44%.", "date": "2019.08.18", "title": "Половината българи щракат на чалга, рокът вирее в големите градове"}
{"url": "https://www.dnes.bg/politika/2019/08/18/vmro-poiska-premahvane-na-sykratenoto-sydebno-sledstvie-i-himicheska-kastraciia.420009", "text": "ВМРО поиска премахване на съкратеното съдебно следствие, което позволява по-бързо производство без разпити на подсъдими, свидетели и вещи лица. Това съобщиха от пресцентъра на партията в своя позиция от тази сутрин, а причината за него е последното шокиращо убийство от Сотиря, където заподорезният 21-годишен младеж изнасили и уби 7-годишната Кристин. \n\n\n\n\r\nОсновният аргумент на националистите е, че съкратеното следствие води до намаляванена просъдите при тежки престъпления. \n\r\nТе дават примери и с други знакови дела за такива убийства, в които процедурата за съкратено следствие е била приложена - случаят на журналистката Виктория Маринова в Русе, изнасиленото момиче в Хайредин и убитата Вероника Здравкова във Велико Търново.\n                    \n                    \n                \r\n                \r\n                \r\n                \r\n\"Ето защо ние от ВМРО сме категорични, че подготвените от нас промени в НПК за отпадането на съкратеното съдебно следствие, с което се намаляват присъдите с до 1/3 трябва да отпадне, особено при подобни тежки престъпления. Това само води до регресия при престъпниците, които след 10 години се озовават на улицата и изнасилват и убиват пак\", категорични са от ВМРО.\n\r\nОсвен това войводите настояват за разширяване на института на неизбежната самоотбрана, както и за започване на обществен дебат за въвеждането на химическа катастрация при изнасилвания, блудства и други сексуални посегателства. Практика, която според тях, отдавна се прилагалав други държави. \n\r\n\"Нека се повдигне отново и темата за правомощията на органите на реда. Полицаите и военнослужещите трябва да имат самочувствието, че са защитени от държавата и гражданите при изпълнението на служебните си задължения\", продължават още хората на Красимир Каракачанов.\n\r\nВ края на своето съобщение от партията припомнят за идеята на своя лидер и неговата Концепция за справянето с несоциализираните маси. \n\r\n\"Маргинализацията няма етнос, раса и цвят на кожата. Нейният език е универсален – отричане на всякакви ценности, порядки и морал, съпровождани с необяснима жестокост и насилие. Няма място за повече политиканстване и „тупане на топката“ по тези въпроси. Ние от ВМРО ще отстояваме докрай своите позиции\", завършва писмото. \n\r\n\r\n ", "date": "2019.08.18", "title": "ВМРО поиска премахване на съкратеното съдебно следствие и химическа кастрация"}
{"url": "https://www.dnes.bg/cars/2019/08/18/dve-novi-gumi-otpred-a-otzad-starite-opasno-li-e.420010", "text": "В България е масова практиката да си купуваме две нови гуми, а другите да са втора употреба. \n\r\nЕкип на американската компания Tyre Reviews проведе поредни си тестове, с които нагледно показа до какво водят експериментите на шофьорите.\n\r\nТе провериха, как ще се държи един автомобил със скъпи и евтини гуми на различните оси.\n\r\nСамо две устойчиви колела са недостатъчни, за да може водачът да управлява уверено автомобила си. В случая, на мокра настилка тестовият автомобил - BMW M2 с 410 коня под капака, постоянно поднася, при това доста опасно.\n\r\nЕкспертите от Tyre Reviews припомнят, че гумите играят важна роля за автомобила, тъй като влияят на устойчивостта, управляемостта, ускорението, спирането и дори на разхода на гориво. И ако те са различни, това влошава поведението на колата, тъй като параметрите им - големина на протектора, състав на сместа и твърдост на лорда, не работят по един и същи начин.\n                    \n                    \n                \r\n                \r\n                \r\n                \r\n", "date": "2019.08.18", "title": "Две нови гуми отпред, а отзад старите. Опасно ли е?"}
{"url": "https://www.dnes.bg/stranata/2019/08/18/edin-chovek-postrada-pri-katastrofa-na-am-trakiia.420011", "text": "Две леки коли са катастрофирали рано тази сутрин на магистрала \"Тракия\". \r\n\r\nИнцидентът е станал в 6:50 ч. при км 255 в посока София, а колите са излезли от пътното платно.\r\n\r\nЕдин човек е пострадал при катастрофата, който е приет в болница, съобщава \"Фокус\". Той е в добро състояние и му се извършват изследвания. \r\n\r\nДвижението е било ограничено за кратко докато се почисти пътното платно.", "date": "2019.08.18", "title": "Един човек пострада при катастрофа на АМ \"Тракия\""}
{"url": "https://www.dnes.bg/stranata/2019/08/18/kola-pomete-peshehodec-na-am-trakiia-zaginal-e.420013", "text": "Кола е помела пешеходец на автомагистрала \"Тракия\" снощи, съобщи МВР. Трагичният инцидент е станал в 21:30 часа при км 247 в посока Бургас. \r\n\r\nЖена, управляваща лек автомобил \"Мерцедес\", е блъснала пешеходеца на магистралата. Загиналият е на 43 години от Нова Загора. Той е починал на място. \r\n\r\nУчастъкът е бил затворен в продължение на 2 часа.", "date": "2019.08.18", "title": "Кола помете пешеходец на АМ \"Тракия\", загинал е "}
{"url": "https://www.dnes.bg/sofia/2019/08/18/v-koi-chasti-na-sofiia-niama-da-ima-voda-v-ponedelnik.420015", "text": "\"Софийска вода\" временно ще прекъсне водоснабдяването в някои части на столицата утре.\n\r\nНа 19 август, понеделник, във връзка с подмяна на сградно водопроводно отклонение на ул. „Георги Бенковски“ с. Лозен, се налага спиране на водоподаването от 09:30 до 18:30 часа на клиентите на „Софийска вода”, живеещи в района на:\n\r\nул. „ Георги Бенковски“ от ул. „Могила“ до ул. „Масларица“\n\r\nул. „Рашовец“ от ул. „Св. Спас“ до ул. „Георги Бенковски\n\r\nул. „Могила“ от ул. „Св. Спас“ до ул. „Георги Бенковски“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Могила“ на ъгъла с  ул. „Георги Бенковски “. \n                    \n                    \n                \r\n                \r\n                \r\n                \r\nНа 19 август, понеделник, във връзка с подмяна на сградно водопроводно отклонение на ул. „4-та“ кв. „Враждебна“, се налага спиране на водоподаването от 09:30 до 16:30 часа на клиентите на „Софийска вода”, живеещи в района на:\n\r\nул. „4-та“ от ул. „61-ва“ до бул. „Ботевградско шосе“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „4-та“ №11.\n\r\nНа 19 август, понеделник, във връзка с подмяна на сградно водопроводно отклонение на ул. „Презвитер Козма“ жк. „Лозенец“, се налага спиране на водоподаването от 10:00 до 17:00 часа на клиентите на „Софийска вода”, живеещи в района на:\n\r\nул. „Презвитер Козма“ от  ул. „Св. Теодосий Търновски\" до  бул. „Черни връх\"\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Презвитер Козма“ на кръстовището с ул. „Теодосий Търновски“. \n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2019.08.18", "title": "В кои части на София няма да има вода в понеделник?"}
{"url": "https://www.dnes.bg/usa/2019/08/18/samolet-padna-vyrhu-kyshta-v-sasht-dvama-zaginaha.419996", "text": "Малък самолет падна върху къща в американския щат Ню Йорк, при което загинаха двама човека и избухна пожар, предаде Асошиейтед прес, като се позова на полицията, съобщава БТА.\r\n\r\nНационалното управление за безопасност на транспорта разследва причината за катастрофата в град Юниън Вейл.\r\n\r\nВ самолета \"Чесна 303\" е имало трима души - единият е загинал, другите двама са били ранени. \r\n\r\nВ пострадалата къща е имало трима души - единият е загинал, друг е тежко ранен, а третият е в неизвестност.\r\n\r\nСамолетът се е разбил на около 1,5 км от летището в Лагрейнджвил, откъдето е излетял.", "date": "2019.08.18", "title": "Самолет падна върху къща в САЩ, двама загинаха"}
{"url": "https://www.dnes.bg/science/2019/08/18/kraiat-na-zatlystiavaneto-chip-v-mozyka-ni-spira-da-mislim-za-hrana.419995", "text": "Шестима болезнено затлъстели се съгласиха да участват в клинично проучване с мозъчен чип, който ги спира да мислят за храна, пише Монитор.\n\r\nЧипът, известен като отзивчива система за невростимулация (RNS), първоначално е разработен от компанията за медицински технологии „NeuroPace“ за лечение на хора с епилепсия. Веднъж имплантиран в мозъка, той записва мозъчната активност непрекъснато и причинява лек електрически удар, когато открие специфичен модел на дейност, сигнализиращ за началото на припадък. Този удар е предназначен да спре пристъпа, преди да започне.\n\r\nНеотдавнашно проучване, публикувано в Proceedings of the National Academy of Sciences, показва, че същата техника може да се използва за потискане на поведението на мишки при хранене. Сега учени от университета в Станфорд искат да разберат дали може да работи и върху хора, които страдат от това, което е известно като „хранене извън контрол“.\n                    \n                    \n                \r\n                \r\n                \r\n                \r\nКлиничното проучване, което ще се проведе в продължение на пет години, ще бъде проведено с шестима участници, които ще бъдат имплантирани с RNS чипа в мозъка си в продължение на поне 18 месеца. Чипът ще следи мозъчната активност в продължение на шест месеца, преди да бъде стартирана стимулацията, в опит да се идентифицира модела на активност, който сигнализира за повишен апетит. Целта е първо да се определи дали процедурата е осъществима и безопасна и след това, ефективна.\n\r\nУчените подчертават, че процедурата не е предназначена за хора, които се опитват да отслабнат само малко. За да отговарят на изискванията на изследването, хората трябва да имат индекс на телесна маса (ИТМ) над 45 и да не са отслабвали чрез стомашна байпасна хирургия или когнитивно-поведенческа терапия.\n\r\n“Това са пациенти, които по същество умират от затлъстяването си”, казва д-р Кейси Халпърн от Станфорд пред медийния център за здраве „Elemental“.\n\r\nДруги клинични проучвания са използвали подобен подход, наречен дълбока мозъчна стимулация (DBS), за да се опитат да лекуват затлъстяването. Въпреки това, DBS, който най-често се използва за лечение на болестта на Паркинсон, осигурява продължителен електрически ток, докато RNS излъчва ток само когато открие целевия модел на активност.\n\r\nХалпърн се съсредоточава върху област, наречена nucleus accumbens – център за удоволствие в мозъка, който е виновник за чувствата за задоволяване и зависимост.\n\r\nПредизвикателството според учените ще бъде отделянето на реакцията на мозъка към мазни храни от реакцията му към здравословните храни и от другите чувства на задоволяване.\n\r\nИма също така притеснение, че стимулирането може да предизвика чувства на депресия или анхедония – загуба на интерес към нещата и обща неспособност да се изпитва удоволствие.", "date": "2019.08.18", "title": "Краят на затлъстяването? Чип в мозъка ни спира да мислим за храна"}
{"url": "https://www.dnes.bg/obshtestvo/2019/08/18/radev-ot-petrova-niva-niama-da-zabravim-pepelishtata.419998", "text": "Хиляди българи почетоха паметта на жертвите от Илинденско-Преображенското въстание в местността Петрова нива вчера, където се бе отбеляза възпоменателен събор по повод 116-ата му годишнина.\n\r\nСъбитието бе под патронажа на президента на Република България Румен Радев, Съюзът на тракийските дружества в България, Община Малко Търново и Регионалният съвет на тракийските дружества в Бургас. \n\r\n\"Въпрос на отговорност на всеки български държавник е да бъде редом до наследниците на пострадалите. Нека да е ясно, че няма да забравим пепелищата, които погълнаха не само домове, имане, но и човешки съдби\", каза в словото си президентът Радев.\n\r\nТой заяви, че е въпрос на национално достойнство да не позволим да бъде преиначавана историята. Президентът каза, че това е единственият европейски начин да постигнем завета на Георги Кондолов.\n                    \n                    \n                \r\n                \r\n                \r\n                \r\nПрезидентът присъства и на отслужването на заупокойна молитва в храма \"Света Петка\". След това той прие почетния строй на представителните армейски части.\n\r\n\"Това е едно въстание, една страница, написана с кръвта на шепа юнаци, изправили гордо вдигнати глави в една отчаяна, но достойна битка за справедливост\", допълни още Радев.\n\r\nПо време на Националния възпоменателен събор кметът на Малко Търново Илиян Янчев заяви, че случилото се на Петрова нива е най-значимото събитие в цялата история на Странджа. \n\r\nСлед словото на президента се състоя и заря-проверка. В ритуалите и в тържествената проверка участваха военнослужещи от Военноморските сили и Националната гвардейска част. Събитията завършиха с празничен концерт с участието на странджански народни певци.", "date": "2019.08.18", "title": "Радев от Петрова нива: Няма да забравим пепелищата!"}
{"url": "https://www.dnes.bg/eu/2019/08/18/brexit-bez-sdelka-shte-ima-nedostig-na-hrana-lekarstva.419997", "text": "Великобритания ще бъде засегната от недостиг на гориво, храни и лекарства, ако напусне Европейския съюз без споразумение, а също така е заплашена от нарушаване на работата на пристанищата и твърда граница с Ирландия, показват документи на британското правителство, с които се е запознал в. \"Сънди таймс\", предаде Ройтерс, цитирани от БТА.\n\n\n\n\r\nСпоред изданието прогнозите, направени от правителството, описват най-вероятните последици от Brexit без сделка, а не най-лошите сценарии.\n\r\nПравителствените оценки показват, че 85 процента от камионите, използващи главните пропускателни пунктове на Ламанша, \"може да не са готови\" за френските митници, което означава, че работата на пристанищата може да бъде нарушена в продължение на три месеца, преди движението да се подобри.\n                    \n                    \n                \r\n                \r\n                \r\n                \r\nПравителството също така смята, че е вероятно да се стигне до твърда граница между британския район Северна Ирландия и Ирландия, тъй като сегашните планове за избягване на значителни проверки ще се окажат неприложими.\n\r\nСпоред вестника документите, подготвени този месец, позволяват да се \"надникне в тайното планиране, осъществявано от правителството с цел да се избегне катастрофален срив на инфраструктурата на страната\", и представят \"най-обстойната оценка за подготвеността на Великобритания за Brexit без сделка\".\r\n ", "date": "2019.08.18", "title": "Brexit без сделка? Ще има недостиг на храна, лекарства..."}
{"url": "https://www.dnes.bg/politika/2019/08/18/simeonov-vijda-tejka-kriza-dyrjavata-ne-vyrviala-na-dobre.420014", "text": "В близките дни ще имаме среща с Каракачанов на Коалиционен съвет и предполагам, че ще имаме доста сериозни промени в отношенията с ГЕРБ още през септември, тъй като държавата не върви на добре. Намираме се в една тежка икономическо-политическа криза. Това заяви бившият вицепремиер и лидер на НФСБ Валери Симеонов пред Нова.\n\n\n\r\nТой беше категоричен, че са нужни нови преговори с ГЕРБ по отношение на приоритетите на управляващата коалиция. Нови разговори обаче ще има и между партньорите в малката коалиция на \"Обединени патриоти\" - ВМРО и НФСБ.\n\r\nСпоред Симеонов бъдещето на управлението зависи най-вече от ГЕРБ.\n\r\n\"Това е голямата партия, която дирижира политиката в България. Икономическите интереси не трябва да бъдат жертвани, за да се напълнят гушите на определени лобита и забележете кога започна това нещо – тази година. Има един Ренесанс на погрешната политика на ГЕРБ от предходен мандат\", обясни той.\n\r\nНа въпрос дали политиката на ГЕРБ не се е променила след като самият Симеонов напусна Министерски съвет, лидерът на НФСБ каза, че не знае дали това е така, но смята, че присъствието му в изпълнителната власт е имало дисциплиниращ ефект към останалите. \n\r\n\"България през последните месеци получава много тежки удари, основно икономически. Това са тежкото състояние на българската енергетика, която е оставала винаги някъде \"зад завесата\". Няма да ви говоря за тежкия удар върху българското животновъдство, което нанесе африканската чума. Трети удар върху икономиката на България е съсипаният туризъм. В момента плажовете ни са един оглозган от мутрите кочан варена царевица\", обощи ситуацията в страната накрая Валери Симеонов.", "date": "2019.08.18", "title": "Симеонов вижда тежка криза, държавата не вървяла на добре"}
{"url": "https://www.dnes.bg/obshtestvo/2019/08/18/pojaryt-na-smetishteto-v-svishtov-tlee-vyzduhyt-ne-bil-zamyrsen.420012", "text": "В Свищов обстановката се нормализира, след като тази нощ голяма част от града беше обгазен от продължаващото да тлее 50 декара градско сметище. Няма замърсяване на въздуха, увериха от местната власт, цитирани от БНТ.\n\n\n\r\nДнес пожарникари и доброволци от областта продължават с гасенето на горящото в дълбочина сметище.\n\r\nГъстият дим и задушливата миризма, които снощи обхванаха Свищов, породиха напрежение, но обстановката вече е овладяна, съобщи кметът Генчо Генчев.\n\r\n\"Обстановката към този момент е спокойна, но снощи до късно имаше напрежение в град Свищов относно задимяването. Всички екипи на пожарната, на доброволците, водоноски, трактори работиха цяла нощ и в момента продължават да работят и да обливат тези участъци, които продължават силно да димят. Днес ще се включат още екипи от Велико Търново\", обобщи той.\n                    \n                    \n                \r\n                \r\n                \r\n                \r\nАвтоматичната станция за контрол на въздуха в Свищов през нощта не е отчела превишаване на пределно допустимите стойности на измерваните замърсители.\n\r\nГорящото сметище е закрито преди няколко години, на него са депонирани близо 360 хиляди кубически метра отпадъци.", "date": "2019.08.18", "title": "Пожарът на сметището в Свищов тлее, въздухът не бил замърсен"}
{"url": "https://www.dnes.bg/temida/2019/08/18/otkriha-razchleneno-i-razlojeno-tialo-v-sofiiskoto-s-negovan.420016", "text": "Човешки останки са намерени край село Негован, криминалисти на СДВР извършват оглед в района на водоема край селото, съобщиха от МВР. \r\n\r\nКъм 18.00 часа на 17 август местен жител е подал сигнал за открит череп в близост до водоема на селото. Веднага са организирани и към мястото са изпратени екипи от криминалисти и експерти на СДВР. При извършения първоначален оглед е установено, че намереният череп е човешки, открити са и останки от тяло. \r\n\r\nПроцесуално-следствените действия продължават и в момента, в рамките на които ще се установява самоличността и всички обстоятелства около случая. \r\n\r\nОсновната версия на разследващите е убийство. Тялото е било напъхано в контейнер. Отрязани са главата и крайниците. \r\n\r\n ", "date": "2019.08.18", "title": "Откриха разчленено и разложено тяло в софийското с. Негован"}
{"url": "https://www.dnes.bg/mish-mash/2019/08/18/gotvi-kurabiiki-s-djenifyr-garnyr-moje-da-te-pokani-u-doma.419899", "text": "Вкусно предизвикателство отправи Дженифър Гарнър към своите фенове. Звездата, която отскоро се подвизава като инфлуенсър, пече курабийки за благотворителност. Един от последователите ѝ, участвал в нейната игра с вкусните изкушения, може да ѝ гостува в Лос Анджелис. \r\n„Моята къща ухае на курабийки... Ела и ги изпечи с мен, като изхабиш няколко калории по време на самия процес, защото ще събираме пари за Фондацията по епилепсия докато си прекарваме страхотно“, написа актрисата и сподели снимка, на която държи бисквитка и надпис: „Ти и аз. Всичките бисквитки!“. \r\n \r\nИграта на Гарнър е със съдействието на сайт, който помага на неправителствени организации да съберат по-лесно средства за техните каузи. Всеки, който се включи в нея, трябва да дари скромна сума. Само един може да спечели възможността да гостува на звездата, да пече с нея курабийки и да отседне в хотел в Лос Анджелис. С него може да доведе и свой приятел. \r\n \r\nИдеята за поредната благотворителна инициатива, подета от актрисата, се хареса на нейните последователи. \r\n \r\n„Ммм, курабийки. Страхотна идея“. „Толкова много ви благодаря, че подкрепяте фондацията. Каузата е много близка до сърцето ми“, коментират под публикацията на Гарнър.\r\n \r\nСлед развода с Бен Афлек, актрисата има нов мъж до себе си – бизнесменът Джон Милър. В момента тя се е отдала на грижата за децата и готвенето, което е втората ѝ страст след киното. \r\n \r\nОще за звездите четете в ", "date": "2019.08.18", "title": "Готви курабийки с Дженифър Гарнър, може да те покани у дома"}
{"url": "https://www.dnes.bg/notifikacii/2019/08/18/spish-v-hostel-v-berlin-parite-v-severna-koreia-ima-li-rolia-i-sofiia.420017", "text": "На Северна Корея не е разрешено да печели пари от своите имоти в чужбина. Няколко примера от Берлин, София и други места в Източна Европа показват, че гешефтите на комунистическия режим в Пхенян изобщо не са спирали, пише \"\".\n\r\n\"Глинкащрасе\" е улица в самия център на Берлин - в непосредствена близост до Бранденбургската врата. Нищо чудно, че намиращият се на тази улица \"Сити хостел Берлин\" е винаги пълен. Стая в него струва около 17 евро на нощ, което за град като Берлин е направо смешна цена - хотелската нощувка иначе излиза средно 100 евро. Млади хора от цяла Европа често се отбиват в \"Сити хостел\", без да са чували нещо за неговата история. А тя е доста любопитна.\r\n                \r\n                \r\n                \r\nСградата е собственост на Северна Корея. Месечният наем, който арендаторът на хотела доскоро плащал на комунистическия режим в Пхенян, възлиза на 38 000 евро. Преди две години международните санкции принудили севернокорейското посолство да прекрати договора за аренда. Банковата сметка, по която сега се превеждат парите за наема, била блокирана, твърди съдържателят на хотела. Хостелът обаче продължава да работи. Не е ясно дали собственикът и наемателят са сключили някакво ново споразумение и какво точно съдържа то.\n\r\nА това означава, че парите за нощувките, които гостите на хостела плащат, навярно все още заминават за Северна Корея. Разбира се, гостите дори и не подозират този факт; малцина изобщо забелязват, че самият хостел е точно до посолството на Северна Корея. В стъклена витрина пред него е изложена снимка, на която се вижда как Ким Чен Ун стиска ръката на Владимир Путин.\n\r\n\n\r\nПовечето туристи отсядат в хостела, защото е невероятно евтин. Ако знаеха чия собственост е, дали щяха да се въздържат? Може би. В оценките за хостела обаче никой не се интересува от въпроса за собственика му. Затова пък мнозина се оплакват, че имало бълхи.\n\r\nИсторията на хостела и на посолството е доста странна. От нея се носи полъхът на Студената война. В началото на 1970-те години в бившата ГДР е построено посолството на „братската“ Северна Корея. След падането на Берлинската стена и обединяването на Германия посолството е закрито. През 2001 г. Германия възобновява дипломатическите си отношения със Северна Корея. Контактите обаче остават хладни, официални взаимни визити не се разменят, за посланическата мисия се използва само част от сградата. Другата част е дадена под аренда на един хотелиер.\r\n\n\r\nТова неустановено положение отдавна тревожи германското правителство. Защото през 2106 година ООН приема резолюция, която забранява да се отдават под наем или под аренда недвижими имоти на Северна Корея. Има и сходна разпоредба на ЕС – за да не може севернокорейският режим да влага приходите от недвижимите си имоти в покупката на материали за своята ядрена програма.\n\r\nЕто защо германското правителство полага огромни усилия да накара севернокорейците да закрият хотела. Отначало даже с успех. В началото на 2018 севернокорейското посолство прекратява арендния договор на хотелиера и дори подава съдебен иск за опразване на имота. Само че, за да стигне делото до съда, режимът в Пхенян трябва да внесе авансово определени съдебни такси. Той обаче не прави това.\n\r\nПредполага се, че Северна Корея протака цялата история, за да продължи да печели от хотела. От германското външно министерство периодично уверяват, че упражняват натиск над Пхенян, за да се уреди най-после този спор. Само че как се упражнява натиск над един напълно капсулиран и откъснат от света режим?\n\r\n\n\r\nА съмнителните дела на севернокорейското посолство в Берлин далеч не са изключение. Тъкмо обратното. След продължително проучване СиЕнЕн разкри тайна мрежа от фиктивни фирми в Мозамбик, чрез които режимът в Северна Корея върти контрабандна търговия и си доставя всевъзможни неща, включително ракети земя-въздух и радарни системи.\n\r\n„Ню Йорк Таймс“ пък съобщи, че на територията на севернокорейското посолство в София има зала, която се отдавала под наем - например за сватбени тържества. А във Варшава имало поне 40 фирми, регистрирани на адреса на севернокорейското посолство. Това са само три примера от много други. Всички описани случаи, които до един влизат в противоречие със санкциите на ООН, имат за основна цел да набират валутни средства за режима в Пхенян. \r\n   ", "date": "2019.08.18", "title": "Спиш в хостел в Берлин, парите - в Северна Корея. Има ли роля и София?"}
{"url": "https://www.dnes.bg/stranata/2019/08/18/turist-se-izgubi-v-pirin-v-raiona-na-bansko.420018", "text": "Планински спасители тръгнаха да търсят изгубил се човек в Пирин планина днес, съобщиха от регионалната база на Планинската спасителна служба към БЧК, цитирана от \"Фокус\". \r\n\r\nЧовекът се е изгубил в района на хижа \"Малина\". \r\n\r\nКъм момента са излезли две групи планински спасители на разузнаване от Банско и от Сандански. Заедно с групата от Банско има и три кучета.  \r\n ", "date": "2019.08.18", "title": "Турист се изгуби в Пирин в района на Банско"}
{"url": "https://www.dnes.bg/notifikacii/2019/08/18/kobrata-pobediteliat-ot-ruis-vs-djoshua-shte-se-bie-s-men.420019", "text": "Кубрат Пулев продължава да се готви и чака своя нов шанс за световната титла в тежката категория. Българският боксьор и щабът му следят с интерес какво ще се случи с реванша между Анди Руис и Антъни Джошуа, пише Gol.bg.\r\n \r\nСайтът fightnews.com, цитиран от \"Тема спорт\",  намери Кобрата на лагера му в Лас Вегас, където той тренира от няколко месеца. Пулев поясни каква е позицията на неговия екип.\n\r\nКобрата споделя, че не е бил изненадан, когато Световната боксова федерация по изключение придвижи напред реванша. Българинът изтъкна, че от екипът му все пак искат някои неща да бъдат предварително уточнени.\n\r\n\"Трябва да сме сигурни, че победителят ще се бие първо с мен след това. Чакам го от 3 години, ще остана концентриран и ще почакам още малко - победителят от боя на Руис и Джошуа трябва да се бие с мен\", категоричен е най-добрият български боксьор.\r\n \r\nКолкото до мача между Руис и Джошуа, то Кобрата очаква да е с равни възможности за двамата - 50 на 50. Въпреки това по-голям шанс имал Руис. \r\n                \r\n                \r\n                \r\n\"Аз продължавам да се готвя във Вегас и усещам, че се задават големи неща!\", заяви Пулев.\r\n \r\n\r\n ", "date": "2019.08.18", "title": "Кобрата: Победителят от Руис vs. Джошуа ще се бие с мен! "}
{"url": "https://www.dnes.bg/index/2019/08/18/martin-priznal-che-e-ubil-kristin-bil-piian-pil-rakiia-i-bira.420021", "text": "Мартин Трифонов, основният заподозрян за убийството на 7-годишната Кристин в сливенското село Сотиря, е признал вината си пред назначения му служебен адвокат.\n\r\nТова се е случило в болницата в Сливен, където 21-годишният Мартин се намира в момента, след като бе ранен при ареста му, съобщава bTV.\n\r\nМартин Трифонов е разказал с подробности извършеното от него и какво точно се е случило. Адвокатът призна, че става въпрос за смразяващи детайли за престъплението. Заявил, че осъзнава какво е направил, че съжалява.\n\n\n\n\n\nТой изтъкнал, че по време на престъплението бил пиян – първо пил ракия, после бира.\r\n                \r\n                \r\n                \r\nВсичко, което заподозреният е разказал, тепърва ще бъде проверено. За целта ще бъде проведен следствен експеримент на мястото на престъплението.\n\r\nСпоред неговия служебния защитник в подобни случаи едва 70% от думите на задържаните за тежки престъпления могат да бъдат приети като истина и се потвърждават в хода на следствието.\n\r\nПонеделник ще е ден на траур в община Сливен заради убийството на 7-годишното дете.\n\r\nПрокуратурата вчера повдигна три обвинения на 21-годишния мъж – за убийство по особено жесток начин на непълнолетно лице, за изнасилване и за блудство.", "date": "2019.08.18", "title": "Мартин признал, че е убил Кристин! Бил пиян - пил ракия и бира"}
{"url": "https://www.dnes.bg/health/2019/08/18/uchenite-s-nov-probiv-v-borbata-sreshtu-raka.420022", "text": "Специалисти от Тексаския университет в Далас установиха, че намаляването на глюкозата в кръвта потиска развитието на някои видове рак, съобщи сайтът MedicalXpress.\n\r\nВ рамките на изследването лабораторни мишки, засегнати от белодробен рак, преминали на кетогенна (нисковъглехидратна) диета с високо съдържание на мазнини и средно съдържание на протеини. У гризачите освен това били инжектирани препарати, които намаляват нивото на кръвната захар. Резултатите показали, че това попречило на развитието на плоскоклетъчен карцином, макар да не намалило размерите на раковите образувания.\n\r\nУчените изследвали също нивото на кръвната захар у 192-ма пациенти, засегнати от плоскоклетъчен рак на белите дробове или хранопровода, както и у 120 пациенти, засегнати от белодробен аденокарцином. Сред пациентите от първата група била открита взаимовръзка между високото ниво на кръвната захар и по-лошия им шанс за оцеляване.\n                    \n                    \n                \r\n                \r\n                \r\n                \r\nПо думите на специалистите, контролът на кръвната захар е нов метод за потискане растежа на ракови клетки. Методът не води до директното им унищожаване, но дава възможност ракът да се превърне в хронично заболяване. \r\n(БТА)", "date": "2019.08.18", "title": "Учените с нов пробив в борбата срещу рака"}
{"url": "https://www.dnes.bg/sofia/2019/08/18/remontyt-svyrshi-ot-utre-puskat-bul-bylgariia.420020", "text": "От утре сутринта ще бъде възстановено движението за автомобили в ремонтирания участък на бул. \"България\" - от бул. \"Черни връх\" до бул. \"Гешов\". Това съобщи кметът на София Йорданка Фандъкова, която провери хода на ремонтните дейности и разговаря с изпълнителите на обекта, предава БТА.\n\n\n\n\r\nТя коментира, че ремонтът на участъка е на финала, асфалтиран е и в момента се полага маркировка. \n\r\n\"Очакваме през нощта, след 12.00 часа, движението да бъде възстановено както в северното платно, така също и по подхода от бул. \"Витоша\" към бул. \"България\". Ще остане да се работи по моста от бул. \"България\" към бул. \"Витоша\", като до 15 септември най-късно и там ремонтът трябва да приключи; както и по тротоара на южното платно, който се прави и в момента\", посочи столичният кмет. \n                    \n                    \n                \r\n                \r\n                \r\n                \r\nТя благодари на софиянци за търпението им и им се изжини за затрудненията, които общината е причинала с ремонта на хората, които използват този маршрут.", "date": "2019.08.18", "title": "Ремонтът свърши, от утре пускат бул. \"България\""}
{"url": "https://www.dnes.bg/snimka-na-denia/2019/08/18/utre-oshte-po-toplo-v-sriada-do-36-gradusa.420023", "text": "През нощта срещу понеделник ще бъде ясно и тихо. Утре ще е слънчево, след обяд над планинските райони - с незначителна купеста облачност. Ще духа слаб, в източните райони - до умерен, източен вятър. Максималните температури ще са между 29 и 34 градуса.\n\r\nНад Черноморието ще е слънчево. Ще духа до умерен източен вятър. Максималните температури на въздуха ще са между 27 и 30 градуса. Температурата на морската вода е 25-27 градуса. Вълнението на морето ще бъде 1-2 бала.\n\r\nНад планините ще е слънчево, след обяд ще се развие незначителна купеста облачност. Ще духа слаб, по билата - до умерен, североизточен вятър. Максималната температура на височина 1200 метра ще е около 22 градуса, на 2000 метра - около 15 градуса.\r\n                \r\n                \r\n                \r\nОт вторник нататък ще бъде предимно слънчево, в следобедните часове в низините - отново горещо. Ще духа слаб източен, в източната половина от страната - до умерен изток-североизточен вятър. Температурите ще се повишават и в сряда преобладаващите максимални ще са между 31 и 36 градуса. Поо-ниски, до 27-29 градуса, ще остават по Черноморието. В сряда над източните райони ще има временни увеличения на облачността, без валежи.", "date": "2019.08.18", "title": "Утре още по-топло, в сряда - до 36 градуса"}
{"url": "https://www.dnes.bg/sofia/2019/08/18/avtomatite-za-bileti-resto-ne-vryshtat-spestili-70-bona.420024", "text": "Това е за последните 4 г. заради старите автомати\r\n\r\nКачваш се в тролей или трамвай и се насочваш към автомата за билет. Слагаш монети от 1 левс, 50 и 20 стотинки. Но ресто няма!     \r\n\r\nЗа четири години автоматите за билети в столичния градски транспорт са ощетили пътниците със 70 000 лева. Това е сумата от невъзстановено ресто.\r\n\r\n\"Гледам винаги да слагам точно, ако нямам и отида при господина за билети, започват разни забележки\", споделя пътник пред bTV.\r\n\r\nСистемата за таксуване е въведена през 2008 г., когато цената на билета е 1 лв. Поради тази причина не могат да бъдат използвани монети от 2 лв.\r\n\r\n\"Тези спестени пари се заприхождават в касата на дружеството със специални протоколи и се използват за поддръжка на същата система. Този валидатор като се повреди трябва да се купи нов - един такъв валидатор струва 800 евро. Един касов апарат е 1500 евро\", посочват от градския транспорт.  \r\n ", "date": "2019.08.18", "title": "Автоматите за билети ресто не връщат, \"спестили\" 70 бона"}
{"url": "https://www.dnes.bg/index/2019/08/18/otkriha-i-vtori-trup-krai-negovan-pak-razlojen.420025", "text": "Полицията, която разследва намерените останки край софийското село Негован, е открила и втори труп, съобщава TrafficNews. Той е бил в близост до първото разфасовано тяло, най-вероятно става въпрос за един и същи случай.\nСпоред криминалистите те са били убити преди месец, тъй като телата са много разложени.\r\n\r\nПри първата жертва става въпрос за млад мъж, който е бил разстрелян и след това натъпкан в бидони с отрязани глава и крайници. \r\n\r\nВероятно и при втория случай се касае за насилствена смърт.\r\n \r\nВ момента полицията извършва проверка на всички сигнали за изчезнали хора.\r\nНа място са пристигнали водолази, които търсят още останки от човешки трупове в езерото до Негован.", "date": "2019.08.18", "title": "Откриха и втори труп край Негован, пак разложен"}
{"url": "https://www.dnes.bg/za-da-se-razbirame/2019/08/18/5-nachina-da-se-nauchim-da-proshtavame.419921", "text": "Едно от най-трудните неща е да простим или да поискаме прошка. Несъзнателно или съвсем целенасочено съдим хората около себе си всеки ден, а не искаме да бъдем съдени. Сърдим се, прекратяваме връзки, не си говорим с години, оплакваме се един от друг без да си даваме сметка колко по-лесно е да се живее, когато простиш.\r\nДа простиш е освобождаващо. Прошката е най-големият лек за всяка болка. Когато простиш се чувстваш силен, направо летиш. А ако получиш прошка, оценяваш какво си могъл да изгубиш, най-ценното – обичта на близките, приятелите, любимия човек.\r\n\r\nВсички грешим. Никога не трябва да забравяме това. Това е и основният мотив, който трябва да ви ръководи, когато сте гневни и сърдити на някого. Припомнете си, че може вие да сте на негово място следващия път. Вероятно ще се зарадвате, ако получите прошка. Затова давайте я. Ще се почувствате по-добре.\r\n                    \n                    \n                \r\n                \r\n                \r\n                \r\nПомислете за всички хора, които някога по някакъв начин са ви наранили. Помислете си как сте се чувствали тогава, когато ви е заболяло най-много. И им простете. Няма да повярвате колко добре ще се чувствате след това. Започнете от най-безобидните неща, които са ви казвали или причинявали и стигнете до най-болезнените. Помислете си как това ви е променило и как ви е помогнало да станете по-силни, да направите своите изводи, да продължите напред.\r\n\r\nПотиснатият гняв е много страшен за психиката и пагубен за емоционалното състояние. Признайте гнева си, опознайте го и го споделете. Не го прикривайте. По-лесно е да простиш, след като си заявил недоволството си, отколкото да таиш гняв, който да прави нещата още по-сложни и болезнени.\r\n", "date": "2019.08.18", "title": "5 начина да се научим да прощаваме"}
{"url": "https://www.dnes.bg/cars/2019/08/18/shte-spasi-li-120-godishnata-ideia-na-ferdinand-porshe-elektromobila.418912", "text": "Едниствената причина, поради която електрическите автомобили не са залели напълно световния пазар, въпреки нарастващия политически натиск, са техните батерии. За да може една кола да измине на електричество около 500 км, то тя трябва да е снабдена с батерия, която тежи повече от цялото задвижване на автомобил с вътрешно горене. Батерията на Model 3 на Tesla например е 480 кг.\r\nТехнологията е скъпа и макар че поевтинява с напредването на времето, подобрението в сферата е минимално. Но решение има... и е измислено още преди 120 години от самия Фердинанд Порше.\n\r\nПрез 1899 съвсем младият тогава изобретател се хваща на работа при Якоб и Лудвиг Лонер във виенската Lohner Werke. Порше е устоял на напъните на баща си Антон да го направи тенекеджия в Либерец и вече е понатрупал опит с електромоторите при Бела Егер.\r\n                    \n                    \n                \r\n                \r\n                \r\n                В зората на ХХ век още не е съвсем ясно коя технология ще спечели състезанието за бъдещето на автомобила. Има бензинови мотори, дизелови мотори (все още горящи фъстъчено масло, според оригиналния замисъл на Рудолф Дизел), парни машини на колела и дори електромотори. Но последните имат познат проблем: батериите им са огромни, тежки и несигурни.\n\r\nЛонер и Порше се заемат да решат този проблем. Резултатът е показан пред света на Парижкото изложение през 1900 година: Lohner-Porsche, първият хибриден автомобил в историята. От днешна гледна точка не бихме го сметнали за особено лек: с двата електромотора и 44-те си оловно-киселинни акумулатора машината тежки малко над... 4 тона, и се налага Continental да произведе специални подсилени гуми, за да я издържат.\r\nНай-оригиналното в идеята на младия Порше е, че електромоторите са монтирани в главините на предните колела. От конструктивна гледна точка това има много предимства: повече ефективност и по-малки загуби на енергия, по-ниско тегло, по-нисък център на тежестта и така нататък.\r\nНо независимо от това технологията никога не е доразвита до серийно производство. С нея са експериментирали най-различни компании - от Volvo и Nissan  до Michelin и японската NSK. Toyota дори показа прототип с такова задвижване и горивни клетки преди няколко години. Но готово за пазара решение няма.\n\r\nОбясненията за това са няколко. Едното е, че всяко новаторско задвижване е риск, който повечето автомобилни компании са склонни да поемат само в краен случай. Другото е свързано с няколкото конструктивни недостатъка. Да изнесеш електромотора в самото колело го излага на стихиите - а при повечето електромобили става дума за доста висок волтаж, от порядъка на 400 волта, и перспективата те да са в контакт с дълбоките локви не е много радостна. Излиза, че такъв изнесен агрегат трябва да бъде много по-добре защитен и обезопасен - което, естествено, раздува производствените разходи.\n\r\nВторият основен недостатък е удобството. Всяко увеличаване на така нареченото \"неподресорно\" тегло на автомобила - тоест онези компоненти, които не са носени от окачването - се отразява драматично на управляемостта и на комфорта на возене. Заради това дори онези днешни електромобили, ползващи отделни електромотори за всяко колело (например чудовищния Rimac C Two с неговите 1914 коня), предпочитат да ги монтират в корпуса, а не в главините.\n\r\nЕдна американска компания обаче е готова да промени това и да възкреси идеята на Порше, отбелязва The Economist. Indigo Technologies, основана преди почти десетилетие от един професор в реномирания Масачусетски технологичен институт (MIT), вече има прототип на задвижване чрез електромотори в главините. Системата се нарича Traction T1 и включва не само агрегатите, но и спирачки, управление и активно окачване. Най-големият й коз е, че работи не при 400 волта, а само при 48 - напрежение, което започва да се превръща в стандарт при всички автомобили заради нуждата от захранване за все повечето електрически системи на борда. Пониженият волтаж означава, че е много по-лесно да се обезопаси и изолира електромоторът.\n\r\nПредимствата като спестеното тегло могат да са внушителни - и отключват цяла каскада от други икономии.\r\nПърво, такова задвижване премахва нуждата от разпределителен вал, трансмисия, както и от най-тежките компоненти на окачването. Това спестено тегло на свой ред позволява да се намалят и мощността на електромоторите, и размерът на батерията - от което колата става не само по-лека, но и забележимо по-евтина. Отпадането на толкова много компоненти освобождава и пространство, което пък значи, че автомобилът може да бъде доста по-компактен и пак да предлага същите удобства отвътре.\r\nС по-малката батерия отпада и другият главен проблем на електромобила днес: дългото време за зареждане. От Indigo уверяват, че техните тестови прототипи изразходват едва една десета от енергията, нужна на традиционните машини с двигател с вътрешно горене.\r\nВъзможно ли е това да е задвижването на градските автомобили от бъдещето?\n\r\nДори и усложненията с комфорта се решават от само себе си заради пониженото тегло на автомобила. А понеже окачването може да контролира и регулира поотделно въртящия момент към всяко колело, стабилността и сцеплението в завой са всъщност по-добри, отколкото при стандартен автомобил.\r\nТехнологията на Indigo има още един коз: ползва магнити от неодим, които са не само по-компактни, но и по-достъпни от алтернативите си. Неодимът е метал от групата на т. нар. \"редки земни елементи\", но всъщност изобщо не е чак толкова рядък. Само проучените и доказани запаси надхвърлят 8 милиона тона, което при сегашното годишно потребление (около 7000 т) би стигнало за над хилядолетие.\n\r\nОстава само един малък проблем. Чували сме стотици стартъпи, създадени да преобразят автомобилите, да говорят за продукта си със същата увереност и категоричност, само за да изчезнат после без следа. Истинският тест за Indigo ще е дали ще съумее да продаде технологията на голям производител. Изпълнителният директор Брайън Хемънд съобщи пред Forbes, че в момента преговаря с няколко автомобилни компании и с техни доставчици от първи ред, и очаква до края на тази година да има подписани договори. Първата готова за пазара система може да се появи около 2022 година.\r\nНе очаквайте обаче да я видите на собствения си автомобил. За да работи ефективно, T1 се нуждае от специално разработено за нея шаси. И то вероятно ще е в класа на малките градски коли - идеята не е да задвижваме големите SUV, подчертава Хемънд. За сметка на това технологията ще облагодетелства много компаниите за споделено пътуване и наемане от типа на Uber. И тогава, макар и със 120-годишно закъснение, идеята на младия Фердинанд Порше най-после ще заживее пълноценно.\r\n ", "date": "2019.08.18", "title": "Ще спаси ли 120-годишната идея на Фердинанд Порше електромобила?"}
{"url": "https://www.dnes.bg/obshtestvo/2019/08/18/zaradi-nosiite-hiliadi-se-sybraha-na-festivala-v-jeravna.420036", "text": "Приключва Фестивалът на народната носия в Жеравна. За 12-и път местността Добромерица край едноименното село събра хилияди. Едно от най-интересните етно събития има строг дрескод. През трите фестивални дни не се допускат посетители в \"цивилно\" облекло.\r\n\r\nТри дами, сякаш излезли от картина на Майстора... Забрадени по стар български обичай, който бил забравен.\r\n\r\nС идването на турците по нашите земи забраждането се променило. В Провадийско обаче останали верни на традициите си. \r\n\r\nДиана започва да събира носии след първото си посещение в Жеравна. Вече има толкова много, че услужила на приятелките си с част от тях. \r\n\r\n\r\n\r\n ", "date": "2019.08.18", "title": "Заради носиите хиляди се събраха на фестивала в Жеравна"}
