{"url": "https://www.dnes.bg/mish-mash/2019/07/27/7-dyrjavi-24-chasa-david-s-kolelo-i-cel-za-rekord.417785", "text": "Унгарски студент постави с бегача си Гинес рекорд, като въртейки педалите посети 7 държави за 24 часа, съобщава агенция ЮПИ.\r\n\r\nДавид Ковари, подготвящ магистърската си степен в университета в Будапеща, дълго планирал оптималния си маршрут. Така той успял да премине през Полша, Чехия, Словакия, Австрия ,Унгария, Словения и Хърватия само чрез една отсечка от 500 километра.\r\n\r\nУспехът си Ковари дължи на факта, че благодарение на старателното проучване на маршрута той използвал предимно първокласни пътища с нисък наклон, които му позволили да развие висока скорост на бегача си.\r\n\r\nПредишният рекорд за най-много страни, посетени с помощта на велосипед за денонощие, принадлежеше на германеца Михаел Мол, който прекоси границите на 6 държави.", "date": "2019.07.27", "title": "7 държави, 24 часа: Давид с колело и цел за рекорд!"}
{"url": "https://www.dnes.bg/stranata/2019/07/27/oriahovo-i-ruse-dnes-nai-goreshti-jivakyt-otchete-37-gradusa.417786", "text": "Най-високи температури днес са измерени в Оряхово и Русе - 37 градуса. \r\n\r\nОколо 36 градуса са измерени в Лом и Сандански. Температурите за цялата страна днес са от 31 до 36 градуса. По-ниски са по черноморското крайбрежие заради вятъра, които идва от морето. Във Варна са измерени 29 градуса, а в Бургас – 27 градуса, съобщават синоптиците от НИХМ.\r\n\r\nВалежи е имало в планинските райони в Западна България.\r\n\r\nВалежи, придружени с гръмотевици, са регистрирани в района на Ново село, Кюстендил и Гоце Делчев.", "date": "2019.07.27", "title": "Оряхово и Русе днес най-горещи – живакът отчете 37 градуса"}
{"url": "https://www.dnes.bg/balkani/2019/07/27/syrbiia-poluchi-ot-rusiia-10-bronetransportiora.417787", "text": "Десет руски бронетранспортьора с комплект резервни части са били доставени в Белград по въздушен път, съобщи днес сръбското министерство на отбраната, цитирано от ТАСС, предаде БТА.\n\r\nПри транспортирането им руската страна не е имала никакви пречки и цялата техника е доставена при спазване на международните правила, съобщи сръбското министерство.\n\r\nВчера румънската телевизия Диджи 24 съобщи, че румънските власти са задържали на Дунав руски транспорт с 30 танка и 30 бронетранспортьора, доставяни съгласно договор между Москва и Белград. Телевизията съобщи, че военната техника е конфискувана. Руското министерство на отбраната обаче опроверга тази информация и я определи като \"абсолютна лъжа\", изтъквайки, че не са изпращани никакви кораби за превоз на военна техника по Дунав.\n                    \n                    \n                \r\n                \r\n                \r\n                \r\nБелград непрекъснато говори за военен неутралитет, но преговаря за допълнителни доставки на въоръжение от Русия, включително на бойни и транспортни хеликоптери и системи за противовъздушна отбрана. Сърбия вече получи 6 бойни самолета МиГ-29 от Русия.", "date": "2019.07.27", "title": "Сърбия получи от Русия 10 бронетранспортьора"}
{"url": "https://www.dnes.bg/index/2019/07/27/100-godishna-stana-politik-zaradi-klimata-i-izkliuchen-mikrofon.417680", "text": "Решението на германката Лизел Хайзе да влезе в политиката изкристализирало, след като й изключили микрофона по време на публично събрание. Сега стогодишната жена, станала общински съветник, се бори на страната на младите за климата.\n\r\nНа онова събрание бившата учителка, пенсионирала се преди 40 години, защитавала повторното отваряне на басейн на открито.\n\r\n\"Когато започнах (да говоря), някои не искаха наистина да ме слушат и стигнаха дотам, че изключиха контакта\" на микрофона\", разказва тя пред АФП.\n\r\n\"Днес хора от цял свят идват да говорят с мен. Кой се смее сега?\", казва тя.\n\r\nТова, което се е променило оттогава, е че през пролетта тя беше избрана, въпреки всички очаквания, в общинския съвет на Кирххаймболанден, в провинция Райнланд-Пфалц, само няколко седмици след като духна 100-те си свещички.\r\n                \r\n                \r\n                \r\nНе е случайност, че въпросът за басейна е накарал Хайзе да се мобилизира. Той включва две теми, които са близки до сърцето й: младежите и общественото здраве.\n\r\nОттам произтича и ангажиментът й по отношение на климата, вдъхновено от мобилизацията на младежите от движението \"Петъци за бъдещето\", стартирано от шведката Грета Тунберг, което има много последователи сред германската младеж.\n\r\n\n\r\n\"Младите наистина ми вдъхват надежда\", ентусиазирано казва, която се гневи срещу германската автомобилна индустрия и все още се разхожда всеки ден в живописния стар град Кирххаймболанден, с население 8000 души.\n\r\nХайзе е част от надигащата се вълна от възрастни, които отказват да останат извън обществения живот, подобно на движението \"Ома геген рехтс\" (\"Бабите срещу десницата\"). Създадено в Австрия през 2017 г. и пренесено в Германия, то събира редовно възрастни жени, които искат да извлекат поуки от историята и да се противопоставят на расизма.\n\r\nПолитическата кариера на Лизел Хайзе започва в началото на годината, когато 59-годишният Томас Бок, член на общинския съвет, вижда в нея потенциална съюзничка.\n\r\nБок ръководи местна политическа група, която се бори против традиционните партии и за повече прозрачност. Той се нуждаеше от кандидатка с достатъчно плам, за да се изправи срещу сегашните власти.\n\r\nЛизел Хайзе \"има силен характер и голяма енергия\", казва той.\n\r\nИ, подробност, която според него не е без значение, много от избирателите са били нейни ученици и \"всички я уважават\".\n\r\nВ продължение на повече от две десетилетия градът беше ръководен от консервативната партия на Ангела Меркел (ХДС), а по време на последния мандат - от широка коалиция със социалдемократите, подобна на тази, която управлява страната от 2013 година.\n\r\n\n\r\nНо успехът на групата, към която принадлежи Хайзе, измества центъра на тежестта в града към левицата.\r\nБившата учителка е не само изгряваща звезда в политиката, но и свидетелка на голяма част от бурния 20 век в Германия.\n\r\nБащата на Хайзе, роден точно след края на Първата световна война, притежавал обувен завод и самият той бил член на общинския съвет. След погрома \"Кристалната нощ\" през ноември 1938 г., той се обявил публично срещу опожаряването на местната синагога и преследването на евреите.\n\r\n\"Нацистите винаги говореха за свободата, но това беше \"фата моргана\", оптическа илюзия, смята Лизел Хайзе.\r\nБаща й прекарва няколко седмици в затвора, докато не се намесва приятел с връзки на важни позиции в Берлин, който попречва на изпращането му в концентрационен лагер.\n\r\nХайзе обича да мисли, че е наследила част от гражданската му смелост.\n\r\nТя живее в огромна къща, която някога е деляла с родителите си, на няколко стъпки от мястото на някогашната \r\nсинагога, където в момента се намират дърво и паметник.\r\n\n\r\nОвдовяла преди четири години след над седемдесетгодишен брак, тя живее с едно от четирите си деца и един внук. Има осем правнуци.\n\r\nХайзе обича да посреща посетители в хола си, пълен с книги, включително поставена на видно място книга със снимки на Барак Обама. \"Един политически лидер трябва да има визия и логична мисъл, както и да бъде хуманист\", твърди тя.\n\r\nДоналд Тръмп, чиито предци са от близкото село Калщадт, не й е на сърце. \"Срам ме е, че дядо му е оттук\", отсича стогодишната жена.\n\r\nЛизел Хайзе се поддържа във физическа и психическа форма, като се занимава с градината си и гледа с огромен интерес политически токшоута.\n\r\n44-годишният Сепандар Лашкари, дошъл в Германия от Иран като младеж, има кафе, в което Хайзе е била една от първите клиентки.\n\r\nСтогодишната общинска съветничка е \"отлична реклама за града\", казва той с ентусиазъм.\n\r\n\"Благодарение на нея много хора станаха политически активни. Тя вдъхновява млади и стари по много позитивен начин\", далеч от \"цинизма\", който според него замърсява политиката.", "date": "2019.07.27", "title": "100-годишна стана политик заради климата и... изключен микрофон"}
{"url": "https://www.dnes.bg/index/2019/07/27/gotova-e-djedi-vales-pyrvata-animirana-pornozvezda.417757", "text": "Все повече съвременните технологии навлизат в живота ни. Ето, че вече любителите на игри за възрастни могат да вдъхновяват от Джеди Валес - първата анимирана порнозвезда.\r\nДжеди е дело на технологичната компания Camasutra VR и сайта за възрастни YouPorn, съобщава Дарик. Целта на създателите е да покажат чрез Джеди как би изглеждала порноиндустрията в бъдеще. \n\r\nВицепрезидентът на YouPorn Чарли Хюз все пак уточни, че от компанията не смятат да заменят порноактьорите с изкуствен интелект.\r\nМакар и съвсем нова, Валес има вече над 23 хиляди последователи в Instagram. Още със създаването на профила момичето е написало, че веднъж щом събере 1 млн. последователи, ще пусне еротичен филм в сайта за възрастни.\r\n \r\nСпоред  Хюз споделя, че всъщност социалните мрежи промотират неща, които не са истински. Той смята, че е отминало времето, когато изкуствения интелект се използвал във филми и анимации.\r\r\n                \r\n                \r\n                Хюз казва, че за компаниите е трудно да бъдат инфлуенсъри в социалните мрежи. Поради тази причина, може би създаването на профили с изкуствен интелект е начина, по който ще привлекат повече потребители към сайтовете си.\r\n ", "date": "2019.07.27", "title": "Готова е: Джеди Валес - първата анимирана порнозвезда"}
{"url": "https://www.dnes.bg/usa/2019/07/27/trymp-moje-da-polzva-sredstva-ot-pentagona-za-stena-s-meksiko.417788", "text": "Американският президент Доналд Тръмп спечели съдебна победа в рамките на планираното изграждане на спорната стена на мексиканската граница. Върховният съд на САЩ разчисти в петък вечерт пътя на правителството пред възможността да използва пари от Министерството на отбраната, за да я построи. Тръмп написа в Twitter, че решението е „голяма победа за сигурността на границите и върховенството на закона\".\n\r\nРешението на съда, в който преобладават републиканци, бе взето с 5 на 4 гласа и блокира отсъждане на федерален съдия в Калифорния, който преди това забрани на президента да изразходва парите за стената.\n\r\nЗасегнати бяха участъци от стената в Аризона, Калифорния и Ню Мексико. Тъй като Конгресът отказа средствата за строителство, Тръмп искаше да заеме 2,5 млрд. долара от бюджета на Министерството на отбраната.\n                    \n                    \n                \r\n                \r\n                \r\n                \r\nИзграждането на стената бе едно от основните предизборни обещания наа Тръмп в кампанията му през 2016 г. и среща яростна съпротива от демократите. С решението на Върховния съд участъци от стената ще бъдат изградени в Калифорния, Аризона и Ню Мексико.\n\r\nНа 26 юли САЩ и Гватемала подписаха споразумение, според което мигранти от Хондурас и Салвадор, които минават през Гватемала, ще бъдат спирани там и ще подават молби за убежище, вместо да се отправят към Съединените щати през Мексико.\n\r\nРепубликанците твърдят, че само един такъв строеж може да възпре незаконно пристигащите мигранти, наркотици, контрабандисти на хора и престъпни групи. Тръмп обеща да построи в дългосрочен план стената по половината от 3200 километровата граница с Мексико. Останалата част от границата е защитена от естествени бариери, като реки. Плановете на Тръмп са много спорни, а няколко организации и щати предприемат юридически стъпки срещу тях. \n\r\n", "date": "2019.07.27", "title": "Тръмп може да ползва средства от Пентагона за стена с Мексико"}
{"url": "https://www.dnes.bg/notifikacii/2019/07/27/cherno-more-s-ravenstvo-s-etyr-na-sobstven-teren.417791", "text": "Черно море направи куп пропуски и не успя да победи Етър у дома - 1:1. Тимът на Илиян Илиев бе по-добрият отбор на “Тича”, но “болярите” изравниха с единственото си положение в срещата чрез Даниел Младенов в 80-та минута. В 23-та дебютантът като титуляр Димитрис Хантакис бе дал аванс на варненци.\n\r\nТака въпреки равенството, Черно море е поне временно на върха в класирането след 7 точки от 3 мача. Лудогорец е втори с 6 точки, пред Левски и Ботев Пловдив с по 4. И трите отбора обаче имат мач по-малко. За Етър равенството бе трето поредно след тези срещу ЦСКА и Левски.\n\r\nДомакините започнаха по-активно срещата и още в 7-та минута Ндонгала имаше шанс да отбележи, но стреля слабо в ръцете на Христо Иванов. Така се стигна до 23-та минута, когато Димитрис Хантакиас отбеляза. Гръцкият защитник остана непокрит след центриране от ъглов удар и насочи топката в далечния ъгъл за 1:0.\r\n                \r\n                \r\n                \r\nСлед половин час игра варненци можеха да вкарат и втори гол. Родриго и Ндонгала комбинираха на бързо обороти, а последният остана на стрелкова позиция. Ударът му обаче бе блокиран от Никола Колев.\n\r\nДо края на първата част Родриго и Андраде също имаха своите шансове, но така и не успяха да вкарат втори гол за Черно море.\n\r\nВарненци започнаха много силно и второто полувреме и само след 5 минути игра Иванов не се намеси добре след центриране на Родриго, но Исмаил Иса не успя да се възползва от грешката на вратаря на Етър.\n\r\nХората на Илиян Илиев опитаха всичко да вкарат втори гол, но вместо това в 80-та минута Етър изравни с първото си положение. Резервата Кольо Станев центрира от дясното крило, а опитният Даниел Младенов се бе пласирал перфектно, за да засече топката с глава и да направи 1:1.\n\r\nДо края Черно море натисна, но Етър се отбраняваше прекрасно. В добавеното време на срещата страхотен удар на Васил Панайотов отблизо страничната греда, но втори гол във вратата на болярите не падна. В заключителните секунди страхотен пропуск направи и Исмаил Иса. Националът засече хубаво центриране на Родриго отдясно, но не успя да насочи топката в очертанията на вратата.\n\r\n", "date": "2019.07.27", "title": "\"Черно море\" с равенство с \"Етър\" на собствен терен "}
{"url": "https://www.dnes.bg/stranata/2019/07/27/zaradi-chumata-obiaviha-bedstveno-polojenie-i-v-dobrich.417789", "text": "И в Добричко обявиха бедствено положение заради чумата по свинете. До 5 август стопаните там трябва да заколят домашните си прасета. В областта засега няма огнище на чума и месото може да остане за консумация.\n\r\nВластите в Русенско също остават на крак заради заразата. В свинекомпелксите в Николово и Бръшлен евтаназията е в ход. Обмисля се стратегия за последната заразена свинеферма – тази в Голямо Враново.\n\n\n\n\r\nМерките изискват животните в свинефермата в Голямо Враново да бъдат умъртвени. Решението на комисията е процедурата да започне в понеделник. По-рано днес ръководството на свинекомплекса обяви, че няма да прибързват. Убедени са, че могат да преборят болестта и ще настояват пред институциите за това.\n                    \n                    \n                \r\n                \r\n                \r\n                \r\nОт свинекомплекса са наясно с мерките, които незабавно трябва да бъдат взети, но засега отказват. Ръководството твърди, че може да се справи със заразата, без да се унищожават здравите животни.\n\r\n\"Имало е в другите държави опит да не се унищожават всички животни, защото ние към момента нямаме болно животно. Положителните проби бяха наистина доказателство, че вирусът е влязъл... нашият свинекомплекс е така разположен, че може да се справим, поне аз така си мисля. Нашият екип ще бъде впрегнат в работа 24 часа в денонощието, за да може да се справи”, обясни д-р Миленка Димитрова, изпълнителен директор на свинекомплекса в Голямо Враново пред bTV.\n\r\nИнспектори на Българската агенция по безопасност на храните ще проверят сигналите за загробване на живи прасета край село Сливо поле.\n\r\nПо данни на кризисния щаб една трета от животните в Николово и Бръшлен вече са умъртвени.\n\r\nА утре местната власт кани медиите на демонстративно загробване. За целта екипите сами трябва да си подсигурят гащеризони и гумени ботуши, тъй като ще преминават през дезинфекция.\n\r\nПо отношение на единствената незасегната от заразата свинеферма в Русенско, в село Юделник – резултатите от последните проби там са отрицателни.\n\r\nАгенцията по безопасност на храните прави проверки и на граничните пунктове заради заразата с африканска чума по свинете. Експертите от агенцията бяха на \"Калотина\".\n\r\nЗа денонощие през пункта са преминали 14 000 превозни средства и са обработени документите на повече от 47 хиляди души. Опашките бяха и на входа, и на изхода от Сърбия.\n\r\nДнес трафикът беше натоварен и на граничните пунктове с Гърция, Турция и Румъния.", "date": "2019.07.27", "title": "Заради чумата обявиха бедствено положение и в Добрич"}
{"url": "https://www.dnes.bg/snimka-na-denia/2019/07/27/utre-gradusite-stigat-38-no-sledobed-shte-prevali.417790", "text": "През нощта над по-голямата част от страната ще е предимно ясно. До полунощ все още на отделни места в планинските райони ще има превалявания.\n\r\nУтре над по-голямата част от страната ще е предимно слънчево. Около и след обяд на места в Западна България ще се развива купеста и купесто-дъждовна облачност. Ще има краткотрайни валежи от дъжд, придружени с гръмотевици и временно усилване на вятъра. На места явленията ще са интензивни. Ще има условия за градушки. През нощта срещу понеделник валежите ще продължат и ще обхванат и централните райони от страната. Ще продължи да духа до умерен вятър от изток-югоизток. \n\r\nЩе е горещо с максимални температури между 33° и 38°. Атмосферното налягане е по-ниско от средното за юли и ще продължи да се понижава.\r\n                \r\n                \r\n                \r\nПо Черноморието ще бъде слънчево. Ще продължи да духа слаб до умерен вятър от изток-югоизток. Максималните температури ще са между 27° и 30°. Температурата на морската вода е 26°-27°. Вълнението на морето ще бъде 2-3 бала.\n\r\nВ планините ще е предимно слънчево. Около и след обяд, в масивите от Западна България ще се развива купеста и купесто-дъждовна облачност и там на места ще има краткотрайни валежи от дъжд, придружени с гръмотевични бури. Ще духа умерен югоизточен вятър, по билата югозападен. Максималната температура на височина 1200 метра ще е около 24°, на 2000 метра - около 19°.\n\r\nВ началото на следващата седмица вятърът отново ще се ориентира от север-северозапад, ще бъде слаб до умерен. С преминаването на студен атмосферен фронт температурите ще се понижат, по-съществено в северозападната половина от страната. На места от запад на изток ще има и краткотрайни валежи, придружени с гръмотевични бури; по-голяма е вероятността за интензивни явления в понеделник в Западна и Централна Северна България. Възможни са и градушки. Във вторник преваляванията ще са в североизточните, а след обяд и в отделни планински райони. \n\r\nВ сряда северозападният вятър ще се усили. Облачността ще е променлива, по-често до слънчево. Краткотрайни превалявания, предимно слаби, ще има на малко места в страната. Температурите слабо ще се повишат.", "date": "2019.07.27", "title": "Утре градусите стигат 38, но следобед ще превали"}
{"url": "https://www.dnes.bg/blizak-iztok/2019/07/27/maroko-osydi-dvama-holandci-na-smyrt-za-ubiistvo-na-student.417792", "text": "Мароканският съд осъди на смърт двама холандски граждани заради случайното убийство на студент по медицина през 2017 г., съобщи адвокатът на семейството на жертвата, цитиран от AFP.\n\r\nПреди две години Едвин Габриел Роблес Мартинес и Шардьон Гиригорио Семерел са обвинени, че са открили огън в кафене в туристическия център на Маракеш, пише \"Фокус\".\n\r\nТе очевидно са се целили в собственика на кафенето, но вместо това са убили студента и са ранили други двама души, съобщиха местните медии.\n\r\nПо онова време местните власти заявиха, че стрелбата е за \"уреждане на сметки\", което е \"пряко свързано с престъпна мрежа с връзки в някои европейски страни\".\n                    \n                    \n                \r\n                \r\n                \r\n                \r\nВ петък съдът осъди 15 други заподозрени по същия случай, издаде присъди от три до двадесет години за създаване на \"престъпна банда\", заяви адвокатът Абделатиф Хтитех.\n\r\nСред осъдените е и собственикът на кафенето, който е получил 15-годишна присъда за \"трафик на наркотици\", каза Хтитех, който представлява семейството на убития студент по медицина.\n\r\nГоворител на външното министерство в Холандия каза пред AFP, че холандското посолство \"е в пряк контакт с адвоката\", без да дава допълнителни подробности.\n\r\nЗапитан дали страната ще се намеси, говорителят каза, че осъдените трябва да решат дали да обжалват или не. Но тя добави, че Холандия се противопоставя на смъртното наказание.\n\r\nМароко фактически замрази екзекуциите от 1993 г. насам, макар че издаването на смъртни присъди продължава.\r\n ", "date": "2019.07.27", "title": "Мароко осъди двама холандци на смърт за убийство на студент"}
{"url": "https://www.dnes.bg/za-da-se-razbirame/2019/07/27/kak-nai-posle-da-sprete-da-mislite-za-bivshiia.417675", "text": "Понякога след края на връзката единият от партньорите, който не е искал да се стига до раздяла, развива обсесия по бившата си половинка. Вманиачава се, не може да продължи напред, търси причините, довели до емоционалния разрив и най-вече, не спира да мисли за експоловинката си. Това обсебване по бившия/бившата най-често включва непрестанни опити да се свърже с него/нея, преглеждат се стари снимки, рови се из профилите в социалните мрежи, но най-важното е, че липсва желание да се продължи напред и да се потърси нов партньор. Фиксацията върху бившия ви любим обаче не само не ви помага, а влошава емоционалното ви състояние и спира развитието ви в личен план.\r\n Ако наскоро сте преживели раздяла и усещате подобна фиксация и обсебване по бившия си партньор, вижте няколко неща, които могат да ви помогнат да излезете от ситуацията.\r\n \r\n Премахнете всички сантиментални предмети, които ви напомнят за него. Ако ви е трудно да ги изхвърлите, поне ги приберете в някой шкаф или ги преместете в мазето, важното е да не са пред очите ви и да ви натъжават.\r\n \r\n. Непрестанното следене какво е публикувал, къде се е тагнал, с кого се е снимал, не ви помага, а напротив. Ставате все по-обсебени от него и тормозите сами себе си с излишна информация, която ви натоварва и натъжава.\r\n \r\n. Един от сигурните признаци, че сте се обсебили от бившия си е, ако често ходите в магазина, от който знаете, че той пазарува, с надеждата да го видите „случайно“.\r\n \r\n. Раздялата с партньора ви очевидно не е намалила чувствата, които изпитвате към него. Вие продължавате да мислите за него, да фантазирате какво бихте правили, ако сте заедно, но това са невъзможни неща, които само ви вредят. Опитайте се да си наложите да не мислите за него. Излизайте повече с приятели, упражнявайте любимо хоби, разхождайте се, разсейвайте се, за да не мислите толкова за миналото.\r\n\r\n", "date": "2019.07.27", "title": "Как най-после да спрете да мислите за бившия?"}
{"url": "https://www.dnes.bg/notifikacii/2019/07/27/makron-priema-putin-v-breganson-na-19-avgust.417793", "text": "Френският президент Еманюел Макрон заяви днес, че се готви да приеме руския президент Владимир Путин на 19 август в замъка Брегансон, предадоха Франс прес и ТАСС.\r\n\"Готвя се за среща с президента на Русия Владимир Путин, която ще се състои след няколко седмици в замъка Брегансон. Тя ще бъде на 19 август\", каза Макрон.\r\n\r\nТой заяви, че е избрал френската президентска лятна резиденция, защото тя е \"удобно място за работа, там може да се провеждат всякакви телефонни разговори на международно ниво, да се приемат чуждестранни държавни ръководители\".\r\n\r\nСрещата на Макрон с Путин ще се състои няколко дни преди форума на Г-7 в Биариц, на който Франция е домакин от 24 до 26 август.\r\n ", "date": "2019.07.27", "title": "Макрон приема Путин в Брегансон на 19 август"}
{"url": "https://www.dnes.bg/index/2019/07/27/kakyv-e-harakteryt-vi-spored-godinata-na-rajdane.417718", "text": "Датата, месецът, точният час и годината на раждане имат голямо значение за характера на човек. Според китайския хороскоп, всеки от нас е определено животно в зависимост от това кога се е появил на този свят.\r\nРодените през 1987 г., например са Зайци, а тези, проплакали през 2005 г., се определят като Петли.\r\nАко искате да разберете повече за характера на човека, с когото излизате или ваш близък, трябва само да знаете годината му на раждане, а останалото ще намерите в китайския хороскоп:\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\r\n                \r\n                \r\n                \r\nТези хора са доста дейни. Те имат потенциал, с който да се справят във всяка една ситуация. Интелигентни и амбициозни са, но никога не налагат своето мнение на останалите. Подхождат всеотдайно към всяко нещо, с което се заемат. Каквато и идея да имат, не спират да вярват във възможностите си.\r\nПлъховете са коректни в отношенията си с хората и държат на същото. Понякога поставят твърде високи изисквания към околните, което им пречи, но не го правят с лош умисъл.\r\n\r\nСамото животно е твърде силно и жилаво. Затова родените под този знак се отличават със силния си характер и упоритостта си. Техните действия са последователни и с конкретна насоченост. Нищо при тях не се прави хаотично.\r\nБиковете са родени за лидери. Държат на дисциплината и правилата, които са създали, независимо, че понякога те са твърде диктаторски. Ядосат ли се, по-добре да не сте около тях, защото яростта им е твърде силна. Иначе не обичат промените, предпочитат да не излизат от зоната си на комфорт. Много са работливи и грижовни за семейството си.\r\n\r\nХаризматични личности, които притежават доста буен нрав. Те са авантюристи и ненавиждат еднообразието. Влюбват се бързо и обичат пламенно, но невинаги получават същото отсреща. Онова, което им пречи да създадат здрава връзка е избухливостта им.\r\nЛоша черта на тигрите е, че невинаги може да им се има доверие. Затова не разчитайте на тях като приятели, още повече, че понякога действията им са неосъзнати и могат да ви докарат проблеми. Въпреки това хората с този знак привличат останалите с магнетизма си и са уважавани.\r\n\r\n ", "date": "2019.07.27", "title": "Какъв е характерът ви според годината на раждане? "}
{"url": "https://www.dnes.bg/sofia/2019/07/27/vyzstanoviha-dvijenieto-v-iujnoto-platno-na-bul-bylgariia.417768", "text": "\n Тази нощ е възстановено движението в южното платно на булевард \"България\" между булевардите \"Черни връх\" и \"Академик Иван Гешов\".  Започва работа по северното платно, която трябва да завърши до края на август.\r\nДвижението е двупосочно в южното платно и затова засега няма да се поставя постоянната маркировка. Тя ще бъде сложена, когато се възстанови изцяло движението. Продължава и работата по тротоарите и на двете спирки в участъка, предава Булфото.\n\r\nОт днес до 31 август 2019 г. движението по северното платно на булевард \"България\" между булевардите \"Черни връх\" и \"Академик Иван Гешов\" се затваря, както и движение по северната, и южна пътна връзка между \"България\" и \"Витоша\", южното централно пътно платно на бул. \"Пенчо Славейков\" в участъка от ул. \"Княз Борис I\" до бул. \"България\", южното локално пътно платно на бул. \"Пенчо Славейков\" в участъка от бул. \"Витоша\" до бул. \"България\".\n                    \n                    \n                \r\n                \r\n                \r\n                \r\nОт 04:30 часа на 27.07.2019 г. до 24:00 часа на 31.08.2019 г. се променят и някои маршрути на движение на градския транспорт:\r\n – само в посока към хотел \"Плиска\", както следва: от ул. \"Св. Георги Софийски\" направо по бул. \"Прага\", по бул. \"Ген. Михаил Д. Скобелев\", транспортен подлез НДК, по ул. \"Проф. Фритьоф Нансен\", по бул. \"Евлоги и Христо Георгиеви\" и по маршрута. Автобусите от автобусна линия № 72 ще спират на всички съществуващи спирки в променения участък от маршрута.\r\n № 76 – само в посока към ж.к. \"Гоце Делчев\", както следва: от бул. \"България\", по бул. \"Пенчо Славейков“, по трамвайното трасе на бул. \"Витоша\", по ул. \"Бяла черква\", по бул. \"Петко Ю. Тодоров\" и по маршрута. Автобусите от автобусна линия № 76 ще спират на всички съществуващи автобусни и трамвайни спирки в променения участък от маршрута.\r\n № 204, 304 и 604 – в посока от НДК към бул. \"Акад. Иван Гешов\", както следва: от кръстовище бул. \"Евлоги и Христо Георгиеви\"– бул. \"Черни връх\" – бул. \"България\", по южното пътното платно на бул. \"България\" до кръстовище бул. \"България\" – бул. \"Акад. Иван Гешов\" – бул. \"П. Ю. Тодоров\".", "date": "2019.07.27", "title": "Възстановиха движението в южното платно на бул. \"България\""}
{"url": "https://www.dnes.bg/health/2019/07/27/koga-hormonite-sa-vinovni-za-koremnite-maznini.417673", "text": "Напълняването не е приятно, особено натрупването на мазнини на определени места. Не можем да контролираме къде тялото ни е склонно да увеличава сантиметрите си, защото това е генетично предопределен процес. Когато обаче мазнините започнат да се трупат предимно около талията, това може да е сигнал за настъпил хормонален проблем или дисбаланс.\r\n \r\nКоремните мазнини са един от най-проблемните типове мазнинно натрупване в тялото, които могат да предизвикат много други здравословни проблеми.\r\n \r\n\r\n \r\n\r\n \r\nКогато нивата на инсулин в кръвта са прекалено високи, хормонът лептин, който отговаря за изпращането на сигнали за ситост до мозъка, също нараства. Това прави клетките в тялото все по-резистентни към инсулина, а гладът – все по-голям. С напредване на възрастта, особено при жените, резистентността се увеличава заради все по-голямата доминация на естрогена в тялото. Тази комбинация от хормонални колебания прави трупането на мазнини много лесно, най-вече около талията.\r\n \r\n\r\n \r\nИнсулиновата резистентност може да има и още един страничен ефект – вълчи глад за сладкиши и десерти. Това отново се дължи на високите нива на лептин, които са следствие от инсулиновата резистентност.\r\n \r\n\r\n \r\nКогато жените навлизат в пременопаузата и менопаузата, естествените нива на естроген варират. Това може да доведе до значителни резки промени в настроението, увеличаване на талията и цялостно напълняване.\r\n\r\n", "date": "2019.07.27", "title": "Кога хормоните са виновни за коремните мазнини? "}
{"url": "https://www.dnes.bg/politika/2019/07/27/borisov-kym-ninova-ot-tehnite-vystaniia-45-g-biahme-ne-samo-nazad-a-vstrani.417773", "text": "\"За революционерите на Бузлуджа - покажете на Корнелия Нинова снимката ми с тези младежи в центъра на Пловдив, отговори премиерът Бойко Борисов отговори на лидерът на БСП, където тя призова за сваляне на правителството.\n\r\n\"Покажете й също как в продължение на един час десетки учители от неделните ни училища зад граница идваха да се снимат с мен. И колко много благодариха за направеното от правителството. Щото от техните въстания не само 45 г. бяхме назад, ами дори и встрани. Това е отговорът ми към призивите на Нинова\", коментира лаконично той.\n\n\r\nБорисов посъветва симпатизантите на БСП на връщане от Бузлуджа да карат внимателно. \n                    \n                    \n                \r\n                \r\n                \r\n                \r\n\"Пожелавам им в тази жега да се приберат живи и здрави\", каза премиерът, цитиран от \"\".\n\r\nПремиерът посети Годишната конференция на Асоциацията на българските училища в чужбина. Той благодари на учителите за патриотизма и усилията, които полагат \n\r\n\"Вие сте будители\", заяви премиерът. Премиерът акцентира върху усилията на правителството, така че да се върнат в България повече български семейства, живеещи в чужбина и подчерта огромното значение на съвместната работа с Асоциацията на българските училища в чужбина, съобщи правителствената пресслужба.\n\r\n\"Направили сме връзка, за да може да централизираме усилията на ниво министерства\", подчерта премиерът Борисов. По думите му обратната миграция се случва, когато се осигурят по-добри условия за живот, но и се създадат условия, така че да бъдат подготвени децата на семействата, които искат да се върнат в България.\n\r\n\"Стотици семейства се обърнаха към нас с желание да се върнат\", посочи министър-председателят.\n\r\n\"Вече работим в синхрон и съм убеден, че ще постигнем повече резултати\", обърна се премиерът Борисов към представителите на българските училища в чужбина.\n\r\nМинистър-председателят добави, че в бюджета за догодина ще бъдат отделени 2 млн. лв., с които допълнително да бъдат подкрепени настоящите усилия.\r\n ", "date": "2019.07.27", "title": "Борисов към Нинова: От техните въстания 45 г. бяхме не само назад, а встрани!"}
{"url": "https://www.dnes.bg/cars/2019/07/27/glavoboliiata-na-shofior-na-tesla-vleze-v-chujd-dvor-krade-si-tok-bateriiata-padnala.417774", "text": "Електромобилите стават все по-популярни, но инфраструктурата за зареждане въпреки всички усилия не напредва със същото темпо. \n\r\nПонякога това води до абсурдни сцени като тази в Лейк Уърт, Флорида, където собственик на Tesla 3 вкара колата си насред моравата на напълно непознат човек, най-безцеремонно опъна дълъг кабел през двора му и цяла нощ краде електричество от него.\n\r\nПо-късно собственикът обяснил, че отивал на парти у приятел, когато батерията на колата му паднала до критично ниво. Затова решил да я зареди при първа възможност.\n\r\nСобственикът на къщата Фил Фромени разказва, че бил събуден рано сутринта от позвъняване от градинаря си, който настоявал той да премести бялата си Tesla от моравата. Фромени отговорил, че няма бяла Tesla, и после видял сцената отвън.\n                    \n                    \n                \r\n                \r\n                \r\n                \r\nИзчакал няколко часа собственикът на колата да се върне, преди да повика полиция. Накрай полицаите издирили нахалника по регистрационния номер, той дошъл, прибрал си колата, не се извинил и не предложил дори цент компенсация за ползваното електричество.\n\r\n", "date": "2019.07.27", "title": "Главоболията на шофьор на Tesla: Влезе в чужд двор, краде си ток – батерията паднала"}
{"url": "https://www.dnes.bg/obrazovanie/2019/07/27/mon-s-nova-naredba-dava-svoboda-na-uchitelite-v-prepodavaneto.417758", "text": "Министерството на образованието и науката променя наредба, с която да отпадне изискването за контрол на тематичното разпределение на преподавания материал. \r\n\r\nУчителите трябва да получат сигнал за свобода в преподаването, обясни министър Красимир Вълчев, съобщава БНР.\r\n\r\n\"Най-важното, особено днес, е да провокира интереса за учене на ученика, да го вдъхнови. Днес по-малко се очаква от учителя да даде информация. Повече се очаква да накара ученика да учи\", посочи той.", "date": "2019.07.27", "title": "МОН с нова наредба: Дава свобода на учителите в преподаването"}
{"url": "https://www.dnes.bg/stranata/2019/07/27/jylt-kod-za-jegi-utre-v-pleven-i-ruse-opasnost-ot-pojari.417775", "text": "Жълт код за високи температури е в сила за 19 области на страната за утре. \n\r\nПредупреждението за високи температури е в сила за областите Видин, Монтана, Враца, Плевен, Ловеч, Габрово, Велико Търново, Русе, Сливен, Стара Загора, Пловдив, Пазарджик, София област и град, Перник, Кюстендил, Благоевград, Хасково и Ямбол. \n\r\nВ тези области времето ще бъде горещо с максимални температури над 35 градуса, предупреждават синоптиците. Възможни са здравословни проблеми за чувствителни и болни хора, възрастни и деца. \n\r\nЗа областите Плевен и Русе е обявен екстремален индекс за пожароопасност.\n\r\nЕкстремалният индекс означава, че са възможни бързо разпространяващи се много силни пожари с въвличане на дървесните корони и че пожарите са трудни за овладяване. \n                    \n                    \n                \r\n                \r\n                \r\n                \r\nЗа останалите територии на областта важи оранжев индекс, който означава, че опасността от пожари е много голяма. Такава опасност има и на места в областите Монтана, Плевен, Велико Търново, Разград, Силистра, Добрич, Стара Загора, Хасково, Ямбол и Бургас. \n\r\nТази степен на предупреждение означава, че има риск за възникване на пожари в местности с гори и храсти. На хората се препоръчва да бъдат внимателни сред природата, да не палят огън на открито, нито да изхвърлят незагасени цигари.", "date": "2019.07.27", "title": "Жълт код за жеги утре, в Плевен и Русе – опасност от пожари"}
{"url": "https://www.dnes.bg/rusia/2019/07/27/v-rusiia-aktivisti-na-protest-i-sled-tova-arest.417772", "text": "Руската полиция задържа видни членове на опозицията преди планирания протест днес в руската столица, предадоха световните агенции. Властите обявиха протеста пред сградата на кметството в Москва, за незаконен и предупредиха, че той може да прерасне в насилие.\r\nВ сряда видният критик на Кремъл Алексей Навални беше пратен зад решетките за 30 дни. Жилищата на други членове на опозицията бяха претърсени. Някои опозиционери бяха привикани за разпит.\r\nИля Яшин, съюзник на Навални, написа във Фейсбук днес, че полицията е претърсила апартамента му в Москва тази нощ, преди да го задържи и откара извън руската столица. Кира Ярмиш, говорителката на Навални, съобщи в Туитър, че тя и друг активист са били задържани тази сутрин. Други активисти също се оплакаха, че домовете им са били претърсени, посочва Ройтерс.\r\n                    \n                    \n                \r\n                \r\n                \r\n                Задържан е бил и Дмитрий Гудков, който се кандидатираше за местните избори в Москва, но му беше отказана регистрация. Това съобщи пред ТАСС неговата адвокатка Оксана Опаренко. В апартамента на Гудков е извършен и обиск. Задържана била и нерегистрираната кандидатка за московската Дума Юлия Галямина, допълва БТА.\r\nКметът на Москва Сергей Собянин предупреди в социалните мрежи, че властите ще действат решително, за да осигурят обществения ред. Още преди началото на протеста полицията започна да арестува хора, събиращи се за него, допълва агенцията. Според мониторинговата група ОВД-Инфо арестуваните били 26. Те били откарани към полицейски автобуси, паркирани покрай улица Тверская в Москва, допълва Ройтерс.\r\nСпоред Франс прес задържани са били десетки хора по време на самия протест пред сградата на кметството.\r\nДо протестите на опозицията се стигна, след като нейни кандидати не бяха регистрирани за участие в местния вот през есента. Според властите те не са били допуснати до участие, защото не събрали достатъчно действителни подписи в подкрепа на кандидатурите си. Опозицията оспорва това.", "date": "2019.07.27", "title": "В Русия: Активисти на протест и след това - арест"}
{"url": "https://www.dnes.bg/notifikacii/2019/07/27/orban-zove-konkurentna-ikonomika-niski-danyci.417776", "text": "Унгария може да приложи следващата година още две програми за икономически стимули, ако растежът в Европейския съюз - нейния основен търговски партньор - покаже признаци на забавяне. Това заяви днес унгарският премиер Виктор Орбан, предаде Ройтерс. Орбан произнесе годишната си реч пред унгарското малцинство в Румъния. Събитието се проведе в град Бъйле Тушнад.\n\r\n\"Ако нашите очаквания относно европейските икономически перспективи се окажат правилни, през пролетта на 2020 г. ще се нуждаем от втори, а през есента на 2020 г. от трети план за действие, за да защитим икономиката на Унгария\", каза Орбан.\n\n\n\r\nТой добави, че заради слабия икономически растеж в западните европейски страни Унгария вероятно ще се нуждае от двата нови плана за икономическо стимулиране, допълва Асошиейтед прес. Орбан призова към връщане на идеала на \"конкурентната европейска икономика\" и допълни: \"ние се нуждаем от работни места и от намаляване на данъците навсякъде\".\r\n                \r\n                \r\n                \r\nИкономическата политика на унгарския премиер е фокусирана върху запазването на икономически растеж, който да е по-висок от средните 2 процента за ЕС. През юни правителството обяви първи пакет от мерки, включително намаляване на данъци, с цел стимулирането на създаване на работни места, припомня Ройтерс.\n\r\nУнгарската икономика нарасна с 5,3 процента през първото тримесечие на годината. Това е най-висок растеж от 15 години насам. Финансовият министър Михай Варга каза, че мерките от юни могат да поддържат растеж от 4 процента следващата година.\n\r\nНо ако европейските перспективи се влошат, ще са нужни нови стъпки. Днес Орбан не навлезе в подробности в какво ще се изразяват тези стъпки. Той каза, че двете програми, които могат да се приложат догодина, ще подобрят конкуретноспособността на Унгария.\n\r\nИкономисти очакват икономическият растеж на Унгария да се забави до 3,3 процента следващата година от прогнозираните 4,3 процента през настоящата година.\n\r\nНа проявата в Бъйле Тушнад, където днес се провежда и фестивал на унгарската култура, Орбан също така разкритикува ЕС заради миграцията, допълва Асошиейтед прес.\n\r\nТой подчерта, че ЕС е допуснал сериозни грешки през последните пет години по отношение на имиграцията, както и по отношение на икономиката. Орбан каза, че Европейската комисия трябва да позволи на съвета на вътрешните министри на страните членки да взимат решение по миграционните въпроси.", "date": "2019.07.27", "title": "Орбан зове: Конкурентна икономика, ниски данъци "}
{"url": "https://www.dnes.bg/index/2019/07/27/moliv-chervilo-kakvi-grimove-da-slojite-v-nesesera-za-pochivka.417717", "text": "През лятото много хора ходят на почивка. В сравнение с мъжете, които мятат един дезодорант, бръсначка и пяна за бръснене в багажа, жените трябва да приготвят доста повече козметика. Заедно със задължителните продукти за къпане, хидратиране и слънцезащита, дамите трябва да разполагат и с несесер за грим.\r\nАко почти всеки ден отделяте близо час за прическа и гримиране, сигурно ви е трудно да решите какво точно да вземете за морето, за да изглеждате добре. Най-доброто решение е да натоварите всичко в колата, но каквото и да си говорим, никога няма да използвате всички спирали, моливи, сенки и всевъзможни четки за разкрасяване. За да си спестите мъмренето от половинката и организирате по-добре целия си багаж, заложете на няколко основни неща.\r\r\n                \r\n                \r\n                Това лято са актуални по-естествените визии. Ето защо за минималистичен грим не са ви необходими кой знае колко неща. Веждите не бива да са прекалено очертани, не носете опушен грим или твърде много руж по скулите. Или по-просто казано – колкото по-натурално изглежда лицето ви, толкова по-добро впечатление ще направите.\r\n\r\nЗакъде сте без любимото си червило? За да сте в крак с тенденциите, задължително трябва да си носите такова, чийто цвят е бежов, кафяв, леко розов или прасковен, близък до естествения цвят на вашите устни. За всеки случай, в несесера трябва да имате и червено (класиката), което да използвате за по-специален повод – за среща или някой купон на плажа.\r\nАко възнамерявате да носите червило на плажа, се откажете. То се разтича и изсушава кожата. Вместо това не забравяйте балсам за устни със слънцезащитен фактор. Той хем ще предпази деликатната кожа от слънчевите лъчи, хем ще придаде блясък и обем.\r\n\r\nНай-добре не мажете лицето си с твърде много фон дьо тен. Ако имате лек загар или лунички, покажете ги. Но в случай, че имате повече несъвършенства по кожата, които искате да скриете, вземете си фон дьо тен с лека формула, с който да можете бързо и лесно да изравните тена на лицето след плаж.\r\n\r\n ", "date": "2019.07.27", "title": "Молив, червило... Какви гримове да сложите в несесера за почивка?"}
{"url": "https://www.dnes.bg/politika/2019/07/27/40-000-ot-bsp-na-buzludja-prizovaha-edinni-za-bylgariia.417777", "text": "\nСтотици социалисти се събраха на националния си събор в Бузлуджа. Днес левицата отбелязва 128 години организирано социалистическо движение.\n\r\nБяха поднесени венци и цветя на паметника на Хаджи Димитър, на барелефа на основоположниците на партията и на паметника на партизаните от Габровско-севлиевския отряд.\n\r\nСъборът се провежда под мотото \"Бузлуджа 2019 – Единни за България\". Лидрът на Партията Корнелия Нинова изнесе и традиционната си реч, засегна и темата за предстоящите местни избори наесен.\n\r\nНа историческата поляна се събраха хиляди социалисти и симпатизанти на БСП от цялата страна. По данни на организаторите на поляната бяха около 40 хил. души. Те носеха знамена на партията, тениски и шапки с нейното лого, както и българския трибагреник. \n                    \n                    \n                \r\n                \r\n                \r\n                \r\nВ началото на официалната част на историческата поляна прозвучаха химнът на България, на Европейския съюз и на Социалистическия интернационал. На сцената бяха поканени лидерът на БСП Корнелия Нинова, ръководството на партията, депутати от ПГ на \"БСП за България\", коалиционни партньори на БСП, настоящи кметове от левицата. Всички те бяха посрещнати с възгласи: \"БСП\". \n\r\nВ своето слово лидерът на БСП Корнелия Нинова заяви, че партията не се продава, не се предава, а продължава с вярата на хиляди социалисти. Нинова обърна внимание, че ГЕРБ се отказват от ключовите си кметове. Лидерът на БСП подчерта, че партията ще държи на своите успешни кметове и отново ще ги издигне. \n\r\n\"Но ще имаме и много млади и нови кандидати, подкрепете ги, нека всички работим за тях, за да има приемственост и обновление\", каза още Нинова. Лидерът на партията изтъкна, че БСП е първата политическа сила със своя платформа за местния вот.\r\n ", "date": "2019.07.27", "title": "40 000 от БСП на Бузлуджа призоваха: Единни за България"}
{"url": "https://www.dnes.bg/obshtestvo/2019/07/27/roditeli-na-protest-bylgarskite-deca-ne-se-prodavat.417778", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В центъра на София се провежда протест под надслов \"Българските деца не се продават\". Освен в България, протести има в Румъния, Литва, Италия и Испания. Родителите искат спиране на стратегията за детето.\n\r\nСпоред тях, приетите през пролетта закони дават голяма свобода на социалните служби да отнемат деца от родителите им. Демонстрацията ще приключи пред норвежкото посолство в София, пише .\n\n\r\nПротестът е част от серията такива, които до момента са проведени. Такъв ще има и в Италия. Той е в подкрепа на Национална група \"Не на Стратегия за детето 2019-2030\".\n                    \n                    \n                \r\n                \r\n                \r\n                \r\nПоводът за протестите  е случаят на малката София, чието име е измислено, за да се запази самоличността й. Майка й е българка, а детето и семейството й са живели в Италия.\n\r\nПрез 2018 г. София е била неправомерно отнета от майка си заради подаден иск от училището, в което е учила. И до днес родителите ѝ все още не могат да се виждат с нея.", "date": "2019.07.27", "title": "Родители на протест: Българските деца не се продават!"}
{"url": "https://www.dnes.bg/stranata/2019/07/27/stotici-v-dunava-krai-svishtov-da-prepluvat-rekata.417779", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Стотици ентусиасти от цялата страна и  всички възрасти преплуваха река Дунав край Свищов. Инициативата се  провежда за 62-ри път и няма състезателен характер, но въпреки това  събира деца и възрастни. \r\nТази година участниците преплуваха на  групи близо двукилометрова дължина от румънския бряг до свищовската  местност \"Паметниците\", съобщи .\r\nСред най-възрастните участници тази година  е 78-годишната Стефанка Стефанова, за която това беше четвърто  преплуване на Дунав, а първи дължината преплува Александър Александров  от Враца.", "date": "2019.07.27", "title": "Стотици в Дунава край Свищов – да преплуват реката!"}
{"url": "https://www.dnes.bg/index/2019/07/27/ivan-savidis-ruskiiat-oligarh-za-koito-v-solun-losha-duma-ne-se-chuva.417780", "text": "През април т. г. солунският \"Паок\" стана шампион на страната - за първи път отново след цели 34 години. А два месеца по-късно победи и в двубоя с най-големия си противник АЕК - Атина. Заслугите са на играчите и на треньора, но и на президента на клуба, руския олигарх с гръцки корени Иван Савидис. Клубът е негова собственост от седем години и оттогава насам нещата вървят все по-добре - и с \"Паок\", и със Солун, отбелязва швейцарският \"Нойе цюрхер цайтунг\".\r\n\n\r\nСавидис влага парите си съвсем не само във футболния клуб и в скъпи трансфери - междувременно негова собственост са също така най-известният луксозен хотел в града \"Македония палас\", компанията за производство на безалкохолни напитки \"Суроти\" и някои медии, а от март 2018-а - и част от солунското пристанище. Той минава за най-големия индивидуален инвеститор в града, пише .\r\n                \r\n                \r\n                \r\nА е започнал от най-долу - бил е най-обикновен работник в Ростов, преди да стане предприемач и впоследствие собственик на мажоритарните дялове на цигарената фабрика \"Донской табак\", която превръща в най-голямото предприятие за производство на цигари в тогавашния Съветски съюз. Една от първите му инвестиции в Гърция след като се сдобива с футболния клуб \"Паок\" е покупката на цигарената фабрика \"СЕКАП\". Междувременно се е отказал от цигарения бизнес - следващият му голям проект е строителството на стадион за 100 милиона евро, който ще предлага места за 35 хиляди зрители. Той би трябвало да стане най-големият на територията на страната и така Солун да успее да затъмни Атина.\n\r\nВ Солун отдавна са му простили, че преди година по време на мач нахлува на терена на стадиона с пистолет в ръка, търсейки саморазправа със съдията.\n\r\nЗа тайнствения предприемач, който е роден по съветско време в Грузия, но е с гръцки корени, и чието състояние се оценява на около 530 милиона долара, почти не се чува лоша дума. Той рядко контактува с медии и през по-голямата част от времето живее в Русия. Отдавна са му простили \"простъпката\" - нахлуването преди година с пистолет на терена на стадиона по време на мач на \"Паок\", търсейки саморазправа със съдията. \"Не бихме могли да си представим какво щяхме да сме без него\", казва Йоанис Димогианис, отговорник за проекта на новия стадион в \"Паок\".\r\n\n\r\n\"Паок\" е много важен за града. С него и с феновете му зад гърба много неща стават по-лесно\", заявява един представител на Търговската камара в Солун. Ясно е, че това позволява да се оказва и политическо влияние. Особено пък като се има предвид, че Савидис е близък с доскорошния гръцки премиер Алексис Ципрас, за когото се смята, че поне веднъж му е правил сериозна услуга във връзка със \"СЕКАП\".\n\r\nАко все пак в Солун се усеща известно недоволство към нарастващото влияние на руския предприемач, то е свързано с неговата съпротива срещу сключването на споразумението за името на Македония (в съответствие с руската позиция срещу промяната на името). И макар много гърци традиционно да са настроени приятелски към Русия - по исторически и най-вече по религиозно-културни причини, някои все пак се питат доколко здравословна е за града издигнатата позиция на един откровен почитател на Путин. Никой обаче не иска да го цитират, особено политиците, пояснява \"Нойе цюрхер цайтунг\".\r\n   ", "date": "2019.07.27", "title": "Иван Савидис: Руският олигарх, за който в Солун лоша дума не се чува"}
{"url": "https://www.dnes.bg/politika/2019/07/27/prestrelki-borisov-ninova-na-bsp-ne-im-otiva-da-govoriat-za-vystaniia.417781", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На БСП не им отива да говорят за въстания при икономическия растеж и подемът, който има държавата. Това каза премиерът Бойко Борисов във връзка с думите на лидера на БСП Корнелия Нинова на събора на Бузлуджа, че народът трябва да се изправи, за да падне ГЕРБ.\r\n„Борисов управлява не защото може и не защото народът го иска и го харесва, а заради страха, в който държи народа, заради апатията, която предизвиква с политиката, която води. Нашият политически опонент е ГЕРБ, но нашият враг е страхът и нашата задача е да отидем до всеки - беден, слаб, онеправдан и унижен, да му подадем ръка, да му кажем: „Народе, изправете се“, и те ще паднат“, каза Корнелия Нинова на Бузлуджа.\r\n                    \n                    \n                \r\n                \r\n                \r\n                Министър-председателят обърна внимание, че будителите на народа в лицето на учителите и директорите, присъствали на срещата на Асоциацията на българските училища в чужбина, в която се включи по-рано и той, са били благодарни за направеното от правителството.\n\n\n\r\n\"Учителите, директорите от чужбина колко време чакаха за снимки и колко хора благодариха за направеното от правителството. Като отговор й пуснете това, защото от техните въстания и тази археология е била под земята\", каза премиерът във връзка с социализацията на западните пропилеи на Римския форум на Филипопол, чийто напредък той инспектира заедно с кмета на Пловдив Иван Тотев. \n\r\n\"При този икономически растеж, при този подем, който има държавата да говориш такива неща - не им отива\", посочи премиерът. Борисов пожела на социалистите в тази жега да се приберат живи и здрави от националния събор на левицата на връх Бузлуджа. Министър-председателят отбеляза, че там има доста възрастни хора. \n\r\n\"Внимателно да карат, защото са натоварени магистралите. Българите се движат непрекъснато. Това мога да им кажа. Виждате градът какъв е бил, какъв става\", каза Бойко Борисов за Пловдив. Премиерът заяви, че се знае какви са БСП и как са управлявали. \"Опозицията нека си говори\", коментира още той.", "date": "2019.07.27", "title": "Престрелки Борисов – Нинова: На БСП не им отива да говорят за въстания!"}
{"url": "https://www.dnes.bg/notifikacii/2019/07/27/maskirani-otkradnaha-300-gr-zlato-ot-zalojna-kyshta.417783", "text": "Двама маскирани обраха заложна къща в Бургас, като нападнаха и 30-годишна служителка. Двамата са отмъкнали близо 300 гр. златни накити, съобщи МВР Бургас. \n\r\nПо думите на служителката в заложната къща двамата влезли в обекта минути по-рано и поискали да разгледат пръстен от витрината. Докато момичето ги обслужвало, единия от непознатите минал зад гърба й и с помощта на съучастника си, я привел в безпомощно състояние, след което взели част от изложените златни накити и напуснали пеша заложната къща.\n\r\nДвамата краци са били дегизирани като туристи - с тъмни очила и шапки с козирки, които скривали лицата им, пише \"24 часа\".\n\r\nСвоевременно са предприети полицейски действия по установяване на местонахождението на мъжете. Изземват се записи от камери, разположени в близост до мястото на инцидента. Установяват се и очевидци. Служителката в заложната къща също е разпитана.\r\n                \r\n                \r\n                \r\nВеднага след подадения сигнал за обир в заложна къща в к-с \"Меден рудник\" полиция заварди входно-изходните артерии на Бургас. \r\n ", "date": "2019.07.27", "title": "Маскирани откраднаха 300 гр. злато от заложна къща"}
{"url": "https://www.dnes.bg/notifikacii/2019/07/27/dve-jertvi-i-17-postradali-pri-pojar-v-klub-v-iujna-koreia.417784", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Двама души загинаха, а над 17 са пострадали след срутване на втория етаж на дискотека в Южна Корея.\r\n\r\nСред ранените са и състезатели в Световното първенство по водни спортове, което се провежда в град Гуангджу, на 330 километра южно от Сеул, съобщи Bulgaria ON AIR.\r\n\r\nИнцидентът става около 2 часа местно време тази нощ. Близо 370 души се забавляват в клуб \"Грозна като смъртта\". Сред тях са и няколко отбора по водна топка. Изведнъж балконът на втория етаж рухва върху главите на танцуващите.\r\n\r\nДвама южнокорейски граждани – на 27 и 38 години – са откарани в болница, където починали от раните си. Сред пострадалите са най-малко 8 спортисти от общо 5 държави – САЩ, Нова Зеландия, Холандия, Италия и Бразилия. Никой от тях не е тежко ранен.\r\n ", "date": "2019.07.27", "title": "Две жертви и 17 пострадали при пожар в клуб в Южна Корея"}
{"url": "https://www.dnes.bg/notifikacii/2019/07/27/dve-silni-zemetreseniia-na-filipinite-vzeha-jertvi.417747", "text": "Осем души загинаха, а няколко десетки са ранени при двете последователни земетресения, разтърсили острови в северната част на Филипините, съобщиха властите, цитирани от Франс прес.\r\nТрусовете са регистрирани в интервал от няколко часа в провинция Батанес - група от малки острови в протока при най-големия индонезийски остров Лусон.\r\nУжасени хора бягаха посред нощ от домовете си, а филипинските медии разпространиха кадри с разрушени сгради и прекъснати пътища.\r\nДвата труса бяха с магнитуд от 5,4 и 5,9, според американския Геофизически институт. Предупреждение за опасност от високи вълни цунами не е издавано.\r\nМного филипинци са спели при първия трус, усетен в 04.15 ч. местно време, последван след няколко часа от втори, по-мощен.\r\r\n                \r\n                \r\n                Кметът на Итбаят в провинция Батанес каза за АФП, че загиналите са 8, а ранените - 60, предаде БТА. Жертвите са затрупани докато са спели. Докато към засегнатия район пътувал екип за установяване на щетите, станал вторият трус и екипът започнал да помага на ранените, предаде Асошиейтед прес.\r\nФилипините се намират в т.нар. Тихоокеански огнен пръстен - зона на силна сеизмична активност.\r\n ", "date": "2019.07.27", "title": "Две силни земетресения на Филипините взеха жертви"}
{"url": "https://www.dnes.bg/snimka-na-denia/2019/07/27/opasna-jega-temperaturite-stigat-do-36-gradusa.417743", "text": "На 27 юли ще е предимно слънчево, след обяд с развитие на купеста и купесто-дъждовна облачност и на места в Западна и Централна България ще превали, на изолирани места и ще прегърми.\r\nЩе духа слаб, в източната половина от страната - до умерен вятър от юг-югоизток. Максималните температури ще са предимно между 31 и 36 градуса.\r\nВ планините облачността ще е значителна, купеста и купесто-дъждовна и на места в масивите от западната половина от страната ще превали и прегърми. Максималната температура на височина 1200 метра ще е около 24 градуса, на 2000 метра - около 18 градуса, съобщава БТА.\r\nПо Черноморието ще бъде слънчево. След обяд ще има временни увеличения на облачността, но ще е без валежи. Ще духа до умерен югоизточен вятър. Максималните температури ще са между 27 и 30 градуса. Температурата на морската вода е 25 - 26 градуса. Вълнението на морето ще бъде 2-3 бала.", "date": "2019.07.27", "title": "Опасна жега: Температурите стигат до 36 градуса"}
{"url": "https://www.dnes.bg/stranata/2019/07/27/ogranichavat-dvijenieto-za-tejkotovarni-avtomobili-na-gabrovo-shipka.417748", "text": "Ограничават движението на автомобили над 3,5 тона по пътя Габрово - Шипка на 27 юли от 8.00 до 12.00 часа. Променита са във връзка с провеждането на събора в местността \"Историческа поляна\" на връх Бузлуджа, съобщиха от пресцентъра на Агенцията \"Пътна инфраструктура\".\r\n\r\nОграничението е за участъка от пътя от км 155+197 /пътно кръстовище с общинския път за кв. Етъра/ до км 184+100 /участъка Габрово - град Шипка/ и по панорамния път между връх Шипка и връх Бузлуджа.\r\n\r\nАлтернативният маршрут за движение е през Прохода на Републиката - пътя Велико Търново - Гурково.", "date": "2019.07.27", "title": "Ограничават движението за тежкотоварни автомобили на Габрово-Шипка"}
{"url": "https://www.dnes.bg/stranata/2019/07/27/pochitame-sveti-sedmochislenici.417750", "text": "Православната църква почита паметта на Свети Пантелеймон и Свети Седмочисленици. Свети Пантелеймон закриля лекарите и акушерите. От езичник е приел християнството.\r\nСвети Седмочисленици са  първоучителите  Кирил и Методий и учениците им Климент, Сава, Горазд, Наум и Ангеларий.\r\nПо този повод от 9.30 часа в столичния храм \"Св.Седмочисленици\", с благословението на Негово светейшество Българския патриарх и Софийски митрополит Неофит, ще бъде отслужена архиерейска света Литургия, оглавена от Негово преосвещенство Белоградчишки епископ Поликарп, викарий на София митрополит, предаде \"Фокус\".\r\n\r\n\r\n \r\n\r\n ", "date": "2019.07.27", "title": "Почитаме Свети Седмочисленици"}
{"url": "https://www.dnes.bg/eu/2019/07/27/18-g-zatvor-za-britanec-obviniaval-izvestni-v-pedofiliia.417752", "text": "Британец беше осъден вчера на 18 години затвор за набедяване на редица известни личности в педофилия, между които и бившия премиер Едуард Хийт, което доведе до широкомащабно разследване, предаде Франс прес.\r\nКарл Бийч, бивш служител на благотворителна организация в помощ на деца, беше признат за виновен в понеделник от съд в североизточния английски град Нюкасъл за възпрепятстване на правосъдието, предаде БТА.\r\nСъдия Джеймс Гос вчера окачестви Бийч като \"манипулативна и коварна личност, обвинила \"изключително почтени хора\" в \"отвратителни действия\".\r\nОбвиненията на Бийч предизвикаха широкомащабно разследване, по време на което полицията нахлу в домовете на маршал Едуин Брамал - бивш армейски шеф и ветеран от Втората световна война, и на вече покойния бивш еврокомисар Лиън Бритън.\r\n                    \n                    \n                \r\n                \r\n                \r\n                51-годишният Бийч, известен с псевдонима Ник, заяви, че кръг от педофили са убили три момчета и лично видял как са удушили едно от тях.\r\nОбвиненията на Бийч станаха топ новина през 2014 г. и полицията попадна под натиск да действа ефективно. Тогава органите на реда бяха силно критикувани след случая с починалия през 2011 г. Джими Савил - бивш водещ в Би Би Си, който беше в центъра на огромен скандал със сексуално насилие, разкрит през 2012 г.\r\nПрез 2014 г. водещият полицейското разследване Кени Макдоналд беше квалифицирал по телевизията обвиненията на Бийч като \"достоверни\".\r\nПолицията обаче не откри никакви доказателства в подкрепа на обвиненията и през 2016 г. прекрати разследването, струвало 2 милиона лири. Тогава Бийч беше заподозрян в педофилия.\r\nПрез януари той се призна за виновен в притежаването на стотици непристойни снимки на деца и в това, че тайно е заснел тинейджър.\r\nРазследването е разкрило, че Бийч е изпитвал удоволствие да гледа снимки с малки момчета, насилвани сексуално, и е обичал вниманието и известността, посочи прокурор Тони Бейдънок.\r\n ", "date": "2019.07.27", "title": "18 г. затвор за британец: Обвинявал известни в педофилия"}
{"url": "https://www.dnes.bg/kino/2019/07/27/mojesh-li-da-si-trygnesh-ot-grad-zero.416274", "text": "Колко може да се усложни едно на пръв поглед безобидно служебно пътуване разяснява Карен Шахназаров във филма си \"Град Зеро\".\r\nПо време на командировката си московският инженер Алексей Варакин отива в провинциален град, в който всичките му скромни планове биват постепенно осуетени.\r\nИ докато в началото изненадите са небрежни като гола секретарка в местна фабрика, то постепенно обстановката се затяга с поднасянето на торта с формата на собствената глава на инженера или ситуацията се усложнява от срещата с прокурор, мислещ как да извърши престъпление.\r\nШахназаров смайва с абсурдна трагикомична история, онагледяваща безсмисленото всекидневие, което обществото само си е подредило. В неговият \"Град Зеро\" няма земетресения, природни бедствия. Апокалипсисът е в самите персонажи, живеещи по собствени правила, неглижирайки безсмислието на строя, в който сами са се вкарали.\r\n                    \n                    \n                \r\n                \r\n                \r\n                В \"Град Зеро\"  човек лесно може да попадне, но може ли без усилие да си тръгне... Ролите са поверени на Леонид Филатов ,Олег Басилашвили, Владимир Меньшов и Армен Джигарханян.\r\nКарен Шахназаров е един от най-любопитните режисьори, работещи около промяната в бившия Съветски съюз през 80-те години. \r\nСъздал филми, превърнали се в класики като \"Ние от джаза\", \"Сънища\", Американска дъщеря\", \"Денят на пълнолунието\", Палата №6\", \"Цареубиец\" , режисьорът доказва, че владее езика на киното без да попада в капана на отделните му жанрове.\r\nГледайте \"Град Зеро\" на 27 юли от 22.30 часа по телевизия .", "date": "2019.07.27", "title": "Можеш ли да си тръгнеш от \"Град Зеро\"... "}
{"url": "https://www.dnes.bg/stranata/2019/07/27/opasni-mantineli-kolko-dylgo-sled-ptp-triabva-da-se-opraviat.417753", "text": "Жена пострада сериозно при тежък инцидент тази седмица при катастрофа край Шумен. Пътният инцидент става при удар в мантинела на изхода на града, а мантинелата все още не е ремонтирана.\n\r\n\"Трябва застрохавателят да уточни щетата, тъй като чрез застраховката на катастрофиралия, тя ще ни се възстанови. Очаквам тези дни да е приключила тази процедура и ще започнем ремонтирането\", каза зам.-кметът на Шумен - Боян Тодоров пред Нова тв. \n\r\nСпоред Тодоров, мантинелите на изхода на Шумен отговарят на съществуващите изисквания и не са опасни за шофьорите.\n\r\n\"При такъв жесток удар, който е станал, да накриви до такава степен мантинелите – много трудно предвидимо. Идеята е на тия мантинели да предпази отстрещния водач, който е в другото платно и там да не стане злополуката\", каза още зам.-кметът.\n                    \n                    \n                \r\n                \r\n                \r\n                \r\nСпоред експерти по пътна безопасност, за да бъдат полезни мантинелите, те трябва да са поставени правилно и да бъдат в добро състояние. \n\r\n\"Опитът, който ние сме проучили в миналото, е бил, че след всяка повредена мантинела до 24 часа трябва да бъде оправена, защото тя вече не само, че не помага, а става опасна за шофьорите\", каза още инж. Богдан Милчев от Институт за пътна безопасност. \n\r\nМантинелата беше огъната при катастрофа през юни. От Агенция \"Пътна инфраструктура\" заявиха, че няма установен срок, в който трябва да бъдат ремонтирани деформирани мантинели.\n\r\n\"Често пътувам, в интерес на истината. Така предпазват, но колко често се ремонтират и защо се ремонтират, това вече...\", заяви Симеон Борисов. \n\r\nВ началото на юли бе подписан договорът за доставка и монтаж на мантинели за над 8 милиона лева за областите Варна, Добрич, Шумен и Търговище.Състоянието на мантинелите е подобно и в други части на България.", "date": "2019.07.27", "title": "Опасни мантинели: Колко дълго след ПТП трябва да се оправят?"}
{"url": "https://www.dnes.bg/stranata/2019/07/27/strahovita-tendenciia-nad-200-000-bylgari-ne-znaiat-che-imat-diabet.417740", "text": "Твърде много хора в България не знаят, че са засегнати от диабет. общо 525 000 са диагностицираните със захарна болест у нас.Предполага се, че с тях броят им е около 800 000 души, съобщава \"Монитор\".\n\r\nТова съобщи Деян Денев, директор на Асоциацията на научноизследователските фармацевтични производители в България (ARPharM) по време на семинар по проблемите на диабета, който се провежда в Боровец. Половината от  диагностицираните не се лекуват адекватно, допълни Денев.\n\r\nЕдин на всеки десет възрастни има диабет. 425 млн. души по света са с това заболяване, от тях 65 млн. живеят в Европа. Тези данни пък съобщи проф. Цветелина Танкова от Катедрата по ендокринология на Медицинския университет в София, позовавайки се на данни на Световната здравна организация. Тя припомни, че преди петнадесет години ООН прие резолюция за диабета, като световна здравна заплаха, макар заболяването да не е инфекциозно.  По прогнози на организацията се очаква след около 20 – 25 години броят на страдащите от него в света да се  увеличи с 50 млн. души, като се очаква в Европа броят им да нарастне с около 30 милиона.\n                    \n                    \n                \r\n                \r\n                \r\n                \r\n525 000 са регистрираните с някаква форма на диабет в България, за които НЗОК плаща, но има и такива, които сами си осигуряват лечението. От него е засегнато около 8% от възрастното население. 1 106 500 деца в света са с диабет тип 1. Всяка шеста бременна жена има гестационен диабет, който излага на риск и майката, и плода. В състояние на предиабет страдат 352 млн. души по света, т.е. 7,3% от населението. Предиабета може да прогресира в диабет, в сърдечно-съдово състояние или други усложнения. Тези хора имат увреждания на очите, преживяват инсулти, засегнати са бъбреците им. Над 60% от хората с диабет имат артериална хипертония, 90 на сто от засегнатите от захарна болест са със затлъстяване.\n\r\n6,1 е нормата на кръвната захар. На всеки 6 секунди един човек в света умира от усложненията на диабета. Има голяма връзка между кръвната захар и нервите, зрението, бъбреците, краката.\n\r\nПоловината с диабет у нас не постигат добър контрол въпреки медикаментите.\n\r\nКато причина за това проф. Цветелина Танкова посочи изследването на гликираният хемоглобин. По думите й то не всякога е достатъчно, за да се установи какъв е резултатът от контрола на диабета. Той не отчита флуктоациите на кръвната захар, хипо и хипергликемиите.\n\r\nВ света за постигане на постоянно добър контрол чрез продължително мониториране се използват т. нар. сензори. Те се носят на ръката или се прикрепват към корема, посочи тя и уточни, че те могат да измерват от 7 до 90 дни. Един сензор прави 288 измервания за 24 часа, което не може да се постигне чрез изследване на кръвта. Вече са създадени и сензори, свързани с инсулиновите помпи, като по този начин се осъществява една ефикасна затворена система. Сензорите обаче не се поемат от НЗОК към момента. Около 400 човека в България са си купили сами този медицински апарат за своя сметка от чужбина.\n\r\nПроф. Цветелина Танкова съобщи още, че вече са създадени нови групи медикаменти, които лекуват диабета, но оказват и добър  ефект към нормализиране на теглото, на кръвното налягане и на работата на бъбреците.", "date": "2019.07.27", "title": "Страховита тенденция: Над 200 000 българи не знаят че имат диабет"}
{"url": "https://www.dnes.bg/notifikacii/2019/07/27/kobrata-s-peticiia-iskam-mach-s-andi-ruis.417751", "text": "Кубрат Пулев и неговият екип внесоха официална петиция в Международната боксова федерация (IBF), в която се иска шампионът Анди Руис да отложи реванша си си с Антъни Джошуа и да се изправи веднага за защита на титлата на организацията срещу българина, съобщава .\n\r\nВ петицията се обяснява, че Кубрат е спечелил правото си на незабавен мач, като е триумфирал в два елиминационни мача на IBF (на 27 октомври 2018 г. срещу №3 в ранглистата на IBF Хюи Фюри и на 7 май 2016 г. срещу бившия шампион и претендент Дерек Чисора) и е активен срещу сериозни съперници. На 23 март Пулев нокаутира Богдан Дину, №14 в ранглистата на Световната боксова асоциация.\n\n\n\r\n                \r\n                \r\n                \r\nПулев трябваше да се изправи срещу Антъни Джошуа на 28 октомври 2017 г. в Кардиф, но бе спрян от контузия. След това Джошуа победи с технически нокаут заместника му Карлос Такам и се би с още двама претенденти, преди да загуби колана на IBF и останалите си титли през юни от Руис, без да се изправи срещу българина.\n\r\nВъпреки, че Пулев отново е официален претендент, промоутърът на Джошуа Еди Хърн обяви, че той и неговият клиент смята да се възползват от клауза в договора за незабавен реванш срещу Руис.\n\r\n\"Чакахме достатъчно. Времето дойде!\", обяви промоутърът Боб Аръм, основател и изпълнителен директор на Top Rank, която държи правата на Пулев заедно с Epic Sports. \"Анди Руис е задължен да се бие с претендента на IBF Кубрат Пулев\", допълва той.\n\r\n\"Еди си управлява титлата при свръхтежките все едно му е частно предприятие\", каза Ивайло Гоцев от Epic Sports. \"Пулев се би преди три години и спечели титлата на претендент. И то задължителен. \"IBF е организацията, която не прави прецеденти със своите правила. И според правило 5.А.1, клаузата на Руис за реванш срещу Джошуа няма влияние върху задължението му да защити титлата си срещу претендента на IBF. Задълженията са над промоутърските права. Заради това IBF трябва да спази правилника си\", допълва той.\n\r\n\"Самият Руис ще спечели индиректно от спазването на правилника от страна на IBF. Когато Тайсън Фюри победи Владимир Кличко, от лагера на Кличко веднага активираха клаузата за реванш. И когато Фюри отказа да защитава титлата си срещу задължителния претендент, тя му бе отнета. Направен бе мач между Вячеслав Глазков и Чарлз Мартин.\n\r\nМартин спечели титлата. И при първата си защита срещу претендента на IBF той загуби от Антъни Джошуа. Това бе първата му голяма титла. Следователно Руис като отне титлата на Джошуа индиректно получи облага от спазването на правилника. Следователно той също трябва да го спазва и да излезе срещу претендента - Кубрат Пулев в следващия си мач\", допълва Гоцев.\n\r\nВ друг пример IBF отне титлата на суперзвездата Генадий Головкин в категория \"средна\", след като той предпочете да се бие с Ванес Мартиросян миналата година, а не да излезе срещу претендента Серхий Деревянченко от Украйна. И Даниел Джейкъбс стана шампион, като победи Деревянченко за вакантната титла.\n\r\n\"Два месеца минаха откакто се спука балонът \"Джошуа\". Няма подписан договор за реванш, само някакви брътвежи на Еди Хърн къде ще се играе мача. Няма и дата. Еди Хърн бе говорил с нас за мач на \"Уембли\" през ноември, а сега Анди Руис му развали плановете. Анди е ново лице при свръхежките и ние уважаваме неговите способности. Руис срещу Пулев ще бъде невероятен мач\", каза още Ивайло Гоцев.\n\r\n\"Бях готов да изляза срещу Антъни Джошуа през ноември и сега нямам търпение да се бия с Анди Руис. Ще се бия с него където поиска. Заради това този мач трябва да стане\", допълни Кубрат Пулев.\n\r\n ", "date": "2019.07.27", "title": "Кобрата с петиция: Искам мач с Анди Руис!"}
{"url": "https://www.dnes.bg/stranata/2019/07/27/zaradi-tol-sistemata-spirat-dvijenieto-na-am-trakiia.417749", "text": "Днес от 23 часа до 24 часа ще бъде спряно движението в двете посоки в участъка от пътен възел \"Българово\" до пътен възел \"Бургас – запад\" на автомагистрала \"Тракия\" от км 350 до км 358, съобщиха от Агенция \"Пътна инфраструктура\".\n\r\nЗа да не се затруднява трафикът през деня, късно вечерта, ще се монтира рамка, на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол).\n\r\nПо време на ограничението движението ще се пренасочва по обходен маршрут: от пътен възел „Българово“ при км 350 на АМ \"Тракия\" по пътя през с. Българово, по път I-6 кв. \"Ветрен\" – Бургас и обратно.\n                    \n                    \n                \r\n                \r\n                \r\n                \r\nНеобходимо е шофьорите да карат внимателно, със съобразена скорост и да спазват стриктно пътната сигнализация, призовават от АПИ.\n\r\nВсички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.07.27", "title": "Заради тол системата: Спират движението на АМ \"Тракия\""}
{"url": "https://www.dnes.bg/index/2019/07/27/v-koi-mitove-za-iaicata-da-viarvate.417711", "text": "Яйцата са един от най-предпочитаните продукти от хората, които искат да влязат във форма. Източник на чист протеин, те дават енергия, нужна за упражненията във фитнеса. Друга причина, поради която те са предпочитана храна, е лесният им начин на приготвяне.\r\nДали ще са бъркани, пържени или пък добавени към друго ястие, те винаги могат да ви бъдат от полза. Въпреки че са толкова широко използвани, някои факти за яйцата се оказват лъжливи – от начина им на приготвяне до това как ще ги похапнем.\r\nЕто няколко мита за тях и каква всъщност е истината:\r\n\r\nМоже би сте виждали как боксьори или фитнес треньори във филми ядат по няколко сурови яйца преди тренировка. Това обаче не е добре да го правите и вие. Суровите яйца са опасни и не са толкова добър източник на протеин, колкото си мислите.\r\r\n                \r\n                \r\n                Всъщност, може да се разболеете от салмонела, което може да предизвика сериозни здравословни проблеми. Също така, организмът ви приема два пъти повече протеин от сготвено яйце, отколкото от суровото.\r\n\r\nТова зависи от географското ви положение. Ако се намирате във Великобритания, например, най-вероятно няма да намерите яйцата в хладилника. В САЩ и при нас, положението е различно.\r\nСпоред Ню Йорк Таймс, собствениците на птицеферми трябва добре да измият продукцията си преди да я пуснат на пазара. Това включва сапун и ензими, които може да разрушат целостта на яйцето. Съхранението в хладни помещения пречи на бактериите да се развиват и да развалят продукта.\r\nЗатова, ако извадите яйцето от хладилника си, не трябва да го оставяте повече от два часа навън. Ако то стои повече време на стайна температура, в него може да се развият бактерии и дори да мухляса.\r\n", "date": "2019.07.27", "title": "В кои митове за яйцата да вярвате?"}
{"url": "https://www.dnes.bg/notifikacii/2019/07/27/61-sveshtenici-pedofili-v-seint-luis-razsprostraniha-imenata-im.417756", "text": "Католическата епархия в американския град Сейнт Луис вчера разпространи имената на 61 свещеници, срещу които има \"обосновани\" обвинения в сeксуален тормоз на деца, предаде Асошиейтед прес.\r\nЕпархията публикува имената онлайн и каза, че смята да включи списъка в извънредно издание на своя вестник, за да достигне до 150 000 католически домакинства.\n\n\r\nЦърковната управа на епархията уточни, че никой от тези свещеници в момента не е действащ. Отделно бяха огласени и имената на други трима свещеници, обвинени в притежание на детска порнография.\r\nВ писмо на сайта на епархията архиепископ Робърт Карлсън пише, че е бил свидетел на \"разрушителното въздействие\", което сексуалният тормоз е имал върху живота на жертвите и техните семейства.\r\r\n                \r\n                \r\n                \"Ще бъди болезнено за всички ни да видим имената на свещенослужители, обвинени в поведение, което едва ли можем да си представим\", пише Карлсън. \"Но публикуването на техните имена е това, което трябва да се направи\".\r\nСписъкът на обвинените в сексуален тормоз включва 34 имена на починали. Всички обвинени, които са още живи, са били отстранени от служба.\r\nРазследването в Сейнт Луис беше предшествано от доклад в Пенсилвания миналата година, в който се разкриват злоупотребите с повече от 1000 деца, извършени от стотици свещеници от 40-е години на миналия век насам, и опитите на висшестоящи църковни служители да ги прикрият.\r\nСлед оповестяването на предишния доклад папа Франциск се зарече да се положат максимални усилия за изкореняване на сексуалния тормоз в клира и поиска прошка от жертвите на посегателствата.\r\nМиналата година две католически епархии в щата Мисури разпространиха сходни списъци на обвинени религиозни лидери.", "date": "2019.07.27", "title": "61 свещеници педофили: В Сейнт Луис разспространиха имената им"}
{"url": "https://www.dnes.bg/stranata/2019/07/27/predi-141-g-varna-poluchava-zapoved-za-osvobojdenieto-si.417760", "text": "\n Преди 141 години генерал Столипин лично донася от Цариград заповедта за освобождението на Варна и обявява града за български. Паметната дата за освобождението на града - 27 юли, днес бе тържествено почетена с благодарствен молебен и полагане на венци.\r\nСъорганизатори на инициативата бяха общината, Военноморските сили и Варненската и Великопреславска митрополия. Да се поклонят пред паметта на тези, които са загинали за освобождението на страната и на Варна, се събраха представители на местната и държавната власт, на Генералното консулство на Русия в крайморския град, общественици, много граждани, съобщава БТА.\r\nПоложението на Варна и Шумен се коментира още при подписването на Санстефанския мирен договор. В него е посочено, че крепостите в двата града трябва да бъдат сринати и османските войници да се изтеглят. Срокове обаче не са посочени. След това, на Берлинския конгрес, е взето еднозначно решение, че Варна и Шумен трябва да бъдат предадени на руските войски.\r\n                    \n                    \n                \r\n                \r\n                \r\n                Навръх празничния ден днес седем туристически обекта във Варна ще работят без входни такси. Гостите могат да посетят Археологическия музей, Римските терми, Аладжа манастир, Военноморския музей, Парк-музей \"Владислав Варненчик\" и Музея за история на медицината.", "date": "2019.07.27", "title": "Преди 141 г.:  Варна получава заповед за освобождението си"}
{"url": "https://www.dnes.bg/stranata/2019/07/27/avariia-ostavi-polovin-pernik-bez-voda.417759", "text": "Поредна голяма авария остави без вода жителите на пернишките квартали \"Изток\", \"Мошино\" и \"Тева\", както и селата Люлин и Големо Бучино. Водоподаването е спряно късно снощи заради теч в квартал \"Мошино\".\r\n\r\nВ трите квартала живее половината население на Перник, а аварията е втора поред в района за тази седмица, съобщи БНР.\r\n\r\nОт сутринта екипи на ВиК работят по отстраняването ѝ. \"Заради зачестилите през горещините течове, преминахме на 12-часов режим на работа\", каза управителят на дружеството Иван Витанов.", "date": "2019.07.27", "title": "Авария остави половин Перник без вода"}
{"url": "https://www.dnes.bg/stranata/2019/07/27/taneva-za-afrikanskata-chuma-spazvame-striktno-pravilata.417761", "text": "Европейските правила за справяне с африканската чума са стриктно спазвани от страната ни, заяви министърът на земеделието Десислава Танева \n\r\n\"Има пътна карта за справяне със заболяването. Ние само трябва да приложим правилата така, както науката в Европа и по света ги е открила. Въпросът е да направим така ,че да ограничим щетите от това. Истината е, че трябва да сме безкомпромисни спрямо болестта. Ние ще вземем мерки по отношение на определянето на санитарни зони и всички рискови фактори там трябва да бъдат елиминирани\", каза министърът пред Нова тв.\n\r\nПо думите на Танева свинете в личните стопанства са един от основните рискове за разпространение за заразата. \"По отношение на личното стопанство без мерки за биосигурност истината е една – това са малко на брой свине на фона на консумацията на свинско месо в България. При личното стопанство обаче става въпрос за малко на брой свине, но за много на брой хора. Фактът, който трябва да приемем е, че тези лични стопанства с по едно-две до три свине, са обикновено част от традицията, но нямат мерки за биосигурност и са един от основните рискове за разпространение за заразата. Хората в засегнатите региони трябва да разберат, че в тази ситуация не могат да гледат свине за около година\", добави тя.\n\n\n\n                    \n                    \n                \r\n                \r\n                \r\n                \r\n\"Към днешна дата нямаме и не очакваме да излязат положителни проби за африканска чума у нас. Юли и август са пикът на това заболяване\", каза Танева.\n\r\n\"България е 12-тата държава в ЕС, в която навлезе чумата. Ние обаче сме държавата с най-малко огнища и най-малко пострадали стопанства\", каза тя и добави, че предстоят още по-рестриктивни мерки срещу разпространяването на заболяването. \"Ще поговорим с хората да си умъртвят животните. Чехия се справи с проблема заради това, че на територията на цялата страна, освен дивите свине, е унищожила личните стопанства веднага, за да не достигне заразата свинекомплексите\", добави тя.\n\r\nЗемеделският министър заяви, че местата за загробване са избрани от експерти и са изключени всички рискове за почвата и водата. \n\r\n\"Всяка площадка за загробване на умъртвени по хуманен начин животни се извършва от Комисия по наредба, действаща със съгласуване на всички служби, чиято роля е опазването на околната среда – РИОСВ и \"Басейнова дирекция\". Няма нито едно място, на което извън тази съгласуваност да бъдат загробени умъртвени животни. Това е и най-безопасният начин за справяне с болестта\", заяви Танева.\n\r\nПо-рано стана ясно за наличието на ново огнище на африканска чума по свинете в индустриална ферма в област Русе. 30 000 животни в свинеферма в Голямо Враново трябва да бъдат умъртвени. Положителните проби оттам бяха потвърдени. Това е третото поред огнище в индустриална ферма в областта. Бедственото положение в областта ще продължи и през август. Една шеста от отрасъла се намира в Русенско.\n\r\nОбщо близо 90 000 свине ще бъдат унищожени. Свинефермата в Николово има 17 животни, тази в Бръшлен – 40 000, 30 000 в Русенско, а по 60 животни на ден умират от африканската чума.\n\r\nВъпреки протеста на жителите на село Борисово, все пак там бяха загробени 2500 малки свине.", "date": "2019.07.27", "title": "Танева за африканската чума: Спазваме стриктно правилата!"}
{"url": "https://www.dnes.bg/index/2019/07/27/opasno-goreshtata-vylna-ot-evropa-zaplashva-grenlandiia.417754", "text": "Горещата вълна, която доведе до температурни рекорди в Западна Европа, изглежда се насочва към Гренландия в притесняващо развитие, което може да намали ледената покривка на острова под минимума, регистриран през 2012 г., пише БНР, позовавайки се на световните агенции.\n\n\r\n\r\nГоворителката на Световната метеорологична организация към ООН Клеър Нюлис заяви, че горещият въздух идва от Северна Африка и не просто е счупил европейски рекорди вчера, а ги е надхвърлил с 2-3 или 4 градуса по Целзий, което за нея е „абсолютно невероятно“.\r\n\r\nВчера в Париж бе регистриран абсолютен температурен рекорд от 42,6 градуса по Целзий на фона на силни горещини в Германия, Белгия, Холандия, Великобритания.\r\n\r\nАбсолютен рекорд от началото на метеорологичните наблюдения бе поставен в четвъртък и в Белгия – 41,8 градуса, както и в Холандия – 40,7.", "date": "2019.07.27", "title": "Опасно: Горещата вълна от Европа заплашва Гренландия!"}
{"url": "https://www.dnes.bg/stranata/2019/07/27/sled-atakata-v-nap-symneniia-v-korektnostta-na-prilojenieto.417746", "text": "След хакерската атака в НАП, данъчните уверяват, че смяна на лични карти на засегнатите не се налага. Според БСП пък би трябвало личните документи да се сменят, но за сметка на приходната агенция. \r\nНАП пусна и така чаканото приложение за проверка, което е обработило над половин милион заявки. На този етап 75% от справките потвърждават неправомерно разкрити лични данни.\r\nОт приходната агенция препоръчват да сменим паролите на имейл адресите си, както и на персоналния идентификационен код, който използваме за електронни услуги в НАП, съобщава bTV.\r\nНо още преди дни IT специалист открива личните си данни в изтеклите масиви. Според справката на НАТ той не е станал жертва на хакерската атака. Обяснява си разминаването с грешка в софтуера на приложението.\r\n\"Лично видях трите си имена и ЕГН-то си в данните, които изтекоха от НАП\", твърди специалиста.\r\nОт приходната агенция обясняват, че в момента се сравняват близо 70 млн. индивидуални записа.\r\n                    \n                    \n                \r\n                \r\n                \r\n                \"Когато това приключи, ще знаем за кого какъв тип информация е била разпространена. Ние сме потвърдили, че ЕГН напълно съвпада. Ние нямаме сигурност, че информацията, разпространена публично, не е манипулирана\", коментира говорителят на НАП Росен Бъчваров.\n\n\n\n\r\nДруг проблем на приложението е, че мнозина поискали да разберат дали са изтекли данните им и опитали да проверят, все още чакат отговор. От НАП обясняват, че има случаи, в които изпращането на СМС се забавя и затова позволяват изпращане до три справки.\r\nСпоред Огнян Кръстев обаче след третият път пускане на данни за справка, е останал без отговор от страна на агенцията.\r\nКакви са конкретно данните на всеки човек, които са изтекли от приходната агенция ще е ясно до няколко седмици. След това ще е възможен и съдебен иск, обяснява адвокат Милена Гонева.\"Ненужното забавяне за предоставяне на конкретна информация на засегнатите увеличава смута, както и създава по-голямо поле за измами и злоупотреби\", коментира тя.\r\nОт Асоциацията за небанково кредитиране успокояват, че дори и опит за получаване на бърз кредит с изтеклите данни би бил пресечен и няма риск от такива злоупотреби.\r\nВ същото време изпълнителният директор на НАП Галя Димитрова още е в отпуск и се очаква да се върне на работа на 29-и юли.", "date": "2019.07.27", "title": "След атаката в НАП: Съмнения в коректността на приложението"}
{"url": "https://www.dnes.bg/eu/2019/07/27/jenata-do-boris-djonsyn-koia-e-kari-saimynds.417745", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Освен за вечната тема Brexit, медиите на Острова не спират да говорят и за партньорката на новия премиер. Борис Джонсън е първият министър-председател в историята на страната, който поема поста без да има съпруга до себе си. Коя обаче е \"първата приятелка\" на Великобритания?\n\r\nЩе се нанесе ли Кари Саймъндс на \"Даунинг стрийт 10\"? И ще придружава ли Борис Джонсън по време на официалните му посещения в чужбина? Тези въпроси ангажират британската преса през последните дни. \n\r\n31-годишната приятелка на новия премиер се пази далеч от светлината на прожекторите, съобщава. Дъщеря на един от основателите на The Independent и на адвокат на таблоида, Кари Саймъндс получава елитно образование в частни училища. \n                    \n                    \n                \r\n                \r\n                \r\n                \r\nПрез 2012 година влиза в предизборния екип на Джонсън за кметската надпревара, а на 29 години става най-младият директор комуникации в историята на Консервативната партия. \n\r\nМиналата година бившият кмет на Лондон обяви, че се развежда с втората си съпруга след 25-годишен брак. 24-години по-младата Саймъндс обаче рядко се появява с него пред камерите.", "date": "2019.07.27", "title": " Жената до Борис Джонсън: Коя е Кари Саймъндс?"}
{"url": "https://www.dnes.bg/obrazovanie/2019/07/27/iotova-nujni-sa-dyrjavni-politiki-za-syhranenie-na-bylgarskoto.417765", "text": "Необходими са целенасочени държавни политики за съхранение на българското самосъзнание и връщането на сънародниците ни у дома, заяви вицепрезидентът Илияна Йотова на годишната среща на Асоциацията на българските училища в чужбина. Това съобщиха от прессекретариата на държавния глава.\r\n\"Най-добре структурираната и най-видимата политика с българските общности в чужбина са неделните училища, но това не е достатъчно. Необходима е цялостна система и приемственост в българското образование по света - от предучилищната възраст до университета, лекторатите по български език и развитието на българистиката.\" С тези думи вицепрезидентът Илияна Йотова е открила в Пловдив 12-ата годишна конференция на Асоциацията на българските училища в чужбина (АБУЧ).\r\n                    \n                    \n                \r\n                \r\n                \r\n                Съорганизатори на конференцията, под надслов \"Съхранението на българския език и родовата памет по света - път към Родината\", са Министерството на образованието и науката и Пловдивският университет \"Паисий Хилендарски\".\r\n\"Образованието зад граница е неделима част от българското образование. То е в основата на серия от държавни политики, чиято цел е съхранението на българското самосъзнание и родовата памет, разпространението на българския език и мотивирането на сънародниците ни да се върнат у дома\", е изтъкнала Илияна Йотова, цитирана в съобщението.\r\nВицепрезидентът Йотова е поздравила Асоциацията и всички български школа зад граница за активната им дейност. Тя е откроила значението на неделните училища за разпространението на българския език и култура в чужбина и ги е определила като много важна част от културната дипломация на България. \"Вие сте външната витрина на българското образование. Вие сте и мощното оръжие срещу асимилаторските политики на някои държави, срещу посегателствата върху историята\", е подчертала Илияна Йотова. В изказването си тя е посочила основните проблеми в тези политики и е представила предложения за решаването им.\r\nСпоред Илияна Йотова в следващото национално преброяване трябва да бъдат включени и постоянно или дългосрочно живеещите в чужбина българи, за да се определят мащабите за развитието на политиката с тях през следващите години. По думите на вицепрезидента са необходими допълнителна грижа на държавата, адекватни политики и мотивация на българските семейства и на децата да учат български език и да посещават българско училище, а по-големите ученици - да продължат.\r\nИлияна Йотова е заявила, че са необходими критерии, които реално да оценяват резултатите на училищата в силно конкурентна среда. Вицепрезидентът е призовала за повече общи инициативи между школата в България и зад граница. \"За децата от неделните училища трябва да има възможност да опознаят родината си, да се правят културни и исторически маршрути\", е посочила вицепрезидентът.\r\nТя е подчертала успеха на българските евродепутати с петицията за признаване на българския език за матуритетен и е изтъкнала, че преговорите за двустранни споразумения продължават. Като голяма крачка напред Илияна Йотова е определила новата възможност, която ще предложи Министерство на образованието и науката - кандидатстване от чужбина с изпит по български език и обща матура.\r\nВицепрезидентът Йотова е цитирала данни, според които все повече българчета, завършили средното си образование в чужбина, искат да учат в университети в България. \"Затова трябва да се прави всичко възможно този интерес да се поддържа\", е подчертала тя. Изразила е увереност, че след проведените от нея Студентски лаборатории и срещи с министри и академични ръководства много от проблемите на студентите от историческите ни диаспори ще се решат.\r\nЙотова е призовала за широка дискусия в парламентарните комисии и пленарната зала на Народното събрание по темите за българското образование зад граница и обучението на децата от български произход в България. \"Необходими са дебати преди приемането на новия бюджет. Трябва да се предвидят нужните средства за тези политики, защото това е инвестиция в бъдещето\", е посочила тя.\r\nСпоред вицепрезидента държавата трябва да е по-активна при намирането на подходящи помещения за уроците на неделните училища. Илияна Йотова е предложила създаването на специален фонд за тези школа, който да позволява и регламентира частно финансиране, при ясно и прозрачно изразходване на средствата. Този фонд може да бъде част от общ фонд за подпомагане на българските общности зад граница.\r\nТрябва целенасочена и упорита национална политика за връщането на позициите на българистиката във водещи световни университети, убедена е още Илияна Йотова.\r\n\"Заедно с Пловдивския университет и нашите лектори в европейски университети организираме специална програма за стимулиране на млади българисти, които превръщат интереса към българската цивилизация в своя професия\", е изтъкнала вицепрезидентът Йотова.\r\nТя е акцентирала и върху друга тревожна тенденция, която българската държава трябва с упоритост и постоянство да спре - в различни държави в историята на Кирило-Методиевото дело не се споменава нищо за България, книжовните школи, кирилицата.\r\nВицепрезидентът е представила идеята за създаване на Български културен институт, който ще направи още по-успешна дейността на българските училища в чужбина. \"Оптимист съм, че ще срещна разбиране в законодателната и изпълнителната власт, разговорите дотук го показват\", е посочила Илияна Йотова.\r\nВицепрезидентът е съобщила пред над 120-те участници в конференцията, че с президента Румен Радев планират национален форум за българите в чужбина, посветен на националното ни единение.", "date": "2019.07.27", "title": "Йотова: Нужни са държавни политики за съхранение на българското!"}
{"url": "https://www.dnes.bg/mish-mash/2019/07/27/neveroiatni-zdravoslovni-polzi-ot-kaisiite.417672", "text": "Сочни и вкусни кайсии – кой не ги обича! Този прекрасен плод заслужава не само любовта ви, но и специалното ви внимание както заради вкуса, така и заради качествата, които притежава. Кайсиите съдържат широк спектър от хранителни вещества и витамини, които подпомагат здравето в много отношения. \r\n\r\n\r\n \r\nТози фантастичен плод е богат източник на витамините А, С, К, Е, ниацин, минералите калий, мед, манган, магнезий, фосфор. Кайсиите са много богати също така на фибри и антиоксиданти. Освен това имат свойството да хидратират тялото, благодарение на високото си съдържание на течности. \r\n\r\n\r\n \r\n\r\n \r\nНаличието на голямо количество фибри в кайсиите спомага за храносмилането и стимулирането на движенията на червата. Това намалява запека и облекчава подуването и газовете. \r\n\r\n\r\n \r\nВисокото съдържание на калций, фосфор, манган, желязо и мед в кайсиите ги прави особено полезни за костите, тяхната здравина и плътност. Редовната консумация на плода предпазва от остеопороза. \r\n\r\n\r\n \r\nКайсиите са чудесен начин да се грижите за сърцето и кръвоносните съдове. Големите количества витамин С в тези плодове действат антиоксидантно на тъканите, като предпазват от вредното въздействие на свободните радикали, предотвратяват образуване на плаки по съдовете и тяхното запушване. Витамин С спомага за балансиране на кръвното налягане и холестерола.\r\n\r\n", "date": "2019.07.27", "title": "Невероятни здравословни ползи от кайсиите "}
{"url": "https://www.dnes.bg/politika/2019/07/27/za-tradicionniia-sybor-hiliadi-socialisti-na-buzludja.417763", "text": "Хиляди социалисти от цялата страна се събират на Историческата поляна под връх Бузлуджа за традиционния събор на левицата.\n\r\nСъс събора се отбелязва годишнината от организираното социалистическо движение в България. Тази година мотото на събитието е \"Единни за България\", свързано с предстоящите местни избори, предава БТА.\r\nСоциалисти от Шумен са подготвили подарък за лидера на БСП Корнелия Нинова - картина с нейния образ в народна носия. Художникът Юсуф Мустафов от с. Средня разказа пред журналисти, че ще й подарят картината с пожелание \"да води партията за правда и за свобода, за да живеем в мир и достойно в нашето мило Отечество България\".\r\n                    \n                    \n                \r\n                \r\n                \r\n                За присъстващите на събора от БСП са подготвили художествена програма, по-късно ще започне и политическият митинг. На поляната се продава скара и напитки, магнити с лика на лидера на БСП Корнелия Нинова и с Паметника на Бузлуджа, както и чаши с образа на президента Румен Радев и на омбудсмана Мая Манолова.", "date": "2019.07.27", "title": "За традиционния събор: Хиляди социалисти на Бузлуджа"}
{"url": "https://www.dnes.bg/televizia/2019/07/27/osvoboditel-ili-okupator-e-syvetskata-armiia-v-operaciia-istoriia.417741", "text": "Тази неделя в ''Операция история'', очаквайте: полк. Йордан Костадинов, бивш преродавател във Военната академия и проф. Светлозар Елдъров, историк.\n\r\nВ първата част на предаването ще говорим за една от вечните теми в нашата история - освободител или окупатор е Съветската армия?! За това дали паметника на Съветската армия в центъра на София трабва да бъде демонтиран или пък покрит със саркофаг? Защо този монумент разделя хората - едни се събират там с портрети на Сталин, други го заливат с боя...Наш гост е бившият преподавател във Военната акедемия, полк. от резерва Йордан Костадинов\n\r\nВъв втората част ще анализираме поредната порция северномакедонски лъжи и провокации срещу България. Във времето, когато се чества Илинденско-Преображенското въстание, там пак се излива помия срещу нас. Затова сме поканили проф. Светлозар Елдъров, защото когато той говори, цяла Северна Македония потъва в тишина!\n                    \n                    \n                \r\n                \r\n                \r\n                \r\nГледайте Операция история\" на 28-и юли от 16.30 часа по телевизия .", "date": "2019.07.27", "title": "Освободител или окупатор е съветската армия в \"Операция история\""}
{"url": "https://www.dnes.bg/notifikacii/2019/07/27/vypreki-zabranata-hiliadi-na-protest-v-honkong.417764", "text": "\n Хиляди протестиращи се събраха в района Юен Лун на Хонконг, за да участват в протестно шествие срещу управляващите въпреки забраната на полицията да се организира подобна проява, предаде Асошиейтед прес.\r\nДемонстрантите, облечени в черно, потеглиха по улиците на района, където преди около седмица нападатели с метални прътове атакуваха демонстранти и пътници на метростанция. Полицията отказа да издаде разрешение за демонстрацията днес с аргумента, че има риск за сигурността на хората, предаде БТА.\n\n\n\r\nДнес демонстрантите носеха и чадъри - символ на протестите от 2014 г. Така районът Юен Лун се превърна в море от чадъри. Преди пет години по време на продемократичните протести участниците в тях носеха чадъри, за да крият лицата си от полицейските камери и да се предпазват с тях от полицейския сълзотворен газ.\r\r\n                \r\n                \r\n                Малко преди началото на протеста днес в района Юен Лун беше арестуван мъж, нападнал с нож друг мъж.\r\nПротестите в Хонконг започнаха преди месец срещу плановете на правителството да бъде приет закон, улесняващ екстрадициите в Китай на заподозрени.\r\nСпоред критици на проектозакона по време на процеси там правата на екстрадираните заподозрени може да не бъдат спазени. Заради масовите протести беше преустановена работата по проектозакона в парламента, но исканията на протестиращите се увеличиха. Те вече настояват и за преки избори, за разпускане на парламента и за разследване на предполагаемо полицейско насилие в тази китайска територия.", "date": "2019.07.27", "title": "Въпреки забраната: Хиляди на протест в Хонконг"}
{"url": "https://www.dnes.bg/za-da-se-razbirame/2019/07/27/za-koi-zodii-avgust-shte-e-prekrasen-mesec.417676", "text": "Само след броени дни настъпва един от най-топлите и слънчеви месеци в годината – август. Преди да публикуваме месечния хороскоп ще ви издадем кои са петте зодии, за които август ще е успешен и прекрасен.\r\n \r\n\r\n \r\nПрез този месец на представителите на зодия Телец им предстоят прекрасни емоции. Периодът за тях ще бъде много осъзнат, ще се фокусират върху нещата, които обичат и ценят. През август Телците ще бъдат посветени на удоволствията от живота, на радостите и любимите занимания. Предните месеци взеха много от енергията на Телците, които имаха трудни моменти и преживявания. Но за момента този период е към края си и идва време за повече щастливи мигове с близките и любимия човек. Търпението, което проявявахте досега ще ви се отплати и отблагодари с разкриване на много нови възможности.\r\n \r\nНякои представители на зодията през август месец може да открият нови таланти и вдъхновение за стартиране на проекти, които ще ви донесат успех. Възползвайте се от всички шансове през периода, както и на радостните мигове с обичаните от вас хора.\r\n \r\n\r\n\r\n\r\n\r\n\r\n\r\n\r\n\r\n\r\n\r\n\r\n                    \n                    \n                \r\n                \r\n                \r\n                 ", "date": "2019.07.27", "title": "За кои зодии август ще е прекрасен месец? "}
{"url": "https://www.dnes.bg/politika/2019/07/27/pri-neplashtane-do-31-vi-iuli-sdelkata-za-f-16-zaplashena-ot-proval.417755", "text": "Ако на 31 юли не се открие сметката и не се приемат актуализациите в бюджета, договорът за изтребителите F-16 може да се срине. Около това време се обединиха бившият министър на отбраната Тодор Тагарев и експертът по сигурност и бивш депутат от БСП Славчо Велков пред Нова тв. Ако президентът Румен Радев наложи вето на актуализацията на Закона за държавния бюджет, България ще изпусне сроковете за заплащането на самолетите.\n\r\nТагарев уточни, че разходите за мита, които ще плати България, всъщност ще останат в бюджета. \"Мита за изтребителите ще има, ако България реши това. Те не се получават от доставчика, те са въпрос на вътрешно законодателство.  Ако ние кажем, че има 20% мито, то те чисто счетоводно се прехвърлят от една графа на бюджета в друга и си остават в държавния бюджет\", обясни той.\n\n\n\n\n                    \n                    \n                \r\n                \r\n                \r\n                \r\nЕкспертът по сигурност и бивш депутат от БСП Славчо Велков обясни, че разходите по изтребителите F-16 след сключването на договора са допълнителни, съпътстващи, а не скрити. Те ще трябва да бъдат заплащани в момента на сключване на сделката и впоследствие. „Бих ги определил още и като разходи с неясен произход. Какво имаме върху тези 2,2 млрд.? В четирите договора не се говори за митата, които трябва да се платят. Приблизително ще бъдат около четвърт милиард лева. Не се говори за транспортните разходи, тъй като в онова, което е предвидено има интересна клауза, че ако нещо се случи с доставката по време на транспорта, България ще поеме всички разходи за това. Със заповед на министъра имаше работна група от 10 души, която направи доклади и протоколи, които никак не са приятни и в които има над 30 неясноти, свързани с цената, в които групата излишно предупреждава с подписите си, че това са неизгодни договори\", заяви експертът.\n\r\n„F-16 е най-добрият самолет, който България не може да си позволи, защото се раздели 4,5 млрд. на 36, ще видите, че не прави 185 млн. долара един  самолет – за колкото ги купуваме ние. Във вида, в който ние ще получим изтребителите, те ще могат да изпълняват въздушна полиция и да ходят на мисия. Според договора обаче пише, че отиването на мисии ще се определя от САЩ. Този самолет не може да оперира от никъде другаде извън базата Граф Игнатиево”, посочи Велков.", "date": "2019.07.27", "title": "При неплащане до 31-ви юли: Сделката за  F-16 заплашена от провал"}
{"url": "https://www.dnes.bg/stranata/2019/07/27/bylgariia-strana-s-potencial-no.417766", "text": "По-високото заплащане и високият стандарт на живот, качественото образование, шансовете за по-добра реализация, справедливост и равенство пред закона са само част от причините, поради които много млади българи решават да напуснат България. Но това далеч не са основните мотиви, съобщава .\n\r\nЧесто в ядрото на решението за емиграция се оказват дълбоко лични причини, които имат малко общо с финансовото състояние: грешен модел на ценностна система у дома, чувство на изолация и самота в родината, търсене на свобода и нови хоризонти.\n\r\n\"Винаги съм знаела, че в един момент ще напусна България. Не по финансови причини, а в името на моята психика. Като човек с прогресивни възгледи винаги съм била част от едно малобройно и изолирано малцинство. Просто промяната на страната към това, което според мен трябва да бъде - модерна, европейска държава, в която върховенство има законът - ако въобще се случва, се случва твърде бавно. Чувството на безсилие ме убеди, че за мен няма място в България\", казва Радостина Георгиева, която живее във Великобритания и работи като дигитален експерт.\n\n\n                    \n                    \n                \r\n                \r\n                \r\n                \r\n\"Отрицателни качества като грубост, арогантност, наглост, циничност и простотия не само се толерират в обществото, но са се превърнали и в модна тенденция, а постепенно и в норма\", смята 29-годишният кибер криминалист Радослав Узунов, който дълги години пребивава във Великобритания, а днес живее в Чехия. \"За мен Чехия е утопична версия на България, защото към този момент е добра комбинация от българските добродетели, без негативите.\" Според Радослав, българите могат да научат много от чехите: \"Да пазим това, което градим, да бъдем по-любезни и вежливи един към друг и да изкореним завистта, гледайки постоянно в чуждия джоб\".\n\r\n\n\r\nПанацея ли е обаче Западът? Ясен Петров е 24-годишен магистър по информатика, програмист, който в момента живее в Шотландия. \"Никога не бях живял в чужбина. Около мен винаги се говореше колко по-хубаво е на Запад. Но е трудно да започнеш живот на непознато място, ако не си го правил преди това. Имам чувството, че в поколението на родителите ми е бил изграден някакъв мит за страхотния живот на Запад, за това как хората там са прекрасни, образовани, богати, умни, за разлика от хората в България, които не ставали за чеп за зеле. Моят опит показва, че това просто не е вярно.\"\n\r\nРадостина е съгласна с него. \"Тези нереалистични представи бяха изключително видни по време на периода преди присъединяването на България към ЕС. Хората смятаха, че Западът е обетована земя на изобилието, където няма финансови лишения и сериозни проблеми. И искрено си мислеха, че България ще стане точно такава страна само няколко години след като се присъедини към Общността.\"\n\r\nДруги клишета за живота в чужбина изброява Илия Джонгаров, който в момента следва магистратура по международно право във Франция и Белгия: \"Тези в чужбина живеят много добре!\", \"Тези в чужбина печелят много пари!\", \"Ти си учил в чужбина, значи ще успееш в живота!\". \"Това, че живееш на Запад не те прави човек, образованието и дисциплината, които си получил от малък те правят човек.\"\n\r\n\n\r\nЗначителна част от интервюираните за този материал млади българи се чувстват европейци. Повечето се определят като добре интегрирани в държавата приемник. Езиковото ниво е основен проблем, посочен като спирачка пред интеграцията при отговорилите отрицателно. Всички са единодушни, че пребиваването в чужбина променя перспективата над България и света.\n\r\nИлия смята, че България има какво да научи от Белгия и Франция - що се отнася до нивото на медиите и особено инвестициите в образованието. За него България е \"неоран плодороден имот, който го стопанисва човек, гледащ прасета.\" Радостина казва, че дистанцията ѝ помага да не приема толкова тежко всяка несправедливост, която вижда в България. Но остава песимист. \"Апартаментгейт е добър пример защо. Когато се разрази, честно казано се изненадах, че въобще се говори по темата. Не очаквах, че ще има последствия. Но реално сериозни последствия няма да има. Много ми се иска нещата да тръгнат в правилната посока, като започнем от истинско правосъдие, но ми се струва, че българският народ вече няма енергията и капацитета да поиска реални, съществени промени. Тази енергия малко по малко догаря и гасне през последните 6 години. Изумена съм колко лесно манипулируем се оказа средностатистическият българин. Покрай дебатите за Истанбулската конвенция и Стратегията за детето се видя колко е ниска гражданската култура и колко е лесно да накараш хората да се паникьосат от нещо, което не могат или не искат да разберат.\"\n\r\n\"България е развиваща се страна, която е в хватката на корумпирани мафиоти\", допълва Ясен, но подчертава, че силната привързаност към родината му пречи да бъде безпристрастен. Особено силно впечатление му прави ужасното състояние на селските райони.\n\r\n22-годишната Снежина Пискова, живееща в Холандия, е силно впечатлена от \"тоталния непукизъм на хората за средата, в която живеят. В България един човек ще си изхвърли фаса на улицата и после ще посочи с пръст друг човек, направил същото нещо. Наречете го социално лицемерие, ако щете.\" Тя продължава: \"България е страна с невероятен потенциал за развитие, която обаче всячески се опитва да откаже младите и компетентни хора от това да се изграждат в нея. България има всички предпоставки за това да бъде много добро място за живот, но духът на хората е толкова съкрушен от условията, с които трябва да се примиряват, че е разбираемо как не намират много мотивация за активно действие по тези проблеми.\"\n\r\n\n\r\nИ все пак: през 2018 година 16 169 българи са се завърнали от чужбина, като 40% от тях са между 20 и 44 години. Сред завърналите се е и Петър Тахчиев, 34-годишен математик по образование, собственик на бизнес. Живял в Дюселдорф, Амстердам, Лондон, Сеул, Бърно, Киев и Щутгарт, днес той е избрал за свой постоянен дом София.\n\r\n\"Според мен перспективата не е много цветуща - българите са свикнали много да търпят. Гражданското общество все още е в зародиш и да, страната ще се интегрира все повече в ЕС, но със скоростта на охлюв.\" Апатията и умората у българите са сред нещата, които и той забелязва. Ако зависеше от него, би внесъл в България холандските политики за околната среда, германската дисциплина и работливост и украинската борбеност.\n\r\nПовечето са на едно мнение и що се отнася до деленето на българи в България и чужбина. \"Това, че си в чужбина не те прави по-малко българин\", казват Петър и Снежина. Радостина смята, че е нормално да се вълнува от проблеми, които пряко засягат нея и най-близките ѝ, като съдебна реформа, борба срещу корупцията и международна политика.\n\r\nРадослав коментира разделението лаконично: \"Българинът си е българин и на Луната\".\r\n   ", "date": "2019.07.27", "title": "България - страна с потенциал, но..."}
{"url": "https://www.dnes.bg/stranata/2019/07/27/shofior-zagina-preminavaiki-nepravomerno-prez-jp-prelez.417770", "text": "Един човек е загинал при опит за неправомерно преминаване през жп прелез. Това съобщиха за Агенция \"Фокус\" от пресцентъра на БДЖ. Влак е блъснал лек автомобил на прелез на жп линия между гарите \"Граф Игнатиево\" и \"Труд\". \r\n\r\nПрелезът е бил с редовно задействана сигнализация и спуснати бариери. Шофьорът е починал на място.", "date": "2019.07.27", "title": "Шофьор загина, преминавайки неправомерно през жп прелез"}
{"url": "https://www.dnes.bg/politika/2019/07/27/techyt-na-danni-ot-nap-presushi-mechtite-ni-za-shengen.417769", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                          България си затвори вратата за Шенген с теча на лични данни от НАП. Това коментират експерти в предаването \"Брюксел 1\" по България ON AIR и предупреждават, че тепърва ще се вижда изобретателност в използването на изтеклите данни.\n\r\n\r\nПо думите им превенцията в киберсигурността е по-важна от последващите действия.\r\n\r\nСпоред политолога Христо Панчугов течът на данни е компрометирал твърденията на управляващите, че България е готова за Шенген.\r\n\r\nОчаквайте \"Брюксел 1\" днес от 17.30 часа по Bulgaria ON AIR.", "date": "2019.07.27", "title": "Течът на данни от НАП пресуши мечтите ни за Шенген"}
{"url": "https://www.dnes.bg/politika/2019/07/27/ninova-ot-buzludja-trygvame-v-nova-bitka-za-mestni-izbori.417771", "text": "Надявам се заредени днес да тръгнем в новата си битка за местни избори, заяви лидерът на БСП Корнелия Нинова пред 40 хиляди социалисти, по данни на организаторите, на традиционния събор на левицата на Бузлуджа.\r\nТя отбеляза, че днес политиката не е в телевизионните студия, а се превръща във възрожденско будителство. Нашата задача е от днес да тръгнем из страната и да будим народа, каза Нинова, цитирана от БТА.\r\nБорисов управлява, не защото може и не защото народът го иска и го харесва, а заради страха и апатията, коментира лидерът на БСП. Днес нашият политически опонент е ГЕРБ, но нашият враг е страхът и нашата задача - да отидем до всеки беден, слаб, онеправдан и унижен, да му подадем ръка, да му дадем вяра и сили и да му кажем, че съдбата ни зависи от всеки от нас, да му кажем: \"Народе, изправете се и те ще паднат\", призова тя социалистите.\n\n\r\n                    \n                    \n                \r\n                \r\n                \r\n                Нинова коментира, че ГЕРБ ден след ден се отказват от ключовите си кметове и попита риторично какво е това, освен признание за провал. По думите, й като ги сменят, моделът ще остане същият. За разлика от тях ние държим на нашите успешни кметове и отново ще издигнем такива с по три и четири мандата, обичани и уважавани от своите съграждани, но ще имаме и много млади и нови кандидати - подкрепете ги, призова Нинова.\r\nТя посочи, че там, където изберат кмет социалист, ще се запази общинското здравеопазване, ще има социални домове за бедни и пенсионерски клубове.\r\nТя отново отбеляза, че БСП е единствената партия, побеждавала ГЕРБ на избори. Решиха да ни унищожат финансово като ни спрат субсидията, поставиха ни пред избор да се предадем или да се продадем на олигархията, посочи тя. Те не знаят какво е БСП - не се предаваме и не се продаваме, а продължаваме с вярата, с която сте дошли тук, заяви Нинова. Тя отбеляза, че някои от хората на събора са тръгнали в 3.00 ч. от другия край на България, не от страх, че ще си загубят службицата, а за свобода, справедливост и борба с неравенствата и бедност. \"Поклон, социалисти! Истински сте, силни сте!\", заяви Нинова и отбеляза, че именно това е партията, а хората скандираха \"Победа\".\r\nЧленове от ръководството на БСП и депутати бяха седнали сред социалистите и симпатизантите на лявата идея пред сцената.\r\nСъс събора беше отбелязана 128-та годишнина на организираното социалистическо движение в България. Бяха връчени по традиция и две отличия. Наградата на името на Димитър Благоев получи проф. Искра Баева, а тазгодишната награда за политическа журналистика и публицистика \"Георги Кирков\" беше връчена на Къдринка Къдринова и Иван Гранитски. Кръшни хора се извиха на поляната под съпровода на песните на Николина Чакърдъкова.", "date": "2019.07.27", "title": "Нинова от Бузлуджа: Тръгваме в нова битка за местни избори"}
{"url": "https://www.dnes.bg/notifikacii/2019/07/27/cigarite-skypi-i-opasni-kak-da-se-pomogne-na-pushachite.417762", "text": "Страните по света направиха пушенето по-трудно и по-скъпо, но все още има липса на политики за подпомагане на онези, които искат да се откажат от вредния навик. Това се констатира в годишния доклад на Световната здравна организация, посветен на тютюнопушенето по света, публикуван вчера в Рио де Жанейро, предаде ДПА.\r\n\"Да се откажеш от пушенето е едно от най-хубавите неща, които човек може да направи за собственото си здраве\", заяви генералният директор на СЗО Тедрос Аданом Гебрейесус по повод представянето на доклада.\r\nБлизо 5 милиарда души или 65 процента от световното население живеят в страни, които въведоха най-малко една от препоръчаните от СЗО мерки против тютюнопушенето, обявени през 2007 г.\r\r\n                \r\n                \r\n                Тогава СЗО въведе препоръки за статистики за потреблението на тютюн, за обособяването на свободни от тютюна зони, за предупреждения за рисковете за здравето от тютюнопушенето върху опаковките на тютюневите изделия, за забрана на рекламите, за данъци върху тютюневите изделия и за програми за отказ от пушенето.\r\nНо само 2,4 милиарда души по света живеят в страни, които активно помагат на хората да се откажат от пушенето, се казва в годишния доклад на организацията. Според нея лекарите трябва да дават съвети на пушачите по време на редовните здравни прегледи. Освен това СЗО насърчава страните да открият телефонни линии за подпомагане на онези, които искат да се откажат от пушенето, както и мобилни услуги, предоставящи персонализирана подкрепа и съвети.\r\nСпоред данни на СЗО 8 милиона смъртни случаи по света годишно се дължат на пушенето. Вредният навик води годишно до 1,4 милиарда долара загуби от здравни разходи и пилеене на работни часове.\r\nВ годишния доклад на организацията се казва също, че електронните цигари са несъмнено вредни и трябва да бъдат обект на регулации, предаде Франс прес. В документа се посочва, че електронните цигари представляват също рискове за здравето, въпреки че излагат потребителите на по-малко токсични субстанции отколкото обикновените цигари.\r\nВ документа се допълва, че няма достатъчно доказателства, че електроните цигари са ефикасни, за да се спре пушенето. СЗО изтъква и настоящата заплаха, идваща от дезинформацията на тютюневата индустрия относно електронните цигари.", "date": "2019.07.27", "title": "Цигарите - скъпи и опасни: Как да се помогне на пушачите?"}
{"url": "https://www.dnes.bg/stranata/2019/07/27/vnimanie-letovnici-natovaren-trafik-na-gkpp-kalotina.417767", "text": "Натоварена е обстановката на българо-сръбската граница на ГКПП \"Калотина\". Още от рано сутринта трафикът там е интензивен. Има забавено преминаване, както на вход, така и на изход от страната ни, съобщава bTV.\r\n\"Ежедневно през пункта преминават голям брой МПС-та. В работни дни за денонощие се пропускат 8 000 коли с около 25 хил. лица, в края на седмицата и почивните дни е почти двойно - за последното денонощие сме пропуснали 14 860 автомобила с 44 хиляди души\", обясни началникът на ГКПП \"Калотина\" гл. инсп. Светослав Костадинов.\r\nВсички гишета работят, за да се преминава по-бързо през граничния пункт. Извършват се и допълнителни проверки срещу африканска чума.\r\n                    \n                    \n                \r\n                \r\n                \r\n                \"Гражданите подлежат на стриктна физическа проверка от нас и от инспектори от БАБХ. При установяване на продукти, забранени за внос - те се изземват и  унищожават\", допълни Костадинов.\r\nНа българо-македонската граница трафикът е нормален на всички контролно-пропускателни пунктове. На българо-гръцката граница на ГКПП \"Маказа\" трафикът е интензивен само на изход от България.\r\nПри ГКПП \"Андреево\" трафикът е забавен на изход за товарни и леки автомобили.", "date": "2019.07.27", "title": "Внимание летовници: Натоварен трафик на ГКПП \"Калотина\""}
{"url": "https://www.dnes.bg/zvezdi/2019/07/27/maratonki-kato-roklia-na-djei-lo-hit-v-internet.417709", "text": "Преди почти 20 години Дженифър Лопес влезе в историята и „счупи“ интернет със своята зелена рокля на Versace.\r\n \r\nПевицата се появи с нея по червения килим и стана най-коментираната звезда заради дръзкия дизайн на тоалета и перфектната си фигура.\r\n \r\nСега от Versace ни напомнят отново за този момент, превръщайки иконичния си модел в... маратонки.\r\n \r\nИталианската модна къща създаде специален чифт, който отбелязва предстоящия юбилей на Дженифър Лопес – нейният 50-ти рожден ден и е вдъхновен именно от бляскавата ѝ поява в сексапилната зелена рокля по време на наградите Грами през 2000 година.\r\n \r\nДизайнът на маратонките толкова реалистично наподобява роклята, че дори има нюд елемент, който материализира дълбокото деколте на роклята. Зеленият принт е досущ като шарката на тоалета и дори поставя акцент върху емблематичната шарка като брандиране на Versace.\r\n \r\nСамата певица споделя, че след въпросната церемония по връчване на наградите Грами през 2000 година, зеленото е станал нейният любим цвят.\r\n\r\n", "date": "2019.07.27", "title": "Маратонки като рокля на Джей Ло - хит в интернет"}
