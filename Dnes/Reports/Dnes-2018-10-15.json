{"url": "https://www.dnes.bg/zvezdi/2018/10/15/krasota-v-bialo-bianka-balti-v-svatbeni-toaleti.390609", "text": "Бианка Балти е една от любимките на Dolce & Gabbana, която вече като че асоциираме с модната къща и дуото зад нея.\r\nКрасавицата обаче влиза в ново амплоа и представя тенденциите при сватбените рокли висша мода.\n\r\nБианка представя новата колекция на Alessandro Angelozzi za 2019, а придружаващите кадри в рекламната кампания ни карат да мечтаем за подобна визия.\n\r\nНовата колекция носи тематично името \"Всичко е любов\", а самите модели са изработени от деликатна дантела, романтични къдри и феерична коприна.\n\r\nФотосесията е заснета по улиците на Милано, Италия, а Бианка Балти буквално е като паднал ангел.\n\r\nКато една модерна и съвременна булка, красавицата позира на бар, хапвайки традиционна паста или до мотор и дава да разберем защо е една от любимките на Доменико и Стефано.\n                    \n                    \n                \r\nВсички кадри от рекламната кампания можете да видите в галерията на", "date": "2018.10.15", "title": "Красота в бяло: Бианка Балти  в сватбени тоалети"}
{"url": "https://www.dnes.bg/politika/2018/10/15/cvetanov-votyt-na-nedoverie-niama-shans-i-bsp-go-znae.390639", "text": "Този вот няма никакъв шанс да успее, защото страната ни днес не се нуждае от предсрочни избори, заяви пред журналисти в Смолян председателят на ПГ на ГЕРБ и зам.-председател на партията Цветан Цветанов, запитан за внесения от БСП вот на недоверие за здравеопазването. \n\n\n\n\n\n\r\nСпоред него страната ни днес се нуждае от опозиция, която действително да сложи проблемите на масата, да дава своята алтернатива. А ние виждаме, че БСП не предлагат алтернатива, допълни Цветанов, цитиран от БТА.\n\r\nВ отговор на журналистически въпрос за възможна подкрепа за вота от страна на депутати от коалиционния партньор, председателят на ПГ на ГЕРБ заяви, че е убеден, че всички ще бъдат заедно. По коалиционното споразумение нямаме абсолютно никакво разминаване за това, което сме се договорили по приетата управленска програма за 4-годишен управленски мандат, коментира Цветан Цветанов. \n                    \n                    \n                \r\nТой не изключи възможен вариант дори някои депутати от БСП да не участват в гласуването на вота на недоверие.\n\r\nПроблемите ги знаем, те са идентифицирани и точно затова правим съответните законодателни промени, за да може действително здравеопазването да бъде по-добро, посочи депутатът. За всички е ясно, че вотът няма да мине, дори съм убеден, че самите представители в БСП знаят това, допълни Цветанов.\n\r\n\"Поведението на опозицията изглежда противоречиво и непоследователно. От една страна е заявлението за вота, за да се предизвика дебат. Но колегите бягат от този дебат, който вече се състоя в комисията по здравеопазване и на всички останали срещи, проведени от министъра на здравеопазването\", коментира председателят на парламентарната здравна комисия д-р Даниела Дариткова. \n\r\nСпоред нея математически този вот е предрешен. Смисълът от дебата се надявам да не бъде укрепване на позициите на БСП, защото това няма как да се случи, смята д-р Дариткова.\n\r\nСпоред нея темата за здравеопазването не би трябвало да се политизира, и да не се извличат евтини политически дивиденти от употребата на някои наистина несъвършенства в сектора. Ние признаваме, че има необходимост от реформи и търсим добрите решения, които да бъдат консенсусно приети, посочи Даниела Дариткова.\n\r\nЦветан Цветанов участва в провеждащото се тази вечер областно събрание на общинските структури на ГЕРБ в Смолян. ", "date": "2018.10.15", "title": "Цветанов: Вотът на недоверие няма шанс и БСП го знае"}
{"url": "https://www.dnes.bg/health/2018/10/15/hranite-koito-da-priemame-sled-trenirovka.390604", "text": "Чувствате ли се ужасно изтощени след 30-минутния крос в парка? Имате ли чувството, че в следващите няколко дни няма да може да ходите нормално заради ужасната мускулна треска, която ще ви се появи?\n\r\nПо време на усилена тренировка се разкъсват мускулните влакна, които тялото по-късно трябва да възстанови. Това предизвиква възпаление, болка и напрежение в мускулните групи, които са натоварени. Въпреки че болезненото чувство е неприятно, то означава, че все пак вашите усърдия дават резултат.\n\r\nИма медикаменти, които всеки иска да пие и така да намали болката в мускулите и ставите след физическо натоварване. Освен тях, някои храни и напитки също спомагат за понижаването на дискомфорта в тялото и предотвратяване на мускулната треска.\n                    \n                    \n                \r\n\n\r\nАко ходите на народни танци, бокс или друг вид тренировка, при която много се потите, яжте чия като се приберете у дома. Семената ще помогнат на тялото да се охлади по-лесно, коментира Морган Беттини, диетолог и учител по йога. Тя препоръчва да поставите предварително чията във вода, прясно/кисело мляко или някакъв сок, за да я приемете непосредствено след тренировка.\n\r\n\"Чиа семената са богат източник на омега-3 мастни киселини, които спомагат за намаляване на възпалението в мускулите\", обяснява още специалистът.\r\nВижте още по темата в ", "date": "2018.10.15", "title": "Храните, които да приемаме след тренировка"}
{"url": "https://www.dnes.bg/notifikacii/2018/10/15/zadyrjaha-dvama-za-seriia-krajbi-v-pazardjishko.390598", "text": "Двама мъже, извършили серия кражби, са задържани от полицията в Пазарджик, съобщават от МВР.\n\r\nПрез последните две седмици в РУ - Септември са получени няколко сигнала за кражби, извършени след проникване през незаключени прозорци или чрез взломяването им.\n\r\nСобствениците на жилищата се простили с 3 400 паунда, ръчни часовници, мобилни телефони, златни накити. В една от къщите крадците взели дори и няколко бутилки марково уиски и цигари. \n\r\nМъж от село Братаница, който работи в Септември, пък останал без портфейла си със 160 лева, който оставил без надзор в паркирания си незаключен автомобил. \n\r\nС разплитането на случаите се заели местните криминалисти и след няколко денонощия са успели да стигнат до самоличността на извършителите – мъже на 23 и на 19 години, с множество криминалистически регистрации. \n                \n                \r\nУ тях са открити голяма част от откраднатите предмети, лични вещи и парите на жертвите.\n\r\nВ жилището, обитавано от единия, полицаите открили и малко количество дрога. След 24-часовото им задържане, Районната прокуратура в Пазарджик е удължила срока им на задържане до 72 часа. \n\r\nРаботата по случая продължава.", "date": "2018.10.15", "title": "Задържаха двама за серия кражби в Пазарджишко"}
{"url": "https://www.dnes.bg/notifikacii/2018/10/15/razsledvat-dji-pi-grup-i-za-prane-na-pari.390640", "text": "Освен за злоупотреби с евросредства, прокуратурата разследва физическо лице, свързано със строителната компания \"Джи Пи Груп\", и за пране на пари. Това съобщи главният прокурор Сотир Цацаров пред Нова телевизия.\n\r\nНаложен е и запор върху паричен превод на 14 млн. евро от България към чужда банка.\n\n\n\n\n\r\n\"Едновременно с това на ДАНС са възложени други действия, които са свързани с установяването на всички механизми на финансирането на съответните европейски проекти, както и това, че всъщност парите са усвоявани от свързани лица и свързани фирми\", каза Цацаров.\n\r\nОт \"Джи Пи Груп\" твърдят, че фирмата няма запорирани никакви средства. \n                \n                \r\n\"Запор има на свързани с нас компании\". \n\r\nОт \"Джи Пи Груп\" обясняват, че са един от най-големите данъкоплатци в последните 15 години и твърдят, че фирмата им е вкарана в \"измислени събития\". \n\r\nЗаради разследването два големи проекта са върнати в начална точка. \n\r\nПървият - тунелът \"Железница\" на магистрала \"Струма\". Фирмата обяви още в петък, че се оттегля доброволно от него, а премиерът поиска тя да бъде извадена от проектите с държавни и европейски пари.\n\r\nВ понеделник стана ясно, че \"Джи Пи Груп\" се оттегля и от голяма поръчка в София – тази за реконструкцията на релсите по маршрута на трамвай номер 5.  \r\n ", "date": "2018.10.15", "title": "Разследват \"Джи пи груп\" и за пране на пари"}
{"url": "https://www.dnes.bg/stranata/2018/10/15/kakvo-bi-nakaralo-bylgarite-da-ostanat-zaplata-ot-3000-leva.390616", "text": "Работната заплата остава основната причина за обмислянето на над 1 млн. българи да напуснат страната. Между 1000 и 3000 лв. е възнаграждението, което би задържало част от тези хора в България. Това каза Ивайло Калфин, съветник на еврокомисаря по бюджет и човешки ресурси и бивш вицепремиер, в ефира на .\r\nКалфин посочи, че не само ръст на заплатата би задържал българите у нас. Той поясни, че голяма част от обмислящите миграция търсят по-добро здравно обслужване, социална среда и сигурност.\r\n                    \n                    \n                \"Хората очевидно търсят живот и работа в по-сигурна и предвидима среда. По-високи заплати, възможност за по-добро образование, по-висока сигурност и по-добро здравеопазване са част от ценностите, които търси един българин извън България. Обратно би го върнала промяна във всички тези показатели\", посочи той.\r\nКалфин добави, че трудовият пазар в Европа вече е все по-достъпен и над 90% от обмислящите да напуснат страната са се насочили именно към европейски страни.\r\nТой поясни, че миграцията с образователни цели не заема съществен дял, тъй като европейското образование е достъпно отдавна.\r\nКалфин каза още, че се наблюдава увеличен дял на по-възрастните хора, смятащи да напуснат страната и да прекарат предпенсионните си години, работейки извън България.\r\nТой конкретизира, че не само липсата на работа е мотив, в голяма част от случаите хората не успяват да намерят работа по конкретна професия.\r\nОбмислящите да напуснат страната не са само от райони с ниска икономическа активност, поясни Калфин, има и такива от областни райони, включително и София.\r\nСпоред него на българския пазар пък са необходими висококвалифицирани служители от чужбина, а ниската работна заплата и привличането с нея на нискоквалифицирани кадри не би могло да бъде траен процес.\r\nГледайте и видео материала на ", "date": "2018.10.15", "title": "Какво би накарало българите да останат? Заплата от 3000 лева!"}
{"url": "https://www.dnes.bg/notifikacii/2018/10/15/krai-na-zalojnicheskata-drama-v-kioln-pohititeliat-e-obezvreden.390635", "text": "Похитителят, който взе по-рано днес за заложник жена в аптека на железопътната гара в Кьолн, е получил застрашаващи живота наранявания при щурма на полицията, предаде Асошиейтед прес, цитирана от БТА.\r\nОсвободената заложничка също е ранена, но леко, и получава медицинска помощ на място. \r\nЕкипи за бърза медицинска помощ се опитват да запазят живота на нападателя чрез сърдечен масаж и изкуствено дишане.\r\nЗасега не е известно как мъжът е получил нараняванията си. Не са известни също мотивите и самоличността на похитителя, държал жертвата си в продължение на около два часа преди намесата на полицията.\r\nПо времето на инцидента младо момиче бе откарано от гарата към болница с наранявания, каза говорител на полицията. Той не можа да потвърди съобщения на местни медии, че мъжът е ранил момичето, преди да вземе за заложник жената в аптеката.\r\nЗаради случилото се гарата бе опразнена, а влаковете - спрени. Опразнен бе и площад \"Бреслауер\" пред гарата. ", "date": "2018.10.15", "title": "Край на заложническата драма в Кьолн - похитителят е обезвреден"}
{"url": "https://www.dnes.bg/cars/2018/10/15/pontevedra-gradyt-za-horata-kydeto-kolite-sa-zabraneni.390580", "text": "\r\nВ този град шум от движещи се коли няма да смути ежедневието ви. Няма да чуете клаксони, няма да висите в задръстване.\r\nВ испанския град Понтеведра автомобили няма... или поне такива с ауспуси.\r\n\"Вече изобщо не карам кола. Мога да стигна до всяка точка и пеша\", споделя пред  испанката Силвия Мария Сан Мартин Лоренцо. Тя се радва, че градът й е така устроен, че може да стигне навсякъде и без автомобил.\r\n                    \n                    \n                Туристите също оценяват решението на Понтеведра да забрани колите.\r\n\"Това означава повече сигурност за децата и за възрастните, дори само заради това си струва\", споделя една туристка.\r\nКметът Мигел Фернандес Лорес поставя началото на тази промяна преди 20 г.\r\n\"Не искахме да подобрим ситуацията с автомобилите по улиците, а да си върнем общественото пространство. Затова свихме пространството за частните автомобили\", обяснява Лорес.\r\nДнес над 70% от градското пространство е за хората, а за колите остават 30%.\r\nВече няма нито една жертва на пътя, а въглеродните емисии са намалели със 70%.\r\nВсичко това има и още един положителен резултат - в последните години населението на Понтеведра се увеличава.\r\n", "date": "2018.10.15", "title": "Понтеведра – градът за хората, където колите са... забранени!"}
{"url": "https://www.dnes.bg/cars/2018/10/15/modelyt-na-nissan-koito-predskaza-bydeshteto.390577", "text": "В края на 80-те години на миналия век светът на двигателите очакваше големи промени, а автомобилните производители имаха нужда от свежи и необикновени решения, за да удържат на конкуренцията.\r\nИменно поради тази причина през 1989 г. японската компания Nissan  представи на широката общественост новия си прототип, наречен Neo-X. Той бе оборудвана с най-иновативните системи за сигурност по онова време,  чиято употреба трябваше да започне чак в далечното бъдеще.\r\nТози концептуален седан бе показан на автомобилното изложение в Токио. Размерите му бяха 4980 мм дължина, 1870 мм широчина и 1350 мм височина. В автомобила бяха инсталирани голям брой електронни устройства, немислими за онова време. Например, стъклата се затъмняваха при натискането на бутон. Броните на автомобила пък предупреждаваха, когато наблизо бъде засечен обект.\r\n                    \n                    \n                Освен това Nissan Neo-X имаше мощен компютър, който наблюдаваше работата на двигателя, трансмисията, въздушното окачване, кормилното управление и спирачките. Автомобилът можеше да се похвали и с прожекционен екран, холографски приборен панел, както и сензорен централен дисплей, който показваше настройките за климатика, навигация и картина от камерите за нощно виждане.\r\nЗадвижването на Nissan Neo-X бе поверено на 8-цилиндров двигател с обем от 4,5 литра, който развиваше максимална мощност от 270 коня. Той работеше в тандем с 5-степенна автоматична скоростна кутия, а задвижването беше на четирите колела.\r\nПрототипът обаче така и не влезе в серийно производство, но японската компания взаимства от него много неща в бъдещите си модели.\r\n", "date": "2018.10.15", "title": "Mоделът на Nissan, който предсказа бъдещето"}
{"url": "https://www.dnes.bg/notifikacii/2018/10/15/dali-trupyt-na-kashogi-ne-e-unishtojen-s-kiselina.390632", "text": "Турската полиция разследва твърдения, че може да е била използвана киселина, за да бъде разтворен евентуалният труп на изчезналия саудитски журналист Джамал Кашоги, така че да бъде прикрито предполагаемото му убийство, пише \"Хюриет дейли нюз\".\n\r\nСпоред публикация в новинарския сайт \"Хабертюрк\" тези твърдения се разглеждат сериозно от полицията и разузнавателната служба на Турция МИТ.\n\n\n\n\n\n\r\nСъмнения, че саудитците в консулството в Истанбул вече са се отървали от трупа, бяха изказани по-рано от Туран Къшлакчъ, председател на Турско-арабската медийна асоциация и приятел на саудитеца.\n                \n                \r\n\"Полицията и МИТ разглеждат това твърдение сериозно. Те разследват дали трупът на Кашоги не е бил разтворен в киселина\", пише \"Хабертюрк\".\n\r\nТурция и Саудитска Арабия се очаква днес да извършат съвместна \"инспекция\" на саудитското консулство в Истанбул, съобщи източник от турското външно министерство.\n\r\nТакъв обиск представлява извънредно събитие, като се има предвид, че консулствата и посолствата се ползват с неприкосновеност по силата на Виенската конвенция. Остава неясно обаче какви доказателства, ако изобщо има такива, биха останали след двете седмици, изминали от изчезването на журналиста, посочва Асошиейтед прес.\n\r\nКашоги е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Турските власти и годеницата му заявиха, че той така и не е излязъл от там.\n\r\nИма подозрения, че Кашоги, критично настроен към властта в Рияд и пишещ най-вече за в.\"Вашингтон пост\", може да е бил убит.\n\r\nСаудитска делегация пристигна преди дни в Турция за съвместно разследване на изчезването на Кашоги. (БТА)\r\n ", "date": "2018.10.15", "title": "Дали трупът на Кашоги не е унищожен с киселина?"}
{"url": "https://www.dnes.bg/temida/2018/10/15/v-sriada-vryshtat-ni-severin-zadyrjan-za-ubiistvoto-na-viki.390630", "text": "В сряда ще бъде върнат в България задържаният за убийството на тв водещата Виктория Маринова - Северин Надеждов Красимиров.\n\n\n\n\n\r\nТой ще бъде качен на самолет от Германия, където избяга след престъплението, пише \"\".\r\n20-годишният мъж ще кацне със самолет в София, а оттам ще бъде откаран в Русе, където на 5 октомври стана убийството на журналистката. \r\nСеверин ще бъде задържан за 72 часа още на летището, а след това прокуратурата ще поиска за него постоянен арест.\r\nОт Северин ще бъдат взети и ДНК проби, за да се докаже, че той е убиецът. Това се налага, тъй като сегашните, които съвпаднаха с намерената сперма по тялото на изнасилената Маринова, бяха иззети от панталоните на задържания в Германия мъж. \r\nЩе му свалят и отпечатъци.", "date": "2018.10.15", "title": "В сряда: Връщат ни Северин - задържан за убийството на Вики"}
{"url": "https://www.dnes.bg/notifikacii/2018/10/15/agenciiata-po-vpisvaniiata-vsichki-registri-rabotiat.390636", "text": "Във връзка с публикации, че работата на Търговския регистър и регистъра на юридическите лица с нестопанска цел е под заплаха, Агенцията по вписванията уведомява в съобщение до медиите, че всички поддържани от нея регистри работят с пълната си функционалност.\n\n\n\n\r\nПредприетите действия по обявяването на обществена поръчка за надграждане на съществуващите дискови масиви за съхранение на данни се основават на детайлен технически анализ и целят гарантиране на работоспособността и стабилността на регистрите. \n\r\nНеобходимият допълнителен ресурс възлиза на 300 терабайта /ТБ/, като 120 ТБ следва да се осигурят неотложно и при спазване на разпоредбите на действащото законодателство, пише в съобщението.\n                \n                \r\nАгенцията по вписванията напомня, че и към този момент продължават следствените действия на компетентните органи за разкриване на причините, довели до нарушения достъп до Търговския регистър и регистъра на юридическите лица с нестопанска цел от август тази година. \n\r\nС цел опазване на релевантни към разследването данни, ръководството на Агенцията се въздържа от действия по изтриване на данни от информационните масиви, като обемът на тези данни възлиза на 80 ТБ.", "date": "2018.10.15", "title": "Агенцията по вписванията - всички регистри работят"}
{"url": "https://www.dnes.bg/balkani/2018/10/15/turskite-sapunki-magnit-za-arabski-kupuvachi-krai-bosfora.390611", "text": "\r\nПочти всички потенциални купувачи са богати араби от Катар и други държави от Персийския залив, твърдят местните брокери. Те се възползват от факта, че турската лира загуби сериозна част от стойността си от началото на годината.\r\n                    \n                    \n                \"Със срива на лирата Истанбул се превърна в рай за хората от Залива, които и без това са с висока покупателна способност\", казва Хамед Елхамиан от Anka-Invest. Те вярват, че ако лирата скоро поскъпне, техните инвестиции ще увеличат стойността си.\r\n\"Нашите клиенти са предимно от страни от Близкия изток, имаме хора от Азербайджан и Иран, но предимно от Катар\", казва брокерът Угур Айхан. Интересът на турците към недвижимите имоти в момента е много нисък. Според Елхамиан много собственици и строители разчитат на чужденци, търсещи недвижими имоти с цени над 250 000 долара, за да получат турско гражданство.\r\n\r\nСлед специално постановление от септември чужденците вече могат да получат турски паспорт, ако купуват къщи и апартаменти на стойност над 250 000 долара. Преди правната реформа те трябваше да инвестират 1 млн. долара за тази цел. За иранците например турският паспорт прави пътуването до други държави много по-лесно. Въпреки това Айхан отбелязва, че за една Yali на Босфора са необходими значително по-високи суми.\r\n\r\n„Невъзможно е да купим луксозен апартамент, да не говорим за Yali, за 250 000 долара\", казва брокерът. За да купят някоя от по-големите вили, купувачите трябва да имат десетки милиони долари. За много араби вилите си струват цената, тъй като „имот на Босфора е символ на власт и е с неподправена красота\", казва брокерът Пинар Айкчан Туна.\r\n\r\nТрадиционните дървени вили на Босфора, построени от Османския елит и богатите търговци като летни къщи през 19 век, са известни сред арабите заради редица романи и турски телевизионни сериали. Изключително успешната в Арабския свят сапунка \"Ask-i-Memnu\" (на български: \"Забранена любов\") също допринесе за славата на къщичките, тъй като той до голяма степен е сниман именно във вила на Босфора. \r\n \r\n\"Тези сапунени опери са всъщност най-добрата ни реклама в чужбина\", казва Туна. И тя също отбелязва нарастващ интерес към живописните имоти на Босфора. Много от историческите вили са обявени за исторически паметници, така че собствениците се нуждаят от одобрението на властите за извършване на промени по тях, като сградите трябва да се съхраняват в първоначалното им състояние. Но Босфора зад стената на градината е все така красив... \r\n", "date": "2018.10.15", "title": "Турските сапунки – магнит за арабски купувачи край Босфора"}
{"url": "https://www.dnes.bg/notifikacii/2018/10/15/hliab-i-domati-poskypvat-po-evtini-sa-pytuvaniiata.390576", "text": "Месечната инфлация за септември е 0.3%, показват данни на НСИ. Инфлацията от началото на годината е 2.1%, а годишната инфлация за септември 2018 г. спрямо септември 2017 г. е 3.6%.\n\r\nПрез септември спрямо август са поскъпнали хранителни продукти и безалкохолни напитки - с 1.5%, алкохолни напитки и тютюневи изделия - с 0.2%, образование - с 1.8% и др.\r\nНамаление е отчетено при облекло и обувки - с 0.2%, развлечения и култура - с 5.6%, ресторанти и хотели - с 1.6% и др.\n\r\nПрез миналия месец са се увеличили цените на брашно - с 3.7%, хляб - с 4.6%, домати - с 31%, пипер - със 7.5%, други пресни зеленчуци (зелен фасул, тиквички и патладжани) - средно с 6.6%, и др.\r\nПоевтинели са маргаринът - с 2.3%, ябълки - с 11.5%, грозде - със 7.9%, цитрусови и южни плодове - с 1.9%, леща - с 2.5%, и др.\n                \n                \r\nВ групите на нехранителните стоки и услугите е регистрирано увеличение на цените на цигари - с 0.1%, облекло - с 0.3%, дърва за отопление - с 1.8%, автомобилен бензин А95H - с 1.1%, автомобилен бензин А98Н - с 1.0%, газ пропан-бутан за ЛТС - с 3.3%, кина и театри - с 4.4%, книги - с 4.7%, вестници и списания - средно с 4.1%, и други.\n\r\nНамаление има при обувки - с 1.1%, почистващи машини - с 2.1%, пътнически въздушен транспорт - с 5.0%, телевизори - с 3.5%, пакетни услуги за почивка и туристически пътувания - с 14%, услуги по краткосрочно настаняване - със 17% и др.\n\r\nПрез септември цените на лекарските и стоматологичните услуги, както и цените на лекарствените продукти са се увеличили с по 0.1%.\n\r\nЦените на стоките и услугите от малката кошница за най-нискодоходните 20% от домакинствата са се променили в посока увеличение за хранителни продукти - с 2.2% и нехранителни стоки - с 0.8%. Цените на услугите остават на равнището от миналия месец.", "date": "2018.10.15", "title": "Хляб и домати поскъпват, по-евтини са пътуванията"}
{"url": "https://www.dnes.bg/stranata/2018/10/15/po-vreme-na-selfi-myj-zagina-v-emenskiia-kanion.390617", "text": "Млад мъж от Бургас е загинал след падане от над 40 метра в Еменския каньон.\r\nИнцидентът е станал в събота вечерта и за него няма все още официална информация от полицията.\r\nСпоред очевидци група младежи се разхождали на живописното място и решили да се снимат край скалите.\r\nПри опит за селфи над пропастта обаче един от тях се подхлъзнал и полетял в бездната.\r\nМладежът е на 27 години и е било на екскурзия с приятели в района, съобщава \"Борба\".\r\nЗагинал е на място, а дошлите медици просто са констатирали смъртта му.", "date": "2018.10.15", "title": "По време на селфи – мъж загина в Еменския каньон"}
{"url": "https://www.dnes.bg/eu/2018/10/15/koi-iskashe-tia-da-zamylchi-1-g-ot-ubiistvoto-na-maltiiskata-blogyrka.390613", "text": "Една година по-късно убийството на журналистката Дафне Каруана Галиция продължава да има отзвук навсякъде в Малта. Все още обаче не е ясно кой е искал да я накара да замълчи. Ново разследване отново насочва подозренията към правителствените кръгове, пише ДПА.\n\r\nВ Малта почитането на паметта на мъртва журналистка не е лесно нещо. В столицата Валета свещи, цветя и снимки, оставени за възпоменание на убитата преди една година Дафне Каруана Галиция, за кой ли път просто изчезват.\r\nТова продължава с месеци. Онези, които я почитат, обаче са настойчиви. Престъплението все още не е разкрито, а призивите за справедливост не стихват.\n\r\nПредизвиквалата полемика блогърка, която с разкритията си за корупцията разгаряше страстите в Малта, беше убита на 16 октомври 2017 г. от бомба, заложена под седалката на нейната кола. Утре активисти възнамеряват да организират мълчаливо бдение на лобното й място.\n                    \n                    \n                \r\nСнимките на взривената кола на поле недалеч от къщата, в която Каруана Галиция е живяла със съпруга си, бяха разпространени от вестниците по целия свят. Трима заподозрени ще бъдат изправени пред съда по обвинение в убийство, въпреки че никой не вярва истински, че те са истинските извършители, които са искали да я накарат да замлъкне.\n\n\n\r\nЕдна година по-късно, убийството все още е горещата тема в островната държава. Каруана Галиция не толерираше никого, включително премиера Джоузеф Мускат или свои близки колеги.\n\r\n\"Критиката е съществена част от демократичния живот. Ако не ви харесва, отидете в Китай\", беше казала веднъж тя, в едно от онези изказвания, които я направиха известна.\n\r\nОткъси от нейния блог \"Настоящ коментар\", който бе основно четиво за мнозина в Малта, са публикувани почти ежедневно в профил в Тwitter, наречен \"Бележки от Дафне\". За своята упоритост Каруана Галиция едновременно беше превъзнасяна и мразена.\n\r\n\"Много хора са безразлични, ако не и доволни, че Дафне вече я няма\", каза Мануел Делиа. Той самият е блогър, който отразява проблемите на Малта, но е твърдо убеден, че никой не би могъл да се справи по-добре от Каруана Галиция.\r\n\"Малтийското правителство и неговите привърженици отричат, че зад фасадата нещата не стоят добре. Те отричат съществуването на корупция и отказват да признаят представените доказателства за такава\", каза той.\n\r\nЗаради журналистическа й работа по деликатни теми нейното семейство подозира, че 52-годишната журналистка е била убита по политически причини. Сред другите теми Каруана Галиция е отразявала корупцията и прането на пари, като е изобличавала държавни служители.\n\r\nОт доста време семейството й настоява за разследване на ролята на малтийското правителство в случая. Група депутати от Европейския парламент призоваха Европейската комисия да се присъедини към исканията за публично разследване. В свое писмо Европейският парламент изрази безпокойство за новите разкрития по случая.\n\r\nГрупа журналисти от различни страни, обединили се под названието \"Проект Дафне\", съобщиха за предполагаеми връзки между министъра на икономиката Крисчън Кардона и един от заподозрените за убийството и срещи между тях, за които се твърди, че са станали преди и след убийството.\n\r\nКардона отхвърля обвиненията като \"спекулации\" и \"лъжи\", и на свой ред е отправил сериозни обвинения срещу журналисти. Той твърди, че фактите са били изопачени, за да съответстват на версията, която журналистите \"упорито се опитват да прокарат\".\n\r\nКаруана Галиция беше взела Кардона на прицел. Тя го обвиняваше, че е посетил публичен дом, докато е бил на държавно посещение в Германия. \n\r\nХората в Малта отдавна са се отказали от опити да разберат на кого и на какво могат да вярват. Кълбото на предполагаемите взаимовръзки изглежда прекалено заплетено, за да може убийството някога да бъде напълно разкрито.\n\r\nНеотдавнашното оттегляне от разследването на висш полицейски служител поради възможна пристрастност се възприема от семейството на жертвата като още едно доказателство, че правото им на честно и безпристрастно разследване се нарушава.\n\r\nНито един служител, от която и да било друга служба, не се е оттеглил или не е бил отстранен, каза Корин Вела, сестра на убитата журналистка.\n\r\nВсички, за които Дафне някога е писала, продължават да се ползват с имунитет от наказателно преследване за престъпления, върху които тя бе хвърлила светлина.\n\r\n\"Публичното разследване би било безпристрастно и напълно независимо от държавни институции\" каза Вела. Това според нея е единственият начин за избягване на грешките или дори намесата на държавата.\n\r\n\"Правителството няма защо да се страхува от публично разследване, то само ще разкрие истината\", заяви тя.\n\r\nСтрахът обаче, както изглежда, е силен. При все че Каруана Галиция и колегата й Ян Куциак, който бе убит в Словакия, получават международно признание и са награждавани посмъртно, според някои на правителството във Валета повече би му се искало да изтрие това убийство от общественото съзнание. \r\n/БТА/\r\n ", "date": "2018.10.15", "title": "Кой искаше тя да замълчи? 1 г. от убийството на малтийската блогърка"}
{"url": "https://www.dnes.bg/obshtestvo/2018/10/15/strelkite-zastivat-v-edno-vreme-liatno-ili-zimno-da-byde-to.390619", "text": "Само след 2 седмици отново ще врътнем стрелките на часовника с един час назад, за да се върнем на зимното астрономическо време. Съвсем скоро обаче тази досадна за мнозина процедура ще остане в историята.\r\nВ края на август стана ясно, че над 80 процента от европейците, участвали в онлайн допитване, искат да бъде премахната практиката да се превъртат стрелките на часовниците пролет и есен.\n\n\n\r\nВ допитването на Европейската комисия от началото на юли до средата на август взеха участие 4,6 милиона души. Това е рекордно участие в онлайн сондаж на ЕС. А от хората, предпочитащи да спре смяната на часовото време, повечето предпочитат да се запази за постоянно лятното часово време.\r\n                    \n                    \n                Така пред България, както и пред всички останали страни, остава отворен въпросът: Лятното или зимното време да остане за постоянно. \r\n, в която участие взеха 4279 души.\r\nДанните от допитването показват, че българите са доста поляризирани в мнението си кое време трябва да остане за постоянно у нас. \r\nВсе пак, 47% от отговорилите на въпроса се обявяват за оставането на зимното часово време, а 36% - в подкрепа на лятното.\r\nИнтересно е, че всеки десети запитан (10%) няма все още точно мнение по въпроса или няма конкретни претенции кое време точно трябва да остане. \r\nДруги 7% пък се обявяват за това да остане въртенето на стрелките 2 пъти в годината – нещо, което е сигурно, че няма да се случи.\r\nТака че вероятно е настъпило времето за сериозна дискусия у нас по въпроса кое време трябва да остане. Ако изберем лятното, за последно ще въртим часовниците през март 2019 г, а ако изберем зимното - през октомври 2019-та.", "date": "2018.10.15", "title": "Стрелките застиват в едно време: Лятно или зимно да бъде то?"}
{"url": "https://www.dnes.bg/notifikacii/2018/10/15/zemetresenie-ot-4-5-po-rihter-razliulia-gyrciia.390628", "text": "Земетресение с магнитуд от 4,5 степен по скалата на Рихтер е регистрирано на територията на Гърция, показва справка на официалната интернет страница на Европейския средиземноморски сеизмологичен център (EMSC).\r\nЕпицентърът на труса е бил на 47 км източно от Солун и 238 км югоизточно от столицата на Македония – Скопие, с дълбочина един километър под земната кора.\r\nНяма данни за пострадали или материални щети.", "date": "2018.10.15", "title": "Земетресение от 4,5 по Рихтер разлюля Гърция"}
{"url": "https://www.dnes.bg/akoshtete-vqrvaite/2018/10/15/kanie-uest-ne-sym-lud-spi-mi-se.390570", "text": "Кание Уест смята, че е страдал само от липса на сън, но не и от психическо разстройство. Това каза рапърът при среща с американския президент Донлад Тръмп на 11 октомври. \r\n\"Мисля, че нямаме нужда от присъди, а от прошка. Трябва да говорим с хората. Бях диагностициран с биполярно разстройство, бях свързан с невропсихолог, който е работил с баскетболисти от НБА и футболисти от НФЛ. Той прегледа мозъка ми. Оказа се, че нямам биполярно разстройство, а просто страдам от липсата на сън\", сподели певецът.\r\n \r\n", "date": "2018.10.15", "title": "Кание Уест: Не съм луд, спи ми се!"}
{"url": "https://www.dnes.bg/stranata/2018/10/15/vauchernata-shema-za-listvane-na-malki-i-sredni-predpriiatiia-na-bfb-privlicha-novi-investitori.390633", "text": " Ваучерната схема за листване на БФБ привлича нови капиталови инвеститори, коментира Делян Добрев, депутат от ГЕРБ, бивш министър на икономиката, в ефира на \r\nВаучерната схема, с която ще се стимулират малки и средни предприятия за листване на БФБ, ще продължи през следващите няколко години, а сътресенията на капиталовите пазари се очаква да са краткотрайни, заяви Делян Добрев. \"Днес ще бъдат публикувани документите за кандидатстване за ваучерната програма. Идеята ѝ е от оперативна програма \"Иновации и конкурентоспособност\" с европейски фондове да бъдат финансирани разходи по излизане на борсата до около 50 000 лв., свързани с изготвяне на проспект, такси и комисиони\", допълни той.\r\n                    \n                    \n                2 години се работи от възникването на идеята до днешния ден, обяснява Добрев. \"Няколко месеца ЕК бе убеждавана, че тази програма е полезна. Тя не само че я одобри, а започна да прилага този модел и в други държави. Ние отново сме иноватор, защото този модел позволява с малко безвъзмездни средства от ЕС да се генерира многократно по-голям ресурс от капиталовия пазар - минимум 500 000 лв.\", разкрива гостът.\r\n\"Общият бюджет на ваучерната схема е 4 млн. лв. Стартира се с малко по-малко от половината от сумата. Първата покана за набиране на предложение ще финансира около 30 IPO-та, след това те трябва да достигнат 80, което е амбициозна задача за нашия капитал.\r\nОпитахме се да се борим с факта, че нашият капиталов пазар е замиращ, казва депутатът от ГЕРБ. \"Капиталовият пазар в България се оценява на 8% от БВП. Проблемът за липсата на капиталов пазар у нас не е само, че липсват инвеститори. Няма и достатъчно компании. Тази програма се опитва да разбие този омагьосан кръг и да предостави възможност на нови компании да се листнат, което да привлече капиталовите инвеститори\", допълва той.\r\n\"Предварителният интерес е добър. Програмата е така направена, че самите инвестиционни посредници имат интерес от нея. Въпреки че те не са бенефициенти на тези средства, а малките и средни предприятия. Инвестиционният посредник получава ваучера при успех на IPO-тата. Питали са ме поне 3-4 компании за евентуално участие в схемата. Надявам се програмата да е успешна\".\r\nДокументацията е опростена, споменава бивишият министър на икономиката. \"Когато се одобрят документите, одобряването на ваучера трябва да става автоматично. Когато има проспект, инвеститорите могат да се ориентират какъв е потенциалът на компанията. Ако приемем, че в България по данни от НАП имаме 200 000 души потенциална средна класа, едва 1000 души от нея инвестират на капиталовия пазар\", пояснява той.\r\nДелян Добрев коментира и намерението на мажоритарния акционер на Свилоза да отпише дружеството от борсата. \"Надявам се с програмата с да предотвратим бъдещи излизания от капиталовия пазар. В последните години се полагат усилия от страна на всички заинтересовани страни, както и промени в законодателството, които да насърчат пазара\", обобщава гостът.\r\nОще по темата вижте във видео материала на ", "date": "2018.10.15", "title": "Ваучерната схема за листване на малки  и средни предприятия на БФБ привлича нови инвеститори"}
{"url": "https://www.dnes.bg/ipotechen-kredit/2018/10/15/evropa-niama-da-mine-bez-nova-ikonomicheska-kriza.390634", "text": " Нова икономическа криза в Европа ще има. Това е стандартно за всички икономики по целия свят, защото икономическото развитие е циклично. След икономическа криза следват години на растеж и обратното. Икономическият спад е неизбежен рано или късно, въпросът е кога ще се случи и колко подготвени ще са страните, за да посрещнат бъдещите трусове. Това каза Калоян Стайков, ИПИ, в ефира на \r\nСтайков определи като трудно прогнозирането на предкризисните сигнали, като посочи, че те зависят от каналите, по които бъдеща криза ще се появи.\r\n„Ако говорим за финансова криза ще видим първо по-малко инвестиции и кредитиране, т.нар. „пресъхване“ на финансовите пазари. Ако кризата се случи през сектора на недвижимите имоти – сделките ще са по-малко и ще има корекция на цените. Всичко зависи от това откъде ще дойде кризата“.\r\n                    \n                    \n                Гостът коментира и ситуацията в Италия като посочи, че увеличаването на публичните разходи и дълговете, което правителството предвижда, няма как да свърши добре.\r\n„Популистки настроеното правителство вече има промени в диалога с европейските си партньори, а предложенията за нови разходи са малко по-обрани. Все пак те изглеждат доста притеснителни, тъй като не предвиждат корекция. Ако корекции не се правят по време на добрите години, тогава при идването на кризата, когато и да се случи то, и по каквито и канали да се движи, икономиката ще се окаже доста по-чувствителна към забавянето и кризата ще премине доста по-трудно. Това видяхме в някои страни и по време на предишните спадове“.\r\nСпоред Стайков повечето инвестиции, които цели италианското правителство, биха могли да се постигнат чрез структурни реформи - промяна в целия начин на работа в икономиката, в администрацията, както и на стимулите, отпускани за местни и чужди инвеститори.\r\nГръцкият проблем тепърва предстои, смята гостът. Той добави, че стабилизирането на страната след финансовата криза е довело до приемлива позиция на публичните финанси. Именно фактът, че тя трябва да бъде поддържана така за дълъг период от време, Стайков смята, че ще затрудни гърците.\r\n„Гръцкият пример е много показателен към случващото се в Италия. Ако европейските партньори подходят полвинчато, то случаят може да се проточи доста дълго време. Така решаването му ще стане доста по-трудно, а последствията за икономиката доста по-тежки. Към Италия трябва да се подходи бързо и решително, за да се разрешат проблемите и да не се стигне до сходна ситуация като тази в Гърция“.\r\nВидео материалаот разговора - на ", "date": "2018.10.15", "title": "Европа няма да мине без нова икономическа криза"}
{"url": "https://www.dnes.bg/rusia/2018/10/15/kremyl-nevyzmojni-sa-obosnovani-obvineniia-sreshtu-putin.390602", "text": "В Кремъл са убедени, че обосновани обвинения по адрес на президента на Русия Владимир Путин в причастност към политически \"убийства и отравяния\" не може да има. Това заяви говорителят на руския държавен глава Дмитрий Песков, цитиран от TACC.\n\r\n\"Никакви преки обвинения президентът на САЩ /Доналд Тръмп по отношение на руския лидер в интервюто за телевизионния канал Си Би Ес/ не е изказал – каза Песков. - А и не може да съществуват каквито и да са подкрепени с поне някакви аргументи и още повече с доказателства обвинения по отношение на президента на Русия\".\n\r\nВ интервю за Си Би Ес, запитан дали е възможна причастност на Путин към политически \"убийства и отравяния\" Тръмп каза: \"Вероятно\".\r\n                    \n                    \n                Песков отбеляза, че въз основа на тези думи той не би говорил за това дали Тръмп е допуснал възможността за такава причастност, както това направиха медиите.\r\n\"Тук навярно трябва да се отнасяме гъвкаво към лингвистичните особености – добави той. - Друг отговор естествено, не беше възможен – това е отговорът на президента на САЩ\".\r\nГоворителят на Кремъл подчерта, че Русия не е имала, няма и потенциално не може да има нищо общо с подобен род обвинения.", "date": "2018.10.15", "title": "Кремъл: Невъзможни са обосновани обвинения срещу Путин"}
{"url": "https://www.dnes.bg/notifikacii/2018/10/15/riiad-s-vytreshno-razsledvane-za-izchezvaneto-na-kashogi.390614", "text": "Кралят на Саудитска Арабия Салман бин Абдул Азиз Ал Сауд разпореди на държавен обвинител да започне вътрешно разследване на случая с изчезването на саудитския журналист Джамал Кашоги, предаде Ройтерс, позовавайки се на пожелал анонимност представител на саудитските власти.\r\nКашоги изчезна, след като отишъл в генералното консулство на Саудитска Арабия в Истанбул за заверка на документи. Според турските власти на 2 октомври саудитски агенти са убили Кашоги в консулството. Саудитска Арабия определи обвиненията като неоснователни, но не представи доказателства, че журналистът е напуснал сградата.\n\n\n\r\nЕвропейският съюз очаква от властите на Саудитска Арабия пълноценно сътрудничество в разследването на случая с изчезналия журналист, заяви днес върховният представител на ЕС за външната политика и сигурността Федерика Могерини, цитирана от ТАСС.\n                \n                \r\n\"Европейският съюз очаква пълноценно разследване от властите на Саудитска Арабия, пълноценно сътрудничество с турските власти. Надяваме се на прозрачност и пълно изясняване на случилото се\", посочи Могерини на заседание на външните министри от ЕС в Люксембург.\n\r\nМиналата година Джамал Кашоги напусна Саудитска Арабия и се установи в САЩ, където пишеше статии за в. \"Вашингтон пост\", в които анализираше ситуацията в Саудитска Арабия и външната политика на страната, без да премълчава проблемни области от дейността на властите и критикувайки политиката на Рияд, отбелязва Ройтерс, цитирана от БТА.", "date": "2018.10.15", "title": "Рияд с вътрешно разследване за изчезването на Кашоги"}
{"url": "https://www.dnes.bg/obshtestvo/2018/10/15/tunel-jeleznica-v-srok-procedurata-prodyljava.390610", "text": "Процедурата за изграждането на тунел \"Железница\" ще бъде удължена, обяви регионалният министър Петя Аврамова.\n\r\n\"За тунел \"Железница\" върви процедура и тя не е приключила. Има избран изпълнител и има обжалване в Комисията за защита на конкуренцията. След обявяването на отказа за сключване на договор на \"Джи Пи Груп\" се удължава процедурата за избор на изпълнител\", каза регионалният министър.\r\nАврамова допълни, че не очаква забавяне в строителството на тунела и той ще бъде завършен в законовите срокове, предаде bTV. Регионалният министър каза, че отсечката от Кресна до Сандански на АМ \"Струма\" ще стане готова по-рано.\r\n                    \n                    \n                \"Договорът е до юни месец 2019 г. Фирмата изпълнител на този лот пое ангажимент да приключи по-рано. Имаше обжалване от хора, които са обезщетени - текат процедури за отчуждаване. До Нова година със сигурност смятам, че ще имат готовност да издадат обекта в цялостния му вид\", заяви Аврамова.\r\nПреди дни ръководството на \"Джи Пи Груп\" заяви, че се отказва от строителството на тунела \"Железница\". \r\nПремиерът Бойко Борисов пък разпореди на Агенция \"Пътна инфраструктура\" спиране на участието на фирмата в конкурси за пътни проекти с еврофинансиране, като причината е разследването срещу компанията.", "date": "2018.10.15", "title": "Тунел \"Железница\" – в срок, процедурата продължава"}
{"url": "https://www.dnes.bg/stranata/2018/10/15/opit-za-izmama-s-fiktiven-iznos-na-kapitan-andreevo.390587", "text": "Опит за измама за над 112 000 евро от фиктивен износ е разкрит на \"Капитан Андреево\". По документи стоката е била превозвана от товарен автомобил с турска регистрация, съобщиха от Агенция \"Митници\".\r\nШофьорът на камиона, турски гражданин, е декларирал, че превозва от Холандия и Германия за Турция групажна стока с общо тегло 22 670 килограма. При притегляне с електронна везна обаче е била констатирана разлика в килограмите между представените документи и наличния товар.\r\nМитничарите установяват, че в товарното помещение липсва част от декларираната стока. На практика в камиона не е била превозвана описаната в документите система за изпомпване на лепило.\r\n                    \n                    \n                Машината, която намира приложение в автомобилната индустрия, е с тегло 4183 килограма и е на стойност 112 521 евро. Срещу шофьора на камиона е бил съставен акт за административно нарушение.\r\nСпоред експерти подобни измами целят в европейската държава, откъдето тръгва товарът, да се ползва неправомерно възникналото с износа на стоката право на данъчен кредит.", "date": "2018.10.15", "title": "Опит за измама с фиктивен износ на \"Капитан Андреево\" "}
{"url": "https://www.dnes.bg/mish-mash/2018/10/15/na-dynoto-na-egeisko-more-58-koraba-s-nahodki-ot-drevnostta.390595", "text": "\n\r\nАрхеолози в Гърция откриха най-малко 58 останки от кораба, много от тях пълни с антични съкровища. Учените  твърдят, че това е най-голямото открито съкровище от антични останки от кораби, открити в Егейско море и вероятно в цялото Средиземно море.\r\nПовечето от откритите находки са от гръцки, римски или византийски произход, но има и по-съвременни находки, предава Reuters. \r\nМястото, където са намерени останките, се намира край архипелагът Фурни в Гърция.\r\nЕкспертите казват, че очакват да разнищят интересна история за това как товарни кораби, пътуващи през Егейско, Средиземно или Черно море са срещнали своя край във внезапни бури в каменистия регион.\r\n                    \n                    \n                \"Трудно е да опишем въодушевлението си, наистина е невероятно. Знаехме, че сме се натъкнали на нещо, което ще промени учебниците по история\", казва подводният археолог и директор на проекта за проучване на Фурни д-р Петер Кампбел.\r\nТой и организацията му за проучване на морето си партнира за проекта с гръцката агенция за морска археология.\r\nМеждународният екип е започнал проучването си през 2015 г. Тогава били изненадани да намерят останките на 22 кораба. С последните им открития тази бройка набъбва до 58 и екипът е убеден, че има и още тайни, които крие морското дъно.\r\nСпоред учените става въпрос за кораби, превозващи стоки от Черно море, Гърция, Анадола, Италия, Испания, Сицилия, Кипър, Леванта, Египет и Северна Африка.\r\nЕкипът е събрал над 300 антични артефакти от останките, най-вече амфори, даващи идея на археолозите къде се били произведени стоките, транспортирани през Средиземно море.\r\nНай-вероятно причина за потъналите кораби е лошото време. В региона често се случва бури да изникнат внезапно, а каменистия бряг допринася за ситуацията.", "date": "2018.10.15", "title": "На дъното на Егейско море: 58 кораба с находки от древността!"}
{"url": "https://www.dnes.bg/stranata/2018/10/15/pred-bloka-kuche-nahapa-33-godishna-jena-v-pazardjik.390637", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        33-годишна жена беше нахапана от улично куче в Пазарджик. Инцидентът е станал пред блока, в който живее пострадалата. \r\nНа излизане от дома ѝ бездомното животно тръгнало след нея и внезапно ѝ се нахвърлило, разказва Bulgaria ON AIR.\r\nСъседи веднага идват на помощ на младата жена и я отървават от захапката на кучето. Жената е със сериозни разкъсвания по ръката и крака.\r\nОказва се, че това не е първият подобен инцидент в квартала. Живеещите в него вече се страхуват да излизат от домовете си.\r\nПотърпевшата е категорична, че ще си търси правата по съдебен път. Жителите на квартала се надяват да се вземат бързи и адекватни мерки, за да се предотвратят още такива инциденти.", "date": "2018.10.15", "title": "Пред блока: Куче нахапа 33-годишна жена в Пазарджик"}
{"url": "https://www.dnes.bg/notifikacii/2018/10/15/bira-ot-bakaliiata-i-vkyshti-britanskite-pybove-izmirat.390615", "text": "В миналото нито една пътека след работа не ги заобикаляше – пъбовете са дълбоко преплетени в имиджа на Великобритания, както следобедният чай или прецизно подрязаната морава. Но все повече и повече кръчмари са принудени да затворят помещенията си. Само през първата половина на 2018 г. почти 500 кръчми са преустановили дейността си - развитие, което продължава от години. За да оцелеят, стопаните трябва да увеличават цената на бирата. Това обаче прави влошава нещата още повече: все повече британците предпочитат да си купят бира от супермаркета и да си я пият у дома.\r\n\"Преди двадесет години хората ходеха в пъбове два, три или четири пъти седмично, днес само веднъж седмично, защото не могат да си позволят повече\", казва пред DPA Патрик Лин. 43-годишният Лин е управител на кръчмата \"Агнето и знамето\" (\"The Lamb and Flag\") в лондонския квартал Ковънт Гардън. Той работи това в продължение на 17 години, започвайки от бившия индустриален град Ковънтри. \"Когато работех там през 2005 г., имаше единадесет пъба само на нашата улица, а когато напуснах града през 2010 г. бяха останали само два\". \r\n                \n                Британската браншова асоциация (British Beer and Pub Association, BB & PA) цитира като причини за тенденцията забраната за пушене, която влезе в сила през 2007 г., както и променящите се навици за почивки. Към това се добавя и увеличният натиск върху разходите за кръчмарите. Основната причина е рязкото увеличение на данъците върху алкохолните напитки. Според BB & PA акцизът за бирата в Обединеното кралство днес е 54 пенса (61 евроцента) на пинта (568 мл.) - около дванадесет пъти повече от сумата в Германия. Високите данъци са оправдани с борбата срещу злоупотребите с алкохол.\r\nНо и други разходи представляват предизвикателства за кръчмарите. \"Данъкът върху имотите се умножи на някои места\", казва Лин. Особено засегнати са Лондон и югоизточната част на страната. Според него все по-големите разходи за труд също допринасят за факта, че все повече и повече заведения за хранене биват затваряни.\r\nВ „Агнето и знамето\" най-евтината пинта струва четири паунда (около 4,5 евро) - десет процента повече спрямо цената преди две години. Като цяло средната цена за пинта в Обединеното кралство между 2000 и 2017 г. почти се е удвоила, става ясно от данните на BB & PA. Броят на пъбовете пък намалява от 60 800 на 48 350 за същия период.\r\nСпоред британския пътеводител \"Good Pub Guide\" най-евтината бира в Англия е в провинциалните Шропшър и Хертфордшир – там в момента пивото струва средно 3,37 паунда. В Лондон трябва да заделите средно по 4,44 паунда за бира.\r\nБританците намират обаче три паунда за разумна цена за бирата, сочи проучване, публикувано през юни от анкета на YouGov. Според друго проучване повечето британци просто вече смятат пинтата в кръчмата за недостъпна.\r\n", "date": "2018.10.15", "title": "Бира от бакалията и вкъщи... Британските пъбове измират!"}
{"url": "https://www.dnes.bg/obshtestvo/2018/10/15/pravi-li-dostatychno-dyrjavata-za-nezriashtite.390638", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\nДнес световната общност отбелязва Деня на белия бастун. За разлика от нас, виждащите, незрящите имат различни нужди - достъпна градска среда, достъп до образование. Какво, обаче, прави държавата, за да подкрепи хората с нарушено зрение - коментар в предаването \"Директно\" по телевизия  на Васил Долапчиев, председател на Съюза на слепите. \n\r\nКои са най-големите препятствия, които незрящите срещат в градската среда?\n\r\n\"Проблемът с достъпността е голям. Правят се подобрения в тази посока, но сме много далеч от добрите практики в Европа. Всички ходим по тротоара и знаем какъв проблем има с тротоарните настилки, поставени не на място неща, телефонните кабини по тротоарите...\", коментира Васил Долапчиев. \n                    \n                    \n                \r\nОсвен това, голям проблем е и често недостъпният градски транспорт.\n\r\nВ по-големите градове определено се наблюдават подобрения - говорни табла по спирките и система, която информира пътниците в самите превозни средства. \n\r\n\"Ако трябва да дам една обща оценка, общо в страната варираме между 3 и 4. Далеч сме все още...\", каза още председателят на Съюза на слепите. \n\r\nКак може да се помогне на хората с нарушено зрение и какво прави държавата в тази посока? \n\r\n\"За съжаление тази система е силно недофинансирана. Водим тежък дебат с правителството за кардинална промяна в законодателството\", заяви още Долапчиев. \n\r\nЕдин от основните проблеми, с които незрящите се сбъскват, е и дискриминацията в работната сфера. Хората с нарушено зрение често не могат да се реализират на пазара на труда. Как може да се противодейства?", "date": "2018.10.15", "title": "Прави ли достатъчно държавата за незрящите?"}
{"url": "https://www.dnes.bg/eu/2018/10/15/evrouchenie-shashka-rumyniia-trus-ot-7-5-v-bukuresht.390627", "text": "Европейската комисия организира силен земен трус в Букурещ утре, за да изпробва готовността на гражданска защита.\r\nСпасителите от цяла Европа ще бъдат на телефоните в очакване на тревожни новини от Румъния. Според Брюксел столицата ще бъде ударена от трус от 7,5 степен по Рихтер. Това ще предизвика големи разрушение на инфраструктурата - пропадане на пътища и мостове, срутване на сгради и множество ранени хора, пише в заданнието на учението.\r\nРумънските власти ще изнемогват от катастрофата и ще повикат на помощ европейските си съюзници. Те ще трябва да са готови да предложат търсеното съдействие и да се притекат веднага на помощ. Очаква се да се пратят спасителни екипи, които да издирват затиснати под руините хора, да оказват помощ на ранените и да организират извозването им до други части на Румъния и околните държави. Ще бъде тестван и начинът на комуникиране с гражданите, останали без подслон, интернет и каквито и да е вести в резултат на бедствието.\r\n                    \n                    \n                В заданието не пише нищо за последствията от тремора в България, които при такава сила на труса, също трябва да са катастрофални, особено в северните части от страната.\r\n1000 души ще бъдат мобилизирани в учението утре, което е най-голямото в историята на гражданската защита в ЕС. Ще участват спасители от Австрия, Германия, Италия, Румъния, Словакия, Швеция, Норвегия и Израел, а останалите държави ще пратят експерти да наблюдават действията.\r\nБългария не е включена, защото вече е участвала в подобно учение миналата година.\r\nМеханизмът за гражданска защита обединява 34 държави, които са се врекли да си помагат взаимно при природни бедствия и производствени аварии. В момента помощта е доброволна, а разходите се заплащат от европейския бюджет. През последните години на няколко пъти работата на механизма закъса, когато се оказа, че търсени самолети за гасене на пожари бяха отказани от партньорите, които искаха да гарантират, че те ще са им под ръка, ако се наложи да тушат пламъци у дома.\r\nЕто защо Еврокомисията предложи да купи собствена техника, която да се ползва заедно от участниците. Законодателното предложение все още очаква одобрение от страните членки и Европарламента, преди да влезе в сила.", "date": "2018.10.15", "title": "Евроучение шашка Румъния: Трус от 7,5 в Букурещ"}
{"url": "https://www.dnes.bg/stranata/2018/10/15/prirodni-parkove-poluchavat-pari-za-leshoiadi-vodi-torfeni-kompleksi.390623", "text": "Три природни парка у нас получават 1,5 млн. лв. по Оперативна програма \"Околна среда 2014-2020 г.\". Парите са за подобряване, поддържане и възстановяване на типове природни  местообитания и видове в природни паркове \"Витоша\", \"Рилски манастир“ и \"Врачански Балкан“, съобщиха от Министерството по околната среда и водите.\r\nПроектът за Природен парк \"Витоша\" ще подобри  природозащитното състояние на торфищни комплекси чрез подобряване на  водния режим и изграждане на специализирана инфраструктура за намаляване  на антропогенния натиск.\r\nВ обхвата на проекта е подобряване състоянието  на букови гори от типа \"Asperulo-Fagetum“ и смесени гори от типа \"Tilio-Acerion“ чрез ограничаване на ерозионни процеси и антропогенния  натиск в района на Боянския водопад. В резултат от изпълнението на  проекта ще бъдат подкрепени 7 вида и 3 местообитания с цел  поддържане/ възстановяване на благоприятния природозащитен статус.\n                    \n                    \n                \r\nПроектът  за Природен парк \"Рилски манастир“ предвижда мерки за подобряване на  местообитание \"Хидрофилни съобщества от високи треви в равнините и в  планинския до алпийския пояс\" и състоянието на животински видове с цел  увеличаване на техните популации. Ще бъде изградена площадка за  подхранване на хищните птици, с което ще се предотврати евентуално  отравяне на видовете скален орел, черен лешояд и кръстат орел. В  резултат от изпълнението на проекта ще бъдат подкрепени 3 вида и едно  местообитание с цел поддържане/възстановяване на благоприятния  природозащитен статус.\n\r\nПрироден парк \"Врачански Балкан\" ще  изпълнява дейности за подобряване природозащитното състояние на типове  природни местообитания и видове от мрежата \"Натура 2000\". Проектът  предвижда мерки за увеличаване популацията на 3 вида птици: Белоглав  лешояд (Gyps fulvus), Египетски лешояд (Neophron percnopterus) и  Планински кеклик (Alectoris graeca graeca), предмет на опазване в  границите на защитена зона за птиците. В резултат от изпълнението на  проекта ще бъдат подкрепени 7 вида и 8 местообитания с цел  поддържане/възстановяване на благоприятния природозащитен статус.\r\nМинистър Нено Димов подписа и договор за изграждане на компостираща инсталация за общините Чипровци и Георги Дамяново, който ще се финансира с 2,5 млн. лв. по ОПОС.\r\nДоговорът за общините Чипровци и Георги Дамяново е за изграждане на съоръжение за преработка на разделно събрани зелени и/или биoразградими отпадъци, образувани на територията на двете общини. Инсталацията е с капацитет 2130 т годишно и ще обслужва 5500 жители.\r\nОбщият размер на инвестицията е над 3,4 млн. лв. По ОПОС 2014-2020 г. се осигурява безвъзмездна финансова помощ в размер на 2,5 млн. лв. Срокът за изпълнение на проекта е 19 месеца. С днешното подписване договорите по приоритетна ос 2 \"Отпадъци\" на ОПОС 2014-2020 г. стават 24 на брой, на обща стойност на безвъзмездната помощ 209,2 млн. лв. ", "date": "2018.10.15", "title": "Природни паркове получават пари за лешояди, води, торфени комплекси"}
{"url": "https://www.dnes.bg/rusia/2018/10/15/trymp-putin-veroiatno-e-zamesen-v-politicheski-ubiistva.390590", "text": "Президентът на САЩ Доналд Тръмп заяви, че руският президент Владимир Путин вероятно е „замесен в поръчкови убийства\". \r\nЗапитан в интервю за Cи Би Ес дали смята, че Путин е съпричастен към политически убийства и отравяния – той отговори: \"Вероятно е съпричастен\" - като сложи акцент върху \"вероятно\".\r\nРуснаците не бива да правят това, коментира още американският президент.\r\nТръмп каза също така, че нито един от съюзниците на Америка не се държи толкова враждебно с нея, колкото Европейският съюз.\r\n\"Какво значи съюзник? Ние имаме чудесни отношения с мнозина. Но никой не се отнася към нас толкова зле, колкото ЕС. ЕС беше създаден, за да се възползва от нас в търговията, и той прави именно това\", каза Тръмп.\r\nПрезидентът заяви също така, че Китай представлява по-сериозна заплаха за САЩ от Русия от гледна точка на намеса в избори.", "date": "2018.10.15", "title": "Тръмп: Путин вероятно е замесен в политически убийства!"}
{"url": "https://www.dnes.bg/world/2018/10/15/lideryt-na-pretyrpeliia-porajenie-hss-niama-da-podava-ostavka.390583", "text": "Германският министър на вътрешните работи Хорст Зеехофер отхвърли днес призивите да подаде оставката като лидер на Християнсоциалния съюз (ХСС), който на произведените вчера избори в провинция Бавария загуби мнозинството си в регионалния парламент, предаде ДПА.\n\r\n\"Няма да водя разговори за кадрови промени\", заяви Зеехофер в отговор на журналистически въпрос дали ще се оттегли след безпрецедентно лошите резултати на партията му. \"Не и по моя инициатива\", каза той.\n\n\r\nВ същото време Зеехофер призна, че ще трябва да се направят промени заради \"трудните\" резултати. Той обаче не даде подробности.\n                    \n                    \n                \r\nХСС получи 37,2 процента от гласовете на вчерашните избори в Бавария. Партията ще има 85 депутати в 205-местния регионален парламент, предаде ТАСС.\n\r\nОчаква се ХСС да търси коалиция със \"Свободните избиратели\", които са на трето място с 11,6 на сто (27 места). На второ място са Зелените със 17,5 на сто, което им осигурява 38 депутати. Четвърта е партия \"Алтернатива за Германия\" със 10,2 на сто (22 места), следвана от ГСДП с 9,7 на сто (също 22 мандата), пише БТА.", "date": "2018.10.15", "title": "Лидерът на претърпелия поражение ХСС няма да подава оставка"}
{"url": "https://www.dnes.bg/stranata/2018/10/15/kat-na-lov-za-kamioni-bez-grajdanska-i-vinetki.390558", "text": "От днес до края на седмицата екипи на Пътна полиция в цяла Европа започват засилени проверки над товарните автомобили и автобусите, съобщава МВР.\r\nПроверките ще следят за задължителната \"Гражданска отговорност\", както и дали е заплатена винетната такса. \n\r\nТе ще се осъществяват съвместно със служители на Криминална полиция и на Изпълнителната агенция \"Автомобилна администрация\".\r\nОсвен това на място ще се следи за нелегални емигранти и трафик на хора; притежание и пренос на наркотични и упойващи вещества; транспортиране и притежание на незаконни огнестрелни оръжия; транспортиране на крадени стоки, превоз на стоки различни от упоменатите в документите за товара, обявени за издирване лица и други криминални престъпления.\r\n                    \n                    \n                Основните причини за възникналите инциденти с участието на товарни автомобили и автобуси са неспазване времето за почивка от водачите, превишаването на скоростта, употребата на алкохол и упойващи вещества, превоз на необезопасени товари както и претоварването на автомобилите, допълват от МВР.", "date": "2018.10.15", "title": "КАТ на лов за камиони без \"Гражданска\" и винетки"}
{"url": "https://www.dnes.bg/balkani/2018/10/15/srybski-sociolog-syrbiia-v-nato-krai-za-aliansa.390556", "text": "Влизането на Сърбия в НАТО би било абсолютен край за алианса, такава сцена няма дори в \"Монти Пайтън\", смята социологът Слободан Релич, чието мнение е цитирано от сръбския вестник \"Данас\". \n\r\nВъпросът за евентуално влизане на Сърбия в НАТО бе актуализирано с посещението на генералния секретар на алианса Йенс Столтенберг и преди всичко с ученията за действия при извънредни обстоятелства с почти 40 страни участнички, най-голямото, състояло се в Сърбия под егидата на алианса. Докато НАТО се стараеше да поправи много лошата си репутация в Сърбия, страната работеше за своя имидж на военно неутрална страна, еднакво разположена и към Изтока, и към Запада, пише изданието, цитирано от БТА.\n                    \n                    \n                \r\n\"Ако някой ви нападне, трябва да се защитавате, не може да се позовавате на военния си неутралитет\", каза Релич.\n\r\nСпоред журналиста Филип Шварм военният неутралитет на Сърбия звучи добре като политическо изявление, но това е само \"едностранно обявен неутралитет\", подчертава той.\n\r\n\"Най-лошото би било Сърбия да стане полигон за игрите на великите сили, а как изглежда това, виждаме в Сирия\", посочва Шварм.\n\r\nЕдновременно с въпроса за бъдещето се налага и въпросът за сегашното състояние на алианса, на който все повече проблеми прави президентът Доналд Тръмп, както и нарастващото влияние на Китай и Русия. Столтенберг обеща НАТО да защити сърбите в Косово, Сърбия на практика е \"обкръжена\" от страни членки, но не е ясно каква всъщност е силата на НАТО и това същият съюз ли е, който навремето бомбардира Сърбия.\n\r\n\"НАТО винаги е същата, и когато бе създадена, и по време на Студената война, по време на бомбардировките на Сърбия, и днес\", смята Шварм.\n\r\n\"НАТО се променя, както се променя и светът, защото причините, поради които бе създадена, никога няма да се променят, тоест докато съществува светът такъв, какъвто е в момента\", каза Шварм.\n\r\nСпоред Релич обаче НАТО е останала във времето на студената война и е единствената организация, която я надживя. Според него НАТО сега преживява това, което вече доживяха Червената армия и Югославската народна армия.\n\r\n\"Това е единствената организация, в която е натрупано огромно количество желязо, барут, отрови и средства, които могат да унищожат всички, но те вече нямат контакт с онези хора, които би трябвало да защитават. Онези, които те защитават, сега се молят да не ги защитават\", смята Релич.\r\n ", "date": "2018.10.15", "title": "Сръбски социолог: Сърбия в НАТО, край за алианса!"}
{"url": "https://www.dnes.bg/pop/2018/10/15/bez-bylgariia-na-evroviziia-bnt-optimizira-razhodi.390589", "text": "Следващото издание на Евровизия ще мине без българско участия. Управителният съвет на БНТ взе решение обществената медия да не участва в тазгодишното издание на международния песенен конкурс, който ще се проведе в средата на месец май 2019 г. в Тел Авив. \r\nРешението е част от мерките, които ръководството на телевизията предприе за оптимизиране на публичните разходи, се казва в официално съобщение на медията.\r\nПрез последните две години БНТ организира българското представяне в международния конкурс с подкрепата на партньори - продуцентски компании или професионални екипи, които участваха и във финансирането. \r\nНезависимо от това, разходите за подготовката на българския участник, създаването и продуцирането на песен, сценичното представяне, производството на телевизионен клип и включване в събитията от програмата на конкурса, значително надхвърлят разумните разходи, които обществената телевизия би могла да си позволи. Освен преките разноски за подготовка на съответния представител, държавите – участнички си поделят и част от разходите за самото провеждане на конкурса, които тази година са в размер на 5 300 000 евро.\r\n                    \n                    \n                В Европейския съюз за радио и телевизия членуват 73 компании от 56 държави в Европа, Северна Африка и Близкия Изток. Всеки от обществените оператори взема своето независимо решение за участие в конкурса за всяко отделно издание.\r\nПрез тази година страната ни бе представена от сборната формация Equinox, която се класира на 14-то място. Най-големият ни успех на този форум е второто място на Кристиан Костов, а година преди него Поли Генова остана четвърта.", "date": "2018.10.15", "title": "Без България на Евровизия, БНТ оптимизира разходи"}
{"url": "https://www.dnes.bg/politika/2018/10/15/bis-siderov-zad-barabanite-chist-pr-ili-goliam-skandal.390561", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВолен Сидеров често е ставал център на внимание с изявите си извън работните си ангажименти. Последният такъв случай беше от преди няколко дни, когато в социалните мрежи се появиха снимки на лидера на \"Атака\", който пуши на закрито в заведение, до него идва оркестър, а Сидеров дори се изявява на барабаните.\r\nСпециалистът по протокол и етикет Милена Хлебарова коментира случая и обясни, че понякога в социалните мрежи такива ситуации се изкривяват и даде пример с информацията, че Сидеров пуши на закрито.\r\nХлебарова беше категорична, че политикът не е пушач и ако е имало цигарен дим в заведението, той не е идвал от лидера на \"Атака\".\r\n                    \n                    \n                \"Когато си народен представител, когато си влязъл в публичното пространство, ти си продаваш кожата и си такъв навсякъде. Г-н Сидеров е от много дълго време в политиката, той е изпечен политически aс. Той много добре знае как трябва да се държи и какво трябва да прави\", коментира Хлебарова.\n\r\nТя е убедена, че действията на Сидеров в ресторанта са политическа кампания, която е планирана.\r\n\"Това е политически маркетинг, който той налага, защото има нещо в предвид. Иска да се позиционира в европейския консервативен блок, има такава възможност, прави си нетрадиционен PR\", каза още тя пред .\r\nЕкспертът по протокол и етикет обясни, че дори мястото е специално и настоя, че всичко това, което се вижда от снимките, е политически PR.\r\n\"Музикалното му пристрастие е само един нюанс от неговия образ. Естествено е, че зад всеки политик повече навън, стоят обиграни личности, които знаят как да правят имидж\", допълни още Хлебарова.\r\nТя припомни, че подобни действия виждаме и от водещите политици в Европа и света.", "date": "2018.10.15", "title": "Бис! Сидеров зад барабаните: Чист PR или голям скандал?"}
{"url": "https://www.dnes.bg/kino/2018/10/15/pyrva-brachna-nosht-predi-seksualnata-revoliuciia-na-plaja-chezyl.390585", "text": "Силните емоции, които изпитват млади съпрузи в първата си брачна нощ описва Иън Макюън в най-продавания си роман \"На плажа Чезъл\", а екранизацията му откри тазгодишното издание на Синелибри в зала 1 на НДК.\r\nСюжетът ни връща към началото на 60-те години в Англия, когато романтичните трепети на млада двойка са разклатени от факта, че двамата трябва да прекарат първата си интимна вечер заедно.\r\nМлади, образовани, персонажите не знаят какво да правят с любовта, която изпитват един към друг.  Макюън ни вмъква във времето, когато сексуалната революция още не е дошла, а вместо нея властват табута и свян. Натискът на обществените порядки рефлектират върху физическата интимност, а лицемерните обноски са отразени още в първите кадри, в които сервитьори доставят скъпа празнична трапеза на младоженците и разреждат виното им с вода.\r\n                    \n                    \n                Режисьорът Доминик Кук се придържа към романа, следейки преживяванията на персонажите – моментите им на сближаване от миналото се редуват с етапите на отдалечаване в настоящето.\r\nРетроспекцията разкрива как младите се преборват със социалната йерархия, с чудатите привички на фамилиите си, но това, което се оказва по-сложно, е да приемат себе си. Именно тези оплетени отношения и притаени чувства успяват да уловят с играта си Сърша Ронан като Флорънс – цигуларка от висшето общество и Били Хоул –  влязъл в образа на бедния студент Едуард.\r\nМакюън взима участие и в написване на сценария, а всъщност \"На плажа Чезъл\" не е първата му творба, показана и на големия екран. Сред другите му екранизирани творби са \"Неумолима любов\" под режисурата на Роджър Мичъл, а \"Изкупление\", режисиран от Джо Райт е номиниран за \"Оскар\" в 7 категории, включително за най-добър филм.\r\n може да видим още на 16 октомври от 19.45 часа в Евросинема, на 17 октомври от 18.30 часа в Културен Център G8, на 18 октомври от 18.30 часа в \"Одеон\", на 20-и октомври от 18.00 часа в Културен център СУ, на 20 октимври от 19.00 часа в РКИЦ , ул. Шипка 34, на 22 октомври от 18.30 часа Културен център G8, на 24 октомври от 18.15 часа в Евросинема, и на 24 октомври от 19.00 часа в Cine Grand Park Center.", "date": "2018.10.15", "title": "Първа брачна нощ преди сексуалната революция \"На плажа Чезъл\""}
{"url": "https://www.dnes.bg/football/2018/10/15/norvejcite-pishtiat-v-dnk-to-na-bylgarite-e-da-se-tryshkat.390579", "text": "В лагера на националния отбор на Норвегия са притеснени, че футболистите на България ще се опитат да бавят играта по всички възможни начини в решителната среща между двата отбора в Осло от четвъртия кръг в Лигата на нациите във вторник.\r\nВъзпитаниците на Петър Хубчев са лидери в класирането с пълен актив от 9 точки, а скандинавците заемат второто място с 6 точки. \r\nБългарите спечелиха с 1:0 през септември на стадион \"Васил Левски\", а нов успех на \"Улеваал\" утре почти ще гарантира на \"трикольорите\" първото място и продължавате в плейофите за класиране на Евро 2020.\r\n \r\n\"След като те ни поведоха с 1:0 в София, видяхме нещо съвсем различно от футбола. Българските играчи се хвърляха и лежаха на терена, бавеха времето по всякакъв възможен начин, опитваха се да влияят на съдията. Това поведение е в тяхното ДНК\", коментира старши треньорът Ларс Лагербак.\r\n \r\nТой очаква подобно поведение на българите и в утрешния мач, тъй като и равенството е добър резултат за гостите.\r\n \r\n\"Говорихме с играчите ми за това. Предупредих ги да не се влияят от поведението на съперника, а да се концентрират върху себе си. Казах им, че не трябва да правят нарушения и да получават жълти картони заради нерви\", каза още Лагербак.\r\n \r\nБившият нападател на Литекс (Ловеч) Бьорн Маарс Йонсен познава добре българския футбол.\r\n \r\n\"Те обичат да падат. Това определено не е норвежкият начин. Искаме да спечелим като покажем качествата си на терена, а не с бавене и лежане. Но трябва да бъдем много внимателни, защото в срещите си досега България показа много добра ефективност при отбелязването на голове. Но ние сме домакини и смятам, че сме фаворити, още повече с оглед на статистиката на мачовете ни на \"Улеваал\"\", заяви Йонсен.\r\n \r\n", "date": "2018.10.15", "title": "Норвежците пищят: В ДНК-то на българите е да се тръшкат!"}
{"url": "https://www.dnes.bg/crime/2018/10/15/mvr-otkri-kanabis-vezni-zadyrjan-e-26-godishen.390581", "text": "Полицаи от Белоградчик иззеха голямо количество канабис – 85 зелени стръка и над 7 кг полусуха листна маса, и задържаха производителя му - 26-годишен от село Дреновец, съобщиха от МВР.\r\nПолицейските действия били предприети вчера. Разследващи претърсили частен имот, ползван от мъжа в Дреновец. Там били открити електронна везна и 74 грама нарязана на дребно зелена тревиста маса, която реагирала на канабис при полевия наркотест.\r\nПоследвало претърсване в необитаема тухлена постройка, извън регулационните граници на селото. В таванското помещение на сградата служителите на реда открили 7,062 кг полусуха зелена листна маса от канабис във вид на съцветия.\r\nЗападно от постройката, на площ от около 25 кв. м, униформените се натъкнали на 15 стръка отрязани конопени растения. В близост до мястото, в югоизточна посока била открита друга камара със 70 конопени стръка. Растенията, високи от 110 до 160 см, реагирали на канабис. Намерено било и устройство за мелене със следи от нарязана на ситно зелена листна маса.\r\n                    \n                    \n                Мъжът е задържан за 24 часа в полицейския арест. Случаят е докладван в прокуратурата. Работата на разследващите продължава.\n\r\n ", "date": "2018.10.15", "title": "МВР откри канабис, везни, задържан е 26-годишен"}
{"url": "https://www.dnes.bg/politika/2018/10/15/borisov-uveri-britancite-i-sled-brexit-ste-dobre-doshli.390584", "text": "Премиерът Бойко Борисов обсъди с британския посланик Ема Хопкинс развитието на преговорите за излизането на Великобритания от Европейския съюз.\r\nВ разговора беше потвърдено, че и двете държави ще положат усилия за гарантиране правата както на българските граждани във Великобритания, така и на британските граждани в страната ни, съобщиха от правителствената пресслужба.\r\nМинистър-председателят е заявил, че британските граждани са добре приети и ще бъдат добре приети в България и след Брекзит.\r\nПо време на срещата двамата са отчели отличното сътрудничество между България и Обединеното кралство в сферата на сигурността.\r\nПотвърдено е, че българските и британските служби ще продължат да работят съвместно в борбата с тероризма, контрабандата, нелегалната миграция, криминалните разследвания и корупцията.\r\nПосланик Хопкинс е запознала българския премиер Борисов и с хода на разследването по случая \"Скрипал\".\r\n \r\n ", "date": "2018.10.15", "title": "Борисов увери британците: И след Brexit сте добре дошли!"}
{"url": "https://www.dnes.bg/obshtestvo/2018/10/15/helpbook-signali-bokluci-tymni-ulici-zariazani-koli.390582", "text": "\n\r\nПрез изминалите дни гражданите продължиха да се доверяват на платформата , за да сигнализират за различни нередности до отговорните общински и държавни институции.\n\r\nПредставяме ви поредния сигнал от редовен потребител за състоянието на околоблоковите пространства и несвършената работа на сметоизвозващите фирми: \"Желая да подам сигнал за , до бл. 50. Вече четвърти ден седят изрязани клони, кашони, чували с отпадъци и всякакви непотребни вещи около контейнерите. Снимката е от преди два дни като днес забелязах, че купът се е увеличил двойно. Очевидно сметосъбиращите камиони минават и почистват съдържанието в контейнерите, но от страни на тях боклуците си стоят. Гледката никак не е приятна, също така съществува опасност от пожар заради незагасен фас, миризмата също не е за пренебрегване. Моля за вашето съдействие!“ След наша проверка се установи, че боклукът си стои и се умножава вече шести ден.\r\n                    \n                    \n                Преминаваме към проблема с изоставените автомобили. Получихме из целия град. От снимките е видно, че колите са изоставени от дълго време като немалко от тях създават предпоставки за пожари, поради превръщането им в склад от всевъзможни струпани в тях боклуци и  липсващи капачки на резервоарите. \"Моля, отговорните лица и институции да си свършат работата по отстраняването на описаните в сигнала автомобили, ако това разбира се е приложимо по нормативен акт.\"\r\nСходно е положението и в . Върху новоремонтиран тротоар ежедневно паркира камион, който според автора на сигнала ежедневно зарежда магазин в близост. По този начин се руши новоизградената настилка, по която от изпратените снимки се виждат и следи от изтичане на масло. Не липсват и множество паркирани коли по тротоара.\n\r\nКъм Община Кърджали постъпи от години и занемарено сметоизвозване: \"Моля да бъдете така любезни да се пораздвижите малко вечер из квартала и да видите за какъв мрак става на въпрос.\r\nСъщо така фирмата, която се занимава с извозването на боклука, е под всякаква критика. Ще ви изпратя и снимки, за да видите на какво бунище е заприличало между 96, 97, 98, 99 блок в кв. \"Възрожденци\", а въобще не знам защо трябва да плащаме данъци като не си изпълнявате и елементарните задължения към обществото.“  С това гражданинът призовава за адекватни реакции и съответно решение на изброените проблеми. \n\r\nТова са само малка част от постъпилите сигнали при нас. Ако видите нередност, проблем, с който се сблъсквате всеки ден и искате да подадете сигнал - направете го онлайн в  на Investor Media Group!\r\nПлатформата ще ви даде възможност не само да придадете гласност на проблема, но и да изпратите сигнал до отговорните институции.\r\n ", "date": "2018.10.15", "title": "HelpBook сигнали: Боклуци, тъмни улици, зарязани коли"}
{"url": "https://www.dnes.bg/zvezdi/2018/10/15/oficialno-megan-i-hari-roditeli-prez-proletta.390575", "text": "От известно време се говори, че принц Хари и Меган Маркъл ще стават родители, а вече излезе и официално изявление от Двореца Кенсингтън, с което новината е официално потвърдена. Кралските особи очакват бебето си през пролетта на 2019 г. \n\r\n\"Техни кралски величия оценяват огромната подкрепа, която са получили от хората по целия свят от сватбата им през май и са доволни, че могат да споделят тази щастлива новина с обществеността\", пише в изявлението.\n\r\nЩастливата вест се появява именно по време, когато двойката е на първото си кралско турне, което започва от Сидни. Очаква се те да се срещнат с премиера  на Австралия Скот Морисън. Програмата им включва още присъствие на игрите на участници, ранени при военни действия, както и да поздравят две коали. За да са по-близо до хората кралската двойка реши дори да пътува с пътнически самолет.\n                    \n                    \n                \r\nСлуховете за евентуалната бременност на Меган се засилиха след като майка й, Дория Рагланд, беше видяна да полага грижи за бебета в Пасадина.\n\r\nГовори се, че майката на някогашната звезда от сериала \"Костюмари\" може да се премести да живее в Лондон, за да помогне и с грижите за бебето, тъй като Меган не иска да наема персонал или бавачка след раждането, а и за да може жената да й осигури допълнителна подкрепа, съобщава Daily Mail.\n\r\nМаркъл има чудесни отношения със своята майка, но така и не успя да се сдобри с баща си и сестра си Саманта.\r\nВижте още новини за звездите в ", "date": "2018.10.15", "title": "Официално: Меган и Хари – родители през пролетта"}
{"url": "https://www.dnes.bg/stranata/2018/10/15/karakachanov-uveri-polojenieto-v-gylybovo-e-ovladiano.390588", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОвладяно е положението в Гълъбово, увери пред журналисти вицепремиерът и министър на отбраната Красимир Каракачанов.\n\r\nКакто е известно, в неделя група роми нападнаха полицаи, дошли да им направят забележка за силна музика. Това наложи изпращането на жандармерия в града, като в крайна сметка са задържани петима нападатели.\r\n\"Полицията върши всичко, което е по силите ѝ. Напрежение има и то не е за първи път в тези региони\", отбеляза Каракачанов, цитиран от .\r\n                    \n                    \n                \"Крайно време е да обърнем политиката и да изхождаме от Конституцията, която гарантира равни права на всички. Не може една част от гражданите да имат повече права и да смятат, че имат повече права\", коментира още вицепремиерът.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2018.10.15", "title": "Каракачанов увери: Положението в Гълъбово е овладяно!"}
{"url": "https://www.dnes.bg/sofia/2018/10/15/obshtinata-kupuva-doma-na-iavorov-parite-ot-dyrjavata.390596", "text": "\n\r\nДържавата ще отпусне средства, с които общината да купи къщата на Яворов. В момента юристи и финансисти на общината и на Министерството на културата проверяват различни процедури, за да може покупката да е законосъобразна и максимално изгодна за общината и държавата. Това съобщи столичният кмет Йорданка Фандъкова, цитирана от .\r\nТя добави, че ще са нужни допълнителни средства, тъй като сградата има нужда от ремонт.\n\n\r\nФандъкова обясни, че очаква утре на бюрото си различните варианти, които ще предложат експертите, за да може процедурата по придобиването на знаковата сграда да стартира максимално бързо.\r\n                    \n                    \n                \"Къщата е защитена. Тя е паметник на културата и никой нищо не може да прави там. За мен е важно там да има музей и тя да стане място за среща на поети и различни дебати. Ще направя всичко възможно това да се случи\", заяви Фандъкова.\r\nПо повод делата за собствеността на парка \"Врана\" тя обясни, че общината ще поиска от държавата да й прехвърли управлението на царската градина по подобие на Борисовата градина и тя ще продължи да е отворена за граждани.\r\n ", "date": "2018.10.15", "title": "Общината купува дома на Яворов, парите – от държавата"}
{"url": "https://www.dnes.bg/obshtestvo/2018/10/15/bsp-ne-se-otkazva-vnasia-vota-za-zdraveopazvane.390592", "text": "БСП ще внесе мотивите и вота на недоверие към правителството в сектор здравеопазване днес следобед.\r\n\"Не предлагаме палиативни мерки тук там да се запълнят дупки, а  предлагаме на масата сериозен разговор за друг модел в здравеопазването\",  каза соцлидерът Корнелия Нинова, която се срещна с представители на Българския лекарски съюз.\n\r\nПо думите й такава била и оценката на съсловието. С БЛС социалистите обсъдили финансирането на системата, клиничните пътеки, достъпа до здравеопазване.\r\nНинова заяви, че партията й предлага алтернатива, включително и в здравния модел.\r\nПредседателят на БЛС Иван Маджаров определи разговорите като  изключително полезни и изрази надежда от такива срещи да  изкристализира правилната реформа.", "date": "2018.10.15", "title": "БСП не се отказва, внася вота за здравеопазване"}
{"url": "https://www.dnes.bg/akoshtete-vqrvaite/2018/10/15/rokyt-e-jiv-6-zodii-koito-sa-kato-rok-zvezdi.390571", "text": "Рок музиката е жива и съпътства всяко следващо поколение. Вечните класики са най-често от този стил. А и живота на рок звезда е мечта за много млади хора. Ето кои са зодиите, които имат най-голям шанс да станат рок звезди. \r\n\r\n \r\nСякаш са родени за това - арогантни, имат уникално сценично присъствие, талант, воля да се реализират и се справят с критичните ситуации. Завладяват сцената и заразяват с настроението си.\r\n \r\n\r\n \r\nОбичат светлините на прожекторите. И качат ли се на сцена, ще направят всичко възможно да останат там дълго. Знаят как да доминират. Живеят като рок звезди - следват мечтите си, пътуват, забавляват се.\r\n \r\n\r\n \r\nРешителни са, винаги побеждават и имат голяма енергия. Превземат сцената, защото винаги се справят отлично, без забележки. Понякога са натрапчиви, но вършат прекрасна работа и преценяват ходовете си.\r\n \r\n", "date": "2018.10.15", "title": "Рокът е жив! 6 зодии, които са като рок звезди"}
{"url": "https://www.dnes.bg/eu/2018/10/15/svobodni-izbirateli-treta-partiia-sled-vota-v-bavariia.390594", "text": "\"Свободните избиратели\" заеха трето място на изборите в Бавария, на които Християнсоциалният съюз (ХСС) загуби абсолютното си мнозинство в регионалния парламент на южната германска провинция, предаде ДПА.\n\r\n\"Свободните избиратели\" са основани през 1978 г. Те са центристка партия, за която хората често гласуват, за да изразят недоволството си от основните германски политически сили.\n\r\n\"Свободните избиратели\" са постигали най-големите си успехи в южните германски провинции Бавария и Баден-Вюртемберг.\n\r\nПо някои въпроси (като опазването на околната среда и социалната политика) те са привърженици по-скоро на лява политика, а по други (като имиграцията и сигурността) заемат консервативни позиции, близки до тези на ХСС, отбелязва ДПА.\n                    \n                    \n                \r\nНа изборите в Бавария вчера \"Свободните избиратели\" спечелиха 11,6 процента от гласовете, което ги превръща във вероятен коалиционен партньор на ХСС, който получи подкрепата на 37,2 процента от гласоподавателите, припомня БТА.\n\r\nЦентристката партия посочва като свои основни цели създаването на равни условия за живот и осигуряването на жилища, защитата на околната среда, ограничаването на имиграцията и съхраняването на баварската култура и традиции.\n\r\n ", "date": "2018.10.15", "title": "\"Свободни избиратели\" – трета партия след вота в Бавария"}
{"url": "https://www.dnes.bg/obshtestvo/2018/10/15/elizabet-se-nujdae-ot-oshte-edna-pobeda-pobeda-za-jivot.390536", "text": "Едно 25-годишно момиче се нуждае от помощ. Битката с болестта лимфом на Ходжкин Елизабет Донкова започна на 3 декември 2017 г.\r\nСемейството тогава избира да лекува детето си в клиника в Турция, със собствени средства.\r\nСлед предварителните изследвания и биопсия започна и най-трудната част - химиотерапията, която се е състоя в болница в Истанбул.\r\nСлед 8 химиотерапии, по 3 часа вливания, през 2 седмици, лекарите предлагат рестадиране и назначават ПЕТ скенер.\r\nИзследването показва, че туморът почти си е отишъл. Назначават лъчетерапия, която приключва през май, 2018-а.\r\nПет месеца по-късно, при следващия контролен ПЕТ скенер, заключението е за рецидив на болестта. Елизабет прави изследването през октомври, а медиците виждат малки модули в левия бял дроб и подут лимфен възел в медиастиума. Назначена е биопсия, чрез която се установява, че болестта се е върнала отново.\r\n                    \n                    \n                Единственото и надеждно лечение, което е предложено от Турция, е трансплантация на костен мозък, която трябва да се състои след една седмица.\r\nТрансплантацията позволява на лекарите да лекуват такива заболявания с интензивна химиотерапия и последваща замяна на болния или увреден костен мозък със здрав.\r\nЗа целта е необходима сума от 200 000 лв., която вече е непосилна за семейството й.\r\nВече е открита дарителска сметка в лева, на името на Елизабет Стилиянова Донкова\r\nIBAN: BG77RZBB91551009773148\r\nBIC: RZBBGSF\r\n\r\n\r\n ", "date": "2018.10.15", "title": "Елизабет се нуждае от още една победа. Победа за живот!"}
{"url": "https://www.dnes.bg/temida/2018/10/15/sliapa-temida-ekschenge-ubiva-biaga-vryshtat-go-i-davnost.390537", "text": "Бивш полицай се качва на колата си доста пиян и помита със скорост от 124 км/час таксиметров шофьор, който след няколко месеца умира от травмите си. Виновният водач е осъден на 2 години затвор, книжката му е отнета за 5 години и е задължен да плати на съпругата на загиналия и на двегодишната му тогава дъщеричка обезщетения от по 100 000 лева.\r\nВ деня на влизането на присъдата в сила полицаят бяга, напуска страната, качвайки се на самолет от Летище Пловдив. Укрива се над 7 години от правосъдието, но е заловен във Великобритания месец и 5 дни преди да изтече абсолютната давност за изтърпяване на наказанието.\r\nАнглийските власти го предават на българските, но докато той бъде изпратен в Пловдивския затвор, въпросният давностен срок е изтекъл. Поне това твърдят адвокатите му. Прокуратурата е на обратното мнение.\r\n                    \n                    \n                Така изглежда странният случай на 34-годишния Никола Ерелийски, който в крайна сметка се намира в затвора, след като Пловдивският окръжен съд отказа да го пусне – въпреки че защитата му настоява, че той е задържан незаконно. Казусът е без прецедент в съдебната практика у нас. По него ще разсъждава и състав на Апелативния съд в Пловдив, защото адвокатите на Ерелийски ще обжалват.\r\n\r\nЕрелийски блъска с \"Ауди\"-то си таксиметровия водач Радостин Николов на 30 август 2009 г. на кръстовището на \"Пещерско шосе\" и ул. \"Момина сълза\" в Пловдив. В кръвта на полицая, работещ към онзи момент в сектор \"Охранителна полиция\" към Четвърто РПУ, са засечени 1,59 промила алкохол. Удареният Николов е откаран в болница, но на 13 ноември същата година умира.\r\nДелото срещу Никола Ерелийски протича при съкратено съдебно следствие. Униформеният съжалява за постъпката си, но… по тогавашната редакция на закона трябва да му бъде наложено наказание под минимума и така той получава 2 години затвор и остава без книжка за петилетка. Присъдата влиза в сила на 22 март 2011 г. \r\nНяколко часа по-късно Ерелийски вече е извън пределите на страната. Обявен е за общодържавно издирване и в продължение на 7 години е търсен само у нас – това е странно, защото е било ясно, че той е напуснал България от аерогара Пловдив. \r\nЕвропейската заповед за арест е издадена чак на 26 март 2018 г. В седемте години, в които Ерелийски е бил в чужбина, баща му Петър системно е бил питан къде е синът му. Накрая човекът предположил, че може да е във Великобритания. Така била издадена Европейската заповед за арест и английската полиция си свършила работата.\r\nБългарското правосъдие обаче зацикля в правния спор за давността. В случая абсолютната давност е 7,5 г. и като се изчислява от влизането на присъдата в сила на 22 март 2011 г. тя изтича на 22 септември 2018-а. А Ерелийски е пратен в затвора на 1 октомври. \r\nСпоред прокуратурата задържането на Ерелийски във Великобритания е началото на изтърпяване на наказанието. Защитата обаче твърди, че задържането на база на Европейската заповед за арест е с единствената цел той да бъде предаден на българското правосъдие и то да преведе присъдата в изпълнение. Пловдивският апелативен съд ще решава окончателно на 16 октомври.", "date": "2018.10.15", "title": "Сляпа Темида: Ексченге убива, бяга, връщат го и… давност!?"}
{"url": "https://www.dnes.bg/zvezdi/2018/10/15/patriarh-neofit-na-73-glavata-na-bpc.390391", "text": "\n\r\nНа 15 октомври рожден ден отбелязва главата на Българската православна църква – Патриарх Неофит. Роден в София през 1945 година със светско име Симеон Николов Димитров, след завършване на основното си образование е приет за ученик в Софийската духовна семинария при гара Черепиш, курсът на която завършва през 1965 г.\n\r\nОт септември 1967 г. е студент в Духовната академия \"Свети Климент Охридски\", която завършва през 1971 г.\n\r\n\n\r\nОт есента на 1971 г. до 1973 г. е на специализация в Катедрата по църковно пеене при Московската духовна академия.\n                    \n                    \n                \r\nНеофит е подстриган за монах на 3 август 1975 г. в Троянския манастир с името Неофит.\n\r\nНеофит е смятан за един от най-добрите църковни певци сред митрополитите. На 1 септември 1973 г. е назначен за преподавател по източно църковно пеене и диригент на студентския хор при Духовната академия. Четири години по-късно става старши преподавател по източно църковно пеене и богослужебна практика в Духовната академия, където преподава до края на 1980 г.\n\r\nВ края на 1989 г. епископ Неофит е избран за ректор на Духовната академия, а след възстановяването на академията като Богословски факултет при Софийския университет на 26 юли 1991 г. е избран за неин пръв декан.\n\r\nНа 27 март 1994 г. е избран, а на 3 април и канонически утвърден за доростолски и червенски митрополит. През 2001 г. Петият църковно-народен събор взема решение да раздели Доростоло-Червенската епархия на Русенска и Доростолска епархия, а Неофит е титулуван русенски митрополит.\n\r\nТой е почетен гражданин на Русе и на Две могили.\n\r\nОще като русенски митрополит е удостоен с орден \"Св. св. Кирил и Методий\" - на 22 юни 2010 г.\n\r\nНосител е и на орден \"Слава и Чест\", I степен на Руската православна църква.", "date": "2018.10.15", "title": "Патриарх Неофит на 73: Главата на БПЦ"}
{"url": "https://www.dnes.bg/stranata/2018/10/15/resheno-struma-trygva-prez-antichna-skaptopara.390538", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАвтомагистрала \"Струма\" ще премине през античния град Скаптопара до Благоевград. Една трета от античното селище ще бъде разрушено, като по-интересните, според археолозите обекти, ще намерят място в музейни експозиции.\n\n\n\r\nПреди няколко месеца започна разкриването на Скаптопара. А отварянето на гробницата, като кутията на Пандора, разпали страстите в Благоевград. Дали разкопките са достатъчно ценни, за да останат, бе основният въпрос.\r\nБлизо половин година мина, докато се стигне до решението, че разкопките остават, или поне част от тях. Върху 1/3 ще минава трасето на АМ \"Струма\", съобщи .\r\n                    \n                    \n                Трасето на АМ \"Струма\" преминава и през най-известната част от археологическите разкопки на Скаптопара, а именно през древната гробница, която ще бъде демонтирана. Екипи от различни специалисти ще участват в консервирането й, а работата е сложна и може да отнеме много време. \n\r\n ", "date": "2018.10.15", "title": "Решено: \"Струма\" тръгва през антична Скаптопара! "}
{"url": "https://www.dnes.bg/akoshtete-vqrvaite/2018/10/15/sedmichen-liuboven-horoskop-za-15-21-oktomvri.390413", "text": "Романтиката от миналата седмица определено няма да се усеща така силно. Меркурий и Венера ще ни изправят пред поредните любовни изпитания, свързани най-вече с комуникацията с половинката. Какво ви очаква според зодията, вижте в любовния хороскоп на Az-jenata.bg\r\n\r\nПрез тази седмица повече ще ви вълнуват финансовите въпроси, отколкото любовта. Възможно е да се приспособите трудно към нова финансова реалност с партньора си. Някои от вас може да загуби някакъв източник на доход и сега да разчита изцяло на любимия човек. Няма да ви е лесно, особено ако сте свикнали на финансова независимост. Не забравяйте, че сте един отбор, който може да преодолее всички препятствия.\r\n                    \n                    \n                \r\nНякаква дилема, неразрешена в миналото, напомня за себе си и това ви кара да се чувствате отегчени и уморени. Вероятно сте си мислили, че тази ситуация е преминала, че сте освободени от нея и че е време за романтика. Всъщност това може да се окаже стара любов, ваша или на половинката ви, която се опитва да наруши хармонията ви. Ако това е така, с партньора си не отлагайте разговора, с който да разрешите проблема финално. Не се заблуждавайте, няма начин нещата с бившия ви/бившата ви да се получат.\r\n\r\nОбвързаните представители на зодията ще се нуждаят от подкрепата на любимия човек или обратно. Въпроси свързани със здравословното ви състояние ще изискват взаимна подкрепа. Осигурете си я. Необвързаните Близнаци може да преразгледат възможността за романтика с някого, с когото работят. Бъдете внимателни, ако не сте напълно сигурни, че искате да опитате с този човек.\r\n", "date": "2018.10.15", "title": "Седмичен любовен хороскоп за 15 – 21 октомври"}
{"url": "https://www.dnes.bg/index/2018/10/15/receptata-dnes-svinski-stek-s-podpravki.390338", "text": "\r\n4 броя вратни пържоли\r\n1 супена лъжица готов микс от подправки за скара или свинско\r\n½ чаша масло, разтопено\r\n2 и ½ супени лъжици брашно\r\n1 чаена лъжица сушен босилек\r\n½ натрошено кубче телешки бульон\r\n2 чаши прясно мляко\r\n \r\n\r\n \r\nОвкусете месото от двете страни с микса от подправки. Разтопете част от маслото в голям тиган на средна температура. Запечатайте пържолите в маслото, докато покафенеят, а в центъра станат розови или за около 10 минути от всяка страна. Ако имате термометър за печене ще ви е най-лесно да разберете кога трябва да свалите от котлона – когато градусите вътре в месото достигнат 63. Тогава добавете останалото масло в тигана. Пържете още няколко минути, докато месото е напълно готово. Преместете го в тава за печене.\r\n \r\nНамалете котлона. Върнете празния тиган с мазнината отново на огъня. Смесете брашното, босилека и кубчето бульон в купа. Разбъркайте добре. Може да добавите и черен пипер по желание. Разбъркайте сместа с мазнината в тигана за около 1 минута. Разбърквайте постоянно, докато покафенее или за 2 минути.\r\n \r\nВърнете месото обратно в сместа в тигана, за да полепне добре и гответе още 4 до 6 минути от всяка страна.\r\n\r\n", "date": "2018.10.15", "title": "Рецептата Dnes: Свински стек с подправки"}
{"url": "https://www.dnes.bg/stranata/2018/10/15/chastichen-mesten-vot-i-2-ot-3-za-gerb-1-za-vmro.390539", "text": "Частични местни избори се проведоха в три населени места в страната. В две от тях най-много гласове събраха кандидатите на ГЕРБ.\r\nГЕРБ спечели безапелационно в директен сблъсък срещу БСП в частичните местни избори в село Орлинци, Община Средец, Област Бургас. 159 души са подкрепили кандидата на ГЕРБ Христинка Георгиева Шопова, която до момента изпълняваше временно длъжността на кметски наместник. За Светла Димитрова Симеонова, издигната от БСП, са гласували 33 души, съобщи \"Фокус\".\r\nДо избори в селото се стигна, след като през септември заемащата поста кметски наместник Лиляна Ангелова подаде оставка, посочвайки за това лични мотиви.\r\nВ село Суходол, община Главиница, област Силистра, в кметската надпревара участваха кандидатите на ДПС Недрет Юсеин Алил и на ГЕРБ Абедин Нури Рушид. 191 от избирателите са гласували за кандидата на ГЕРБ, а 189 – за този ДПС. Пет са недействителните бюлетини за ГЕРБ и три за ДПС.\r\n                    \n                    \n                Изборите в кметството се наложиха заради смъртта на предишния кмет Хамид Незир Рушид. Броят на избирателите в Суходол е 640 души.\r\nВ село Столетово, община Карлово, област Пловдив, Мирослав Колев, издигнат от ВМРО – Българско национално движение, печели кметските избори със 79% от гласовете. Независимият кандидат, подкрепен от ГЕРБ, Андрея Радев е получил 17%, а 4% са гласували за кандидата на БСП Стефани Тодорова.\r\nДо изборите за кмет в Столетово се стигна, след като през март избраният през 2015 година Тодор Иванов, който бе издигнат от ГЕРБ, напусна поста. Той подаде оставка след напрежение в селото, предизвикано от излизането му в платен отпуск, от който не се е върнал на работа в продължение на две седмици, без да уведоми никого. По данни на Общинската избирателна комисия гласоподавателите в селото са 644 души.\r\nИзбраните кандидати в трите населени места ще заемат постовете за около година, тъй като през октомври 2019 година ще се проведат редовните местни избори за цялата страна.", "date": "2018.10.15", "title": "Частичен местен вот и… 2 от 3 за ГЕРБ, 1 за ВМРО "}
{"url": "https://www.dnes.bg/snimka-na-denia/2018/10/15/slynchev-ponedelnik-ni-ochakva-gradusite-stigat-do-24.390540", "text": "Днес ще преобладава слънчево време. Преди обяд на места в низините ще има намалена видимост. Временни увеличения на облачността ще има над южните райони, но само на изолирани места ще превали слаб дъжд.\r\nЩе духа слаб, в Източна България до умерен североизточен вятър. Преобладаващите максимални температури ще бъдат между 19° и 24°С, сочи  на Националния институт по метеорология и хидрология.\r\nПо Черноморието ще преобладава слънчево време с по-значителни увеличения на облачността над южното крайбрежие, но само на изолирани места ще превали слаб дъжд. Ще духа до умерен североизточен вятър. Максимални температури на въздуха: 19°-21°. Температурата на морската вода е 19°-20°. Вълнението на морето ще бъде 3-4 бала.\r\n                \n                Над планините ще преобладава слънчево време. По-значителни увеличения на облачността ще има над Рило-Родопската област, но само на отделни места там ще превали слаб дъжд. Ще духа предимно умерен вятър от изток-североизток. Максимална температура на височина 1200 метра около 15°, на 2000 метра – около 8°.\r\nВъв вторник времето ще се задържи без съществена промяна - предимно слънчево, преди обяд в Източна България и на отделни места в низините и котловините - мъгливо или с ниска облачност.\r\nВ сряда от изток облачността ще се увеличава, по-късно след обяд на места в Южна България ще превали. Вятърът ще остане от изток-североизток.\r\nВ четвъртък ще преобладава облачно време, на места с превалявания, предимно слаби. Дневните температури ще са с 2-3 градуса по-ниски, а минималните - по-високи.\r\n ", "date": "2018.10.15", "title": "Слънчев понеделник ни очаква, градусите стигат до 24"}
{"url": "https://www.dnes.bg/notifikacii/2018/10/15/tyrgovskiiat-registyr-pred-nov-sriv-niama-terabaiti.390543", "text": "Търговският и Имотният регистри могат да спрат до 20 дни заради изчерпване на мястото в информационните система за съхраняване на данни. Това става ясно от обществената поръчка на Агенцията по вписванията - \"Надграждане на съществуващите дискови масиви за съхранение на данни DELL EMC Unity 400\", необходими за спешното осигуряване на нуждите на съществуващите информационни системи.\r\nНужен е допълнителен ресурс от 120 терабайта, за да се осигурят всички регистри и да се предотвратят възможности за сривове, пише в поръчката.\r\nОт агенцията напомнят за срива, който започна на 9 август след последователно дефектиране на 4 диска от базата данни на Търговския регистър. То доведе до срив в операционната му системата, както и до заплаха от срив в базите данни на останалите регистри. Вследствие на аварията от 9 до 27 август този регистър бе затворен.\n\n\r\n                \n                В момента има приблизително около 30 терабайта свободно дисково пространство в Информационния център и 20 терабайта в Резервния информационен център, съобщават от агенцията в мотивите за поръчката.\r\nПри всекидневните дейности това пространство намалява с бързи темпове - с 1,5 терабайта на ден. Това е и заради седмичните архивни и резервни копия и реализацията на проекти, свързани с надграждането на Търговския и на Имотния регистър.\r\n\"Това означава, че в рамките на около 20 календарни дни дисковото пространство в информационния център ще свърши, а в резервния това ще се случи в рамките на около 14 календарни дни. Това ще доведе до спиране на базите данни на регистрите и спирането на функционалностите, предоставяни от регистрите, както и спиране на работа на цялата IT инфраструктура на агенцията. За да се избегне спиране на работата на регистрите в рамките на следващите няколко седмици, Агенцията по вписванията се нуждае спешно от осигуряването на минимум 120 терабайта допълнителен дисков ресурс. Най-ефективно от гледна точка на технология и разходване на бюджетни средства това може да стане чрез надграждане на съществуващите масиви за съхранение за данни Dell EMC Unity 400 в ИЦ и РИЦ\", пише в мотивите на поръчката, цитирани от \"\".\r\nДруга причина за недостиг на място е, че заради проверките от компетентните държавни органи \"е указано да не се предприемат каквито и да е действия по заличаване на записи от информационните системи до приключване им, което допълнително води до блокиране на още 80 терабайта от наличния ресурс\", пише също в мотивите.\r\nАгенцията пояснява, че спешната необходимост от допълнително дисково пространство не е заради нейно действие или бездействие и не може да ѝ се вменява вина.\r\nВсяко отлагане на доставката е свързано със значими рискове от последващо блокиране на търговския оборот в страната, пишат от агенцията.", "date": "2018.10.15", "title": "Търговският регистър пред нов срив – няма терабайти!"}
{"url": "https://www.dnes.bg/eu/2018/10/15/zabrana-bezdomnicite-v-ungariia-aut-ot-ulicata.390544", "text": "В Унгария от днес влиза в сила закон, който забранява на бездомните хора да спят в обществени пространства, предадоха Франс прес и Асошиейтед прес.\r\nКонституционно изменение, което бе прието от парламента на 20 юни и обнародвано от унгарското правителство, втвърдява закон от 2013 г., който наказваше с глоба спането в публични пространства.\r\nПравозащитници отбелязаха, че заплахата от затвор за нарушителите едва ли ще реши проблема със спящите по улиците хора, и заявиха, че са нужни повече средства за предотвратяване на появата на нови бездомници и жилищно настаняване на съществуващите.\r\nПо неофициални данни в столицата Будапеща има 30 000 бездомници. Унгарското правителство казва, че има 9800 места за преспиване в социални центрове и вече е отпуснало 9,1 милиарда форинта (32,2 милиона долара) в помощ на бездомниците, отбелязва БТА.\r\n                    \n                    \n                През юни докладчикът на ООН за жилищното настаняване Лейлани Фарха определи готвената мярка срещу унгарските бездомници като \"жестока и несъвместима с международните закони за човешките права\".\r\n\"Какво престъпление са извършили (бездомниците)? Просто се опитват да оцелеят\", написа тя в писмо до правителството.", "date": "2018.10.15", "title": "Забрана: Бездомниците в Унгария – аут от улицата!"}
{"url": "https://www.dnes.bg/akoshtete-vqrvaite/2018/10/15/kak-da-zapazite-v-taina-jelanieto-da-smenite-rabotata.390415", "text": "Причините да пожелаете да смените работата си са много. Невинаги нещата се случват по най-лесния начин – получавате апетитно предложение без да сте търсили упорито. Харесвате поканата и подавате молбата си за напускане в настоящата си работа без да се налага да криете намеренията си.\r\nАко сте безработни също е лесно. Търсите работа и се надявате да получите покана отнякъде. Трудното идва обаче, когато сте ангажирани, но искате да смените работата си. Не сте обявили публично пред шефа и колегите си, че имате такива намерения, но се налага едновременно да вършите задълженията си и да търсите нова работа, да ходите по интервюта.\r\nКак да постъпите? Как да запазите в тайна намерението си да смените работата си, докато все още не сте я напуснали?\r\n                    \n                    \n                \r\nВажно е да прегледате възможностите, които ви интересуват в момента, но без това да влияе негативно на настоящата ви работа. За да направите задълбочено проучване, вземете един ден отпуск или свършете това през уикенда. Ако търсите в мрежата апетитни работни позиции, докато сте на работа, рискувате да бъдете разкрити.\r\n\r\nВажно е да разделяте времето си така, че да успявате да се справяте с настоящите си ангажименти без търсенето на нови възможности да влияе негативно върху тях. Не търсете обяви за свободни позиции по време на работа. Опитайте се да насрочите интервютата си така, че активността ви да остане непроследима за колегите ви. Не оставяйте работния си компютър отключен. Рискувате някой да надникне или неволно да прочете кореспонденцията ви. Това в повечето случаи изиграва лоша шега.\r\n", "date": "2018.10.15", "title": "Как да запазите в тайна желанието да смените работата?"}
{"url": "https://www.dnes.bg/notifikacii/2018/10/15/boesposobna-li-e-voiskata-ni-ot-136-strani-60-ti.390541", "text": "Българската армия заема 60-о място по боеспособност от общо 136 държави в престижната класация на специализирания сайт Global Firepower (GFP) за 2018 година, установи проверка на \"Монитор\".\r\nСтраната ни се е изкачила със седем позиции спрямо предходната година, като е задминала държави като Белгия и Хърватия.\r\nПо всяка вероятност един от основните фактори за това са отделените през тази година над 113 млн. лв. отгоре за отбрана, с което общият бюджет за войската ни надхвърли 1,193 млрд. лв.\r\nЗад родната армия се нареждат още войските на Австрия, Словакия и Португалия, както и на Сърбия.\r\nНепосредствено пред България в класацията пък са страни като Финландия, Чили, Унгария, Бангладеш и Мароко. \r\nПървата тройка по военна мощ в света оформят лидерите САЩ, Русия и Китай, следвани от Индия.\r\n                \n                В топ 10 има едва три държави от ЕС - Франция, Великобритания и Германия, заемащи съответно пето, шесто и десето място.\r\nПреди Германия пък са поставени Южна Корея, Япония и Турция, а незавидното последно място е отредено на азиатското Кралство Бутан, което като цяло разполага с едва два военни хеликоптера.\r\nПри формирането на коефициента за военната мощ на всяка една от държавите се вземат предвид над 50 показателя, сред които освен бюджета за отбрана са и бойната техника и броят на военнослужещите, с които разполагат те.\r\nСпоред публикуваните от сайта данни България разчита на 33 150 души под пагон. В списъка с бойната техника, осигуряваща военната мощ на страната ни, пък са например 24 хеликоптера, 350 артилерийски оръдия, 100 зенитни комплекса, както и 4 фрегати, 3 корвета и 10 миненосеца на ВМС.\r\nНа този фон най-голямата сила във военно отношение САЩ разполагат с 1,3 млн. войници, близо 6000 хеликоптера и 2000 изтребителя, почти 6000 танка, 1197 ракетни комплекса, 20 самолетоносача и 66 подводници, както и с бюджет от 647 млрд. долара.\r\nВ същото време на въоръжение във втората страна в класацията Русия са 1451 хеликоптера и 818 изтребителя, 20 300 танка, 3816 зенитни комплекса, 1 самолетоносач и 62 подводници. Войската на страната наброява 1 млн., а бюджетът й за отбрана - 47 млрд. долара.", "date": "2018.10.15", "title": "Боеспособна ли е войската ни? От 136 страни – 60-ти!"}
{"url": "https://www.dnes.bg/stranata/2018/10/15/saniran-blok-za-polovin-milion-pred-razpad.390547", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДве години след саниране – блок във Велико Търново е в плачевно състояние. Въпреки че за ремонта са изразходвани половин милион лева, плочките по фасадата вече се рушат, а при всеки дъжд мазетата на хората се пълнят с вода.\r\nСградата е една от многото санирани по програма \"Енергийна ефективност\". Блок №3 на ул. \"Райчо Николов\" във Велико Търново е една от първите санирани сгради в града, съобщи .\r\nЗа половин милион лева била направена изолация на блока, подменена е дограмата и са освежени общите части. \r\nДнес обаче плочките по фасадата падат. Хората веднага потърсили фирмата изпълнител на проекта, но никой не откликнал на сигналите им.\r\n ", "date": "2018.10.15", "title": "Саниран блок за половин милион – пред разпад!?"}
{"url": "https://www.dnes.bg/notifikacii/2018/10/15/ot-italiia-sled-vota-v-bavariia-arivederchi-merkel.390545", "text": "Резултатът от гласуването в германската провинция Бавария означава, че избирателите отхвърлят \"старата система\" в Европа, каза италианският вътрешен министър популист Матео Салвини, цитиран от ДПА.\n\r\n\"В Бавария победи промяната, а Европейският съюз загуби\", заяви Салвини, който е лидер на дясната партия \"Лига\".\n\r\nСпоред него това е \"историческо поражение за християндемократите и социалистите, а приятелите от \"Алтернатива за Германия\" за първи път влизат в провинциалния парламент\".\n\n\r\n\"Ариведерчи (довиждане - на италиански), Меркел, Шулц и Юнкер\", заяви Салвини, имайки предвид германския канцлер Ангела Меркел, бившия председател на Европейския парламент и някогашен лидер на социалдемократите Мартин Шулц и председателя на Европейската комисия Жан-Клод Юнкер.\n                \n                \r\nУправляващият в Бавария Християнсоциален съюз, който е партньор на християндемократите на Меркел на федерално ниво, загуби абсолютното си мнозинство в провинциалния парламент, след като получи 37,2 процента от гласовете на вчерашните избори - с над 10 пункта по-малко, отколкото на предишното провинциално гласуване през 2013 г., пише БТА.\n\r\nСоциалдемократите, които също участват в управляващата коалиция на Меркел, спечелиха 9,7 процента, почти наполовина в сравнение с резултата им през 2013 г.\n\r\nЗелените се наредиха на второ място на провинциалните избори със 17,5 процента, а дясната популистка партия \"Алтернатива за Германия\" събра 10,2 процента и за първи път влезе в парламента на Бавария.\n\r\nСвободните избиратели спечелиха 11,6 процента, а свободните демократи едва прескочиха 5-процентовата бариера, за да влязат отново в законодателното събрание, получавайки 5,1 процента от гласовете.\r\n ", "date": "2018.10.15", "title": "От Италия след вота в Бавария: Ариведерчи, Меркел!"}
{"url": "https://www.dnes.bg/health/2018/10/15/ejednevni-navici-za-po-zdrav-cheren-drob.390417", "text": "Черният дроб е изключително важен орган от нашето тяло. Без него животът е невъзможен. В черния дроб се извършват над 500 жизненоважни функции. Ето защо имаме огромна нужда той да е в добро здравословно състояние. За целта обаче трябва да се грижим за него. В много случаи не си даваме сметка колко много всъщност го натоварваме.\r\nТрябва да имаме предвид, че черният дроб не е вечен, колкото и да е способен сам да регенерира клетките си. Ако не се грижим подобаващо за него всеки ден, повишаваме риска от чернодробни заболявания, които със сигурност не искаме да предизвикаме.\r\nКои са ежедневните навици, помагащи за по-здрав и добре работещ черен дроб?\r\n\r\n                    \n                    \n                Цигарите не увреждат само белия дроб. Те влияят пагубно и на черния, тъй като насищат кръвта с химикали, повишаващи риска от много заболявания, включително преждевременна смърт. Черният дроб филтрира кръвта и тези химикали затрудняват сериозно работата му.\r\n\r\nЗеленчуците от семейството на лука съдържат големи количества сяра, която активизира секрецията на чернодробни ензими и подпомага детоксикацията на организма и черния дроб.\r\n\r\nЧестата консумация дори на една-две чаши алкохол без значение дали той е концентриран или не, може да доведе до затруднения в работата на черния дроб и неговото увреждане.\r\n\r\n ", "date": "2018.10.15", "title": "Ежедневни навици за по-здрав черен дроб"}
{"url": "https://www.dnes.bg/obshtestvo/2018/10/15/pochina-osman-bizanti-zashtitnikyt-na-medicite-ni-v-libiia.390548", "text": "Осман Бизанти - защитникът на българските медици в Либия по време на т.нар. СПИН дело, е починал. За кончината на адвоката съобщи синът му Хусам, който в последния етап от съдебната битка в Либия също участваше в екипа на защитата, пише \"\".\n\r\nОсман Бизанти бе основният и главен адвокат на медицинските сестри Кристияна Вълчева, Нася Ненова, Валя Червеняшка, Снежана Димитрова, Валентина Сиропуло и докторите Здравко Георгиев и Ашраф ал Хаджудж, когато през 2000 г. срещу тях в Либия започна съдебен процес по обвинение, че са участвали в заговор срещу устоите на държавата, като за целта по поръчка на чужди шпионски централи са заразили с вируса на СПИН повече от 400 деца от болницата в Бенгази.\r\n                    \n                    \n                Бизанти пое защитата от самото начало и до края на сагата през 2007 г. бе човекът, на когото и медиците, и българската държава най-много разчитаха в правно отношение.\r\nВярвам безусловно в невинността на тези хора, иначе нямаше да поема случая и не бих могъл да изградя добра защитна стратегия, казваше неведнъж пред журналисти и външни наблюдатели Осман Бизанти.\r\nЛибийският адвокат остана непоколебимо убеден в невинността на българите дори когато мнозина в България се изкушаваха да допуснат, че “може и да има нещо” и българските медици да не са съвсем невинни. В това отношение той бе по българин от българите. И точно това не му бе простено никога. Нито в Либия, а още по-малко в България.\n\r\nПрез седемте години, в които процесът мина през всевъзможни инстанции и обрати, Бизанти се сблъскваше с огромни трудности и атаки, които идваха откъде ли не. От своите сънародници той често получаваше язвителни забележки и обвинения, че защитава престъпници и детеубийци. На няколко пъти срещу него имаше заплахи за саморазправа както по телефона, така и съвсем открито на публични места.\n\r\nОсман Бизанти имаше проблеми и с разследващите, които бяха изтезавали българските медицински сестри през 1999 г. С пледоарията си в защита на българките и с детайлите за мъченията, които изнесе в съдебната зала, той истински вбеси офицерите от либийските следствени органи. Тъй като се явяваше като защитник на нашите и по делото, което се водеше срещу офицерите в друг либийски съд, Бизанти успя да си навлече и гнева на някои среди в либийските служби за сигурност.\n\r\nПрез април 2007 г. адвокатският му офис в центъра на Триполи бе разбит и претършуван от неизвестни лица. Цялата му документация бе преровена и разхвърляна по пода, а креслото на бюрото в кабинета му демонстративно бе катурнато с краката нагоре.\n\r\nТогава се коментираше, че акцията може и да е с цел сплашване, но Бизанти запази завидно самообладание и продължи работата си. На предложената от българска страна защита той любезно отвърна: “Аз съм в родината си, това е моята страна и никой не би могъл да ми окаже помощ отвън. Вярвам в Бог и тази вяра ми дава кураж.”\n\r\nБизанти, както свидетелства и фамилното му име, е от много стар и уважаван триполитански род. Той е завършил право в Египет и на младини дори е участвал по едно дело в екипа от защитници на президента Ануар Садат. През 60-те години е специализирал във Франция, Великобритания и САЩ. След идването на полк. Кадафи на власт той е един от малкото истински прависти със завидно образование и опит, които остават в джамахирията. Бизанти реши да остане в Либия и след свалянето на Кадафи. \n\r\nДори на смъртния си одър този човек не забрави да бъде добър и възпитан и помоли сина си да предаде последните му поздрави на хората в България, с които дружеше и които го обичаха.\r\n ", "date": "2018.10.15", "title": "Почина Осман Бизанти – защитникът на медиците ни в Либия"}
{"url": "https://www.dnes.bg/stranata/2018/10/15/ot-50-metra-visochina-v-siloza-edin-ugasnal-jivot-na-27.390533", "text": "27-годишен мъж от Велико Търново загина нелепо при трудова злополука в Полски Тръмбеш. Николай Анчев е издъхнал на място при падане от височина над 50 метра, докато почиствал силоз в базата на рафинерия за слънчогледово масло. \r\nБлизки на жертвата разказаха пред \"Труд\", че Анчев работел във великотърновската фирма, чиито предмет на дейност е строителство, но поемала поръчки, свързани с дейности на големи височини, за които обикновено се ползват услугите на алпинисти.\n\r\nВуйчото на младежа сподели, че веднага отишъл на мястото на трагедията, където вече криминалисти извършвали процесуално- следствени действия. На място пристигнали и пожарни, трудови инспектори и съдебен лекар. \r\n                    \n                    \n                По разкази на другите очевидци, работниците били спуснати в силозите, за да почистят отлаганията от зърно по тях, които от влагата се втвърдяват и се превръщат в тежки и твърди плочи. Процедурата се извършва всяка година, преди прибирането на новата реколта в силоза.\r\nНиколай бил спуснат в силоза, обезопасен с въжета и на столче, на дълбочина от над 50 метра. При опит да събори отлаганията по стените на силоза обаче те започнали да се срутват върху него, скъсали са въжетата и са го повлекли към дъното на бункера. \r\nКогато решили да изтеглят Николай от съоръжението, работниците открили, че въжето е хлабаво и леко, и младежът не е вързан за него. Оказало се, че Николай се е откачил и паднал върху циментовия под в силоза от десетки метри височина. За зла участ бункерът бил празен, а липсващото зърно е можело да омекоти удара.\r\n\"Николай се пребил, а върху него се свлякла и твърдата зърнена маса, споделят присъствали на място пожарникари. Съдебният лекар обаче ще каже окончателното си становище за смъртта на младежа\", обясняват опечалените близки.\r\nРоднините на младия великотърновец негодуват, тъй като фирмата поемала опасни и рискови поръчки, а не ползвала квалифицираните услуги на алпинисти.\r\n\"За да спестяват пари, една такава услуга струва между 2000 и 3000 лева, са използвали такива неподготвени младежи, без опит\", твърдят почернените близки.\r\nПо неофициална информация, Николай имал желание да изкара и курс по алпинизъм, но шефовете му отлагали. За да припечелва пари и да се издържа, момчето приело да работи и тази опасна работа, коментират още от фамилията на загиналия работник. По думите им, било осигурявано на четиричасов трудов договор и се водел \"работник в строителството\".", "date": "2018.10.15", "title": "От 50 метра височина, в силоза. Един угаснал живот на 27"}
{"url": "https://www.dnes.bg/notifikacii/2018/10/15/na-horizonta-nov-sriv-7-te-riska-pred-ikonomikite.390534", "text": "Колко остава до следващия голям срив? Признаците за нова световна криза се множат, но откъде дебне най-голяма опасност?\r\nЕто топ 7 на рисковете, подредени от \"\".\r\n\r\nНеслучайно казваме: бели пари за черни дни. Светът обаче изглежда не е свикнал да пести: от 2008 година насам общата задлъжнялост е нараснала с цели 60% и в момента достига астрономическата сума от 182 трилиона (182.000.000.000.000) долара. Толкова пари липсват в обществените и частните каси по цял свят. Откъде да се вземат в такъв случай парите, които биха могли да ни спасят от нов финансов крах?\r\n                \n                \r\nТе произвеждат 40% от глобалната икономическа мощ, но продължават да са много уязвими: редица бързоразвиващи се страни насърчават вътрешното си потребление с чужди пари - най-вече с долари. Но с покачването на американските лихви тази схема ще започне да издиша, защото инвеститорите ще предпочитат да влагат парите си в САЩ. Първата жертва е Аржентина, Турция може да я последва.\r\n\r\nДоналд Тръмп все още успява да поддържа изкуствения икономически бум в САЩ - с данъчни подаръци и търговски бариери. Но в тази несигурна за световната търговия среда много компании предпочитат да харчат парите си, вместо да правят нови инвестиции. МВФ очаква през 2018 година да бъде достигнат пикът на икономическия ръст, след което ще започне стремглаво спускане надолу.\r\n\r\nМесо и зеленчуци от САЩ срещу стомана, текстил и техника от Китай: Вашингтон и Пекин взаимно си наложиха мита върху продукция на обща стойност 360 милиарда долара. МВФ е изчислил, че това ще намали икономическата мощ на САЩ с 0,9 процента, а тази на Китай - с 0,6 на сто. Ако този спор се разрасне, ще пострадат всички: световната търговия ще намалее със 17,5%, прогнозира СТО.\r\n\r\n\"Сенчестите банки\" оперират на тъмно - извън регулирания банков сектор. Според шефа на ЕЦБ Марио Драги, тези банки представляват 40% от финансовата система на ЕС. Но и много от редовните банки нямат достатъчно резерви в случай на нов срив. В същото време само 10 години след кризата поуките явно са забравени - много компании взимат рискови кредити и задлъжняват сериозно.\r\n\r\nВремето тече, а все още няма общ план за края на британското еврочленство на 29 март 2019 година. Ако не бъде постигнато споразумение за свободна търговия, само германските фирми ще трябва да плащат годишно над 3 милиарда евро за мита. А граничните контроли допълнително ще затруднят бизнеса им. Автомобилни концерни като Нисан, Тойота и БМВ по всяка вероятност ще закрият заводите си на Острова.\r\n\r\nУправляващите в Рим популисти искат да изпращат италианците по-рано в пенсия, а за безработните да осигурят безусловен минимален доход. При това Италия е след Гърция най-задлъжнялата страна в Европа - има дългове за над 2,2 трилиона евро. Междувременно Гърция излезе от европейския спасителен механизъм и се опитва сама да изчисти лошите кредити на банките си.\r\n\r\n", "date": "2018.10.15", "title": "На хоризонта – нов срив? 7-те риска пред икономиките"}
{"url": "https://www.dnes.bg/notifikacii/2018/10/15/adriian-si-otide-bezvyzvratno-iliiana-e-tuk-s-nadejda.390535", "text": "Шестима тежкоболни, които се нуждаят от бял дроб, са починали само от началото на годината. Преди два дни си отиде и 29-годишният Адриан Петков, който чакаше за животоспасяваща трансплантация. \r\nВ България подобни операции не се правят, а от месеци здравните власти не могат да намерят чужда клиника, където да изпращат пациентите. \r\nВсе още не са обучени български лекари, за да могат трансплантации като тази да се правят у нас – каквато е препоръката на европейски експерти.\n\n\n\r\n\"Искам да живея поне още 2 пъти по 27 години, да създам семейство…\", казва пред Нова тв през май Илияна Христова.\r\n                \n                Почти половин година по-късно здравните власти все още не са намерили решение за нея.\r\n\"Аз нямам информация лично от тях, това, което научавам е от медийното пространство. Всеки път информацията е различна\", разказва жената.\r\n\"При тези заболявания, при които се чака трансплантация, състоянието се влошава с всяка седмица\", обясни Стефан Тамбуев, председател на Сдружението на пациентите с дихателни заболявания.\r\nМеждувременно Илияна диша все по-трудно. Това също уврежда другите органи, а е много важно трансплантацията да се направи докато другите органи са здрави все още.\r\nДо май 2017-та българските пациенти се оперират в болница във Виена. От здравното министерство твърдят, че самата болница прекратила договора. Причината се криела в нови регламенти на организацията Евротрансплант, според които водещите европейски клиники щели да поемат пациенти само от страни, които са пълноправни членки на организацията. България не е. \r\nОт Евротрансплант обясняват обаче, че имат само договорка за обмен на органи със страната ни, но не участват в преговорите между България и европейските болници.\r\n\"Не може да сме на опашката на класацията в Европа и да искаме някакво специално отношение\", коментира директорът на Агенцията по трансплантации д-р Михаил Христов.\r\nЗа да сме пълноправен член на Евротрансплант, трябва да имаме поне 70 донорски ситуации за година, а ние имаме между 15 и 20. Така здравните власти обобщават, че липсата на донори в България, а не продължилите вече година и половина административни неуредици, са забавили трансплантациите.\r\nМеждувременно състоянието на хората като Илияна се влошава необратимо. Затова, от министерството решили, че трансплантации ще се правят у нас. Ако има донор, първият пациент ще бъде опериран до седмици. За целта тепърва ще се обучават наши лекари - нещо, което от Евротрансплант предлагат отдавна. Операциите ще се правят в болница \"Света Екатерина\" и болница \"Лозенец\", където почина чакащият Адриан.\r\n\"Абсолютно готови са и го казвам, защото дойдоха чужди специалисти, кои ги одобриха. Единият спомена, че и в Швейцария няма такива добри условия\", обясни д-р Михаил Христов.\r\nСтефан Тамбуев обаче казва, че у нас няма специалисти, които да осигурят рехабилитацията на болните след извършената операция. На това от Агенцията по трансплантация обясняват, че има възможности за диспансерно наблюдение. А за Илияна възможността да бъде оперирана у нас е нова надежда да види утрешния ден.", "date": "2018.10.15", "title": "Адриян си отиде безвъзвратно, Илияна е тук, с надежда!"}
{"url": "https://www.dnes.bg/sofia/2018/10/15/cik-iskat-v-centyra-haresa-im-sgradata-na-ns.390549", "text": "Централната избирателна комисия (ЦИК) да се подслони в старата сграда на Народното събрание, след като депутатите се преместят в Партийния дом. Да се обсъди тази възможност, предлагат от комисията в писмо до премиера Бойко Борисов и шефката на парламента Цвета Караянчева, изпратено до двамата в края на миналата седмица.\n\r\nСагата с търсенето на централа, където ЦИК да се премести, продължава вече повече от година, а подходящо помещение така и не беше намерено. \n\r\nВ писмото си до премиера и шефката на НС от изборната администрация съобщават, че след всички огледи от страна на ЦИК на сгради, предоставени от регионалното ведомство и областната управа, нито една не отговаря на изискванията за настаняване на ЦИК. \n                    \n                    \n                \r\nОт комисията посочват, че това показват и становищата на специализираните органи – МВР и ДАНС, които са идвали на огледите и са излезли с експертно мнение. Наред с това от ЦИК отбелязват, че са правили собствено проучване и са оглеждали сгради, извън списъка, даден им от властта. \n\r\nВ тази връзка те настояват, когато им се предлага сграда за оглед, то тя да бъде в състояние за такъв или за настаняване, но с минимална нужда от ремонт. \n\r\nВ заключение от ЦИК предлагат да се проучи възможността и за закупуване или евентуално построяване на сграда за работата на изборната администрация. Като приложения към писмото си до Борисов и Караянчева от ЦИК са дали подробна информация за всички сгради, който са посещавали, становищата на отделните институции и тяхното състояние.\n\r\nВсъщност последно от ЦИК ходиха на оглед в средата на месец юли когато от държавата, в лицето на регионалното ведомство, им предложиха бившата резиденция \"Банкя\" на Тодор Живков, пише \"Монитор\".\r\nТя обаче е в окаяно състояние и пред разруха и не е подходящо настаняването на комисията там. Това показвало и мнението на МВР и ДАНС, според които състоянието на резиденцията не е позволило да се установи дали има връзка с електропреносната система, нито с комуникационната и информационната инфраструктура.\n\r\nСлед това от изборната администрация бяха на оглед в централата на КТБ, чиито няколко етажа се дават под наем от синдиците на фалиралата банка.", "date": "2018.10.15", "title": "ЦИК искат в центъра, хареса им сградата на НС"}
{"url": "https://www.dnes.bg/football/2018/10/15/hubchev-shte-fintira-norvejcite-s-rokadi.390553", "text": "Селекционерът на България Петър Хубчев готви промени в състава за утрешното решително гостуване на Норвегия от Лигата на нациите.\n\r\nВ събота вечер трикольорите обърнаха Кипър за 2:1 и са лидери в групата с пълен актив от 9 точки. Скандинавците са с 3 по-малко и ако спечелим утре вечер в Осло, интригата за първото място пада.\n\r\nС оглед по-здравите физически норвежци почти сигурно в центъра на защитата ще започне Божиков или Чорбаджийски вместо Недялков, който ще действа отляво. Възможни са рокади и в предни позиции.\n\r\nХубчев е въвел казармен ред в националния отбор. По време на обяда и вечерята играчите са без телефоните си, а през останалото време са длъжни да спазват стриктен режим.\n                    \n                    \n                \r\nБукмейкърите считат България за абсолютен фаворит за спечелването на групата, като предлаганата ставка е 1.40.", "date": "2018.10.15", "title": "Хубчев ще финтира норвежците с рокади"}
{"url": "https://www.dnes.bg/sofia/2018/10/15/stolichni-kvartali-ostavat-bez-voda-utre.390559", "text": "\"Софийска вода” временно ще прекъсне водоснабдяването в някои части на столицата утре, 16 октомври, съобщиха от водното дружество.\r\nВъв връзка с подмяна на сградно водопроводно отклонение на ул. \"Стефан Караджа“, с. Горни Богров , се налага спиране на водоподаването от 10:00 до 18:00 часа на клиентите на \"Софийска вода”, живеещи в района на:\r\nс. Горни Богров. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. \"Стефан Караджа“ срещу 115 ОУ.\r\nВъв връзка с изграждане на сградно водопроводно отклонение на ул. \"Тодор Каблешков“, кв. \"Манастирски ливади“, се налага спиране на водоподаването от 10:00 до 19:00 часа на клиентите на \"Софийска вода”, живеещи в района на:\r\nул. \"Тодор Джебаров“ от ул. \"Тодор Каблешков“ до №55, магазин \"Лидл“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. \"Тодор Джебаров“ бл. 33А.\r\n                    \n                    \n                Поради подмяна на уличен водопровод на ул. \"Без име“ жк. \"Хиподрума“, се налага спиране на водоподаването от 09:00 до 19:00 часа на клиентите на \"Софийска вода”, живеещи в района на: бл. 31, бл. 32, бл. 33, бл. 34. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: пред 162 ЦДГ.\r\nВъв връзка с подмяна на сградно водопроводни отклонения на ул. \"Боровец“ и ул. \"Отдих“, кв. \"Кумарица“, община \"Нови Искър“, се налага спиране на водоподаването от 09:30 до 15:30 часа на клиентите на \"Софийска вода”, живеещи в района на: ул. \"Боровец“ и военни блокове на ул. \"Летец“ от бл. 1 до бл. 15, ул. \"Отдих“ от ул. \"Шопска“ до ул. \"Заводско шосе“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. \"Боровец“ ъгъла с ул. \"Летец“; ул. \"Отдих“ ъгъла с ул. \"Шопска“.\r\nВъв връзка с подмяна на пожарен хидрант на ул. \"Панорама“, кв. \"Симеоново“, се налага спиране на водоподаването от 10:00 до 17:00 часа на клиентите на \"Софийска вода”, живеещи в района на: ул. \"Панорама“,ул. \"Витошки езера“, ул. \"Мишова орница“, ул. \"Синьо лято“, ул. \"Горска ела“, ул. \"Митрополит Партений Зографски“, ул. \"Боримечката“, ул. \"Чичовци“, ул. \"Златен век“, ул. \"Здравец“, ул. \"Крайречна“, ул. \"Каменица“, ул. \"Боровец“, ул. \"Еминица“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. \"Бяла бреза“ ъгъла с ул. \"Панорама“.\r\nВъв връзка с изпълнение на инвестиционен проект за реконструкция на уличен водопровод на ул. \"Народен герой“ кв. \"Овча купел“ , се налага спиране на водоподаването от 09:00  до 21:00 часа на клиентите на \"Софийска вода”, живеещи в района на: ул. \"Народен герой“ , ул. \"Любляна“, ул. \"Калояново“, ул. \"Букет“, ул. \"Любляна“ №34 , 34 Б, търговски обекти по ул. \"Любляна“ от ул. \"Народен герой“ до ул. \"Калояново“ . С понижено налягане ще бъде : ул.“Любляна“, ул. \"Букет“, ул. \"Войводина могила“, ул. \"Народен герой“, и СУ 66 Филип Станиславов. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на ул. \"Любляна“ №34Б.\r\nСлед възстановяване на водоснабдяването е възможно временно повишаване  мътността на водата.\r\nСлед реализацията на този инвестиционен проект клиентите на \"Софийска вода” живеещи в района ще почувстват значително подобреното качество на предоставяните услуги.\r\nВъв връзка с монтаж на спирателен кран на ул. \"Калина Малина“, жк. \"Гео Милев\", се налага спиране на водоподаването от 10:00 до 17:00 часа на клиентите на \"Софийска вода”, живеещи на ул. \"Хемус“ - от ул. \"Симеонов век“ до ул. \"Светлоструй“, ул. \"Калина Малина“, ул. \"Горазд“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. \"Хемус“ ъгъла с ул. \"Калина Малина“.\r\nВъв връзка с ремонт на сградно водопроводно отклонение на бул. \"Илиянци“, кв. \"Военна рампа“, се налага спиране на водоподаването от 10:00 до 19:00 часа на клиентите на \"Софийска вода”, живеещи на бул. \"Илиянци“, ул. \"Проф. Иван Георгов“, ул. \"Първа Българска армия“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: бул. \"Илиянци“ срещу Завод \"Георги Костов“.\r\nВъв връзка с пресвързване на уличен водопровод на ул. \"Сашо Николов - Сладура“ жк. \"Кръстова вада“ , се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: ул. \"Сашо Николов - Сладура“ - от ул. \"Асен Йорданов“ до ул. \"Борис Руменов“. При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноски на адрес: ул. \"Сашо Николов - Сладура“ №5.\r\n ", "date": "2018.10.15", "title": "Столични квартали остават без вода утре"}
{"url": "https://www.dnes.bg/stranata/2018/10/15/bolkata-izpratiha-brat-mi-dva-metra-pod-zemiata.390554", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\n\r\nТова са яростните думи на братя на 29-годишния Адриан Петков, който от 5-годишен живее с диагнозата муковисцидоза. Адриан чака в продължение на 8 месеца да бъде трансплантиран с бял дроб и се бори със системата и нейните несъвършенства. Но 29-годишното момче губи. \r\nВсичко това ясно показва, че проблемите на българските пациенти, които са поставени на изчакване, се задълбочават. \r\n                    \n                    \n                Адриан чака в продължение на 8 месеца да бъде трансплантиран с бял дроб и се бори със системата и нейните несъвършенства. Но 29-годишното момче губи.\n\n\r\nБлизките на Адриан поискаха отговори от Министерството на здравеопазването и планират да потърсят правата си в Страсбург. В памет на Адриан те планират да създадат фондация в помощ на тези, които продължават да се борят за всяка глътка въздух.\r\n\"Това бяха хора, които всички виждаха, че умират, но никой не им помагаше. Адекватно обгрижване за белодробна трансплантация е невъзможно да се случи на този етап в България. Не съм чул в Италия да има традиции за трансплантиране на бели дробове. Не вярваме, че е имало такава възможност\", коментира Георги Костов от Асоциацията \"Пулмонална хипертония\".                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПред  той не посочи конкретно лице, което според асоциацията е виновно, но подчерта, че е нужно обединяване на усилията. По негово мнение у нас липсва обща стратегия и се работи на парче.\r\nОще днес трябва да се проведе среща с Министерството на здравеопазването и представители на клиники.\r\nНаталия Маева от Сдружението на пациенти с белодробна трансплантация отбеляза, че проблемът датира от началото на 2017 г. По думите ѝ страната ни няма договор с Евротрансплант заради недостига на донори.\r\n, каза още братът на Адриан. \r\n\"Получи се едно безвремие и ние си изгубихме шансовете. България се нуждае от донори. Със сега действащото законодателство няма как да бъдем пълноправен член на Евротрансплант\", настоя Наталия Маева в \"България сутрин\".\r\nПо думите и у нас няма специалисти, които могат да извършват белодробни трансплантации. Според нея трябва да се действа на много високо ниво в рамките на тази седмица. Маева призова премиера Борисов да провери какво се случва в Министерството на здравеопазването. ", "date": "2018.10.15", "title": "Болката: Изпратиха брат ми два метра под земята!"}
{"url": "https://www.dnes.bg/politika/2018/10/15/propadna-koalicionniiat-syvet-na-gerb-i-patriotite.390555", "text": "Пропадна Коалиционният съвет на ГЕРБ и \"Обединени патриоти\", който трябваше да се състои днес.\r\nТе трябваше да обсъдят редица въпроси, сред които предстоящия вот на недоверие към кабинета, поискан от БСП на тема здравеопазване, искане на нов главен секретар на МВР, както и инцидента със съпругата на Волен Сидеров - Деница Гаджева, съобщава \r\nПричина за пропадането на Коалиционния съвет е ангажираност на част от участниците в съвещанието.\r\n ", "date": "2018.10.15", "title": "Пропадна коалиционният съвет на ГЕРБ и Патриотите"}
{"url": "https://www.dnes.bg/obshtestvo/2018/10/15/vyzmezdie-djambazki-iska-himicheska-kastraciia.390551", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Тежкото убийство в Русе на Виктория Маринова провокира множество реакции. Една от тях беше тази на евродепутата Ангел Джамбазки, който призова за връщане на смъртното наказание при подобни тежки и изключително жестоки случаи.\n\n\n\n\r\nСпоред него извършителите на подобни деяния нямат право да се връщат отново в обществото, защото няма да се поправят.\r\nАнгел Джамбазки заяви в студиото на \"България сутрин\", че е убеден, че трябва да се върне смъртното наказание, въпреки липсата на подкрепа в обществото за това.\r\n\"За подобно зверско деяние, абсолютно нечовешко, няма друго справедливо възмездие. Това е моето лично убеждение\", настоя евродепуатът.\r\n                    \n                    \n                Джамбазки беше категоричен още, че при подобни случаи много често извършителите се възползват от съкратено производство и след няколко години излизат на свобода. Именно за такъв случай припомни той.\r\n\"Помните ли убиецът на студентката във Велико Търново. Още едно прекрасно младо момиче убито за нищо. Този беше извършил преди това две убийства. Вместо да получи справедливото възмездие, отново беше в храстите с брадва\", добави Ангел Джамбазки пред .\r\nТой настоя за промени, които да касаят именно тези тежки криминални деяния. Според евродепуатът, ако не се върне смъртното наказание, то трябва да се въведе химическа кастрация на извършителите, която практика вече съществува в други страни.\r\nДжамбазки обясни, че второто нещо, което задължително трябва да стане, е да се премахне съкратеното следствие.\n\r\n ", "date": "2018.10.15", "title": "Възмездие: Джамбазки иска химическа кастрация!"}
{"url": "https://www.dnes.bg/world/2018/10/15/petima-zaginali-pri-navodneniia-v-iujna-franciia.390564", "text": "Най-малко петима души загинаха при наводнения в департамента Од, Южна Франция, след поройни валежи през изминалата нощ, предаде Ройтерс, като се позова на местните власти.\r\nХеликоптерите на гражданска защита са чакали края на пороите, за да могат да започнат спасителните операции, заяви пред телевизия Бе Ем Еф префектът на Од Ален Тирион.\r\n\"Има хора, останали блокирани на покривите на домовете си. Ще използваме хеликоптери, за да ги евакуираме, защото не можем да стигнем до тях с лодки заради течението\", посочи Тирион.\r\nОчаква се днес нивото на водата в района да се покачи, тъй като според метеорологичните прогнози ще продължи да вали почти до обяд. Училищата в Од няма да работят, а на жителите им бе наредено да не излизат от домовете си.\r\nНационалната метеорологична служба обяви в Од червен код, предаде ТАСС, цитирана от БТА. Много пътища са наводнени, а до други няма достъп заради паднали дървета.\r\n ", "date": "2018.10.15", "title": "Петима загинали при наводнения в Южна Франция"}
{"url": "https://www.dnes.bg/obshtestvo/2018/10/15/humannost-za-ili-protiv-smyrtnoto-nakazanie.390550", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЕдна жестока трагедия, разиграла се в Русе и разплела се пред очите на цялото общество, изкара на показ \"заровена\" преди 20 години тема, изпълнена с много силни и противоречиви емоции.\r\nВ социалните мрежи възкръсна дискусията \"За\" или \"Против\" връщането на смъртното наказание. Политици дори заговориха за отпадането на Института за съкратено съдебно следствие.\n\n\n\n\r\nСпоред журналиста Патриция Кирилова темата стана доста актуална не само у нас, а и в цяла Европа.\r\n\"Дори министър Каракачанов се обяви за някакъв вид кастрация при по-тежки престъпления. Проблемът е, че в българските затвори условията са прекалено леки, затворниците дори си развиват бизнес. Даже някои затворници, след като излязат, искат пак да влизат. Говорят си с телефони и изкарват пари\", категорична е Кирилова.\r\n                    \n                    \n                Тя е на мнение, че по света все още има държави със смъртно наказание, но в Европа сме приели, да сме по-хуманни към престъпниците.\r\n\"Има неща, които не се обявяват по новините, за да няма напрежение. Всеки има право да си каже мнението за смъртното наказание, но не е достатъчно това, което се случва с хора, които извършват зверства. Влизат в затвора и след малко време излизат без проблем\", уточни още журналистът.\r\nПо думите на режисьора Максим Генчев е нужен много сериозен дебат по въпроса за връщането на смъртното наказание.\r\n\"Ние сме член на ЕС и не може да се приемат подобни варварски закони. Това е популизъм. Голяма част от обществото е оскърбено в момента и е обзето от гняв. Не може да се убива наред. Това е деструктивната същност на човека, камо ли да се правят закони за това\", каза още Генчев пред .\r\nРежисьорът допълни още, че когато един човек е доказано виновен, той трябва да бъде \"жигосан\" от обществото.", "date": "2018.10.15", "title": "Хуманност!? \"За\" или \"Против\" смъртното наказание"}
{"url": "https://www.dnes.bg/obshtestvo/2018/10/15/radev-iska-radiomylchanie-po-temata-za-iztrebitelite.390566", "text": "\nПрезидентът Румен Радев настоя комисията, която разглежда офертите за изтребители за аваиацията ни, да може да работи спокойно.\r\n\"В авиацията има хубав термин радиомълчание. Призовавам и премиера, и министрите, и депутатите да запазят радиомълчание, докато тече работата на междуведомствената комисия\", каза Румен Радев на въпрос за закупуването на новите самолети.\n\n\n\"Да покажем, че сме цивилизована държава и прозрачност, обективност, равнопоставеност не са празни приказки\", заяви държавният глава.\r\nСпоред военния министър Красимир Каракачанов до края на годината се очаква да има сключен договор.\r\n                    \n                    \n                Той и държавният глава участваха в отбелязването на празника на авиацията пред Паметника на българския летец до сградата на Народното събрание.\r\nРадев поздрави летците за празника им и им пожела вяра и по-добро бъдеще, в което ще могат да разгърнат способностите си. Защото ВВС са извор и школа по родолюбие, патриотизъм, чест и достойнство, посочи той. \r\nПремиерът Бойко Борисов постави наскоро условие изтребителите да са нови, а не втора ръка, а военният министър Каракачанов обяви, че такива са и настроенията в армията.\r\nБившият държавен глава Росен Плевнелиев пък видя геополитика в решенията и изрази опасенията си пред , че ще купим \"бутикова система\".\r\n ", "date": "2018.10.15", "title": "Радев иска \"радиомълчание\" по темата за изтребителите "}
{"url": "https://www.dnes.bg/notifikacii/2018/10/15/romi-napadnaha-policai-v-gylybovo.390557", "text": "Роми нападнаха полицейски патрул в Гълъбово, съобщават от МВР.\r\nИнцидентът е станал в неделя към 14.24 часа, когато е получен сигнал за силна музика, идваща от махалата в Гълъбово. \r\nПристигналият на място полицейски екип установил пияна компания, а звуците идвали от инсталирана подвижна тонколона. При последвало полицейско разпореждане за спиране на музиката и представяне на документи за самоличност, събралите се не се подчинили на органите на реда и започнали да се държат агресивно и арогантно – хвърляли камъни и се заканвали. \r\nНа място е пристигнала жандармерия, работата по случая продължава.\r\nНа този етап са задържани петима нападатели. Изяснява са съпричастността на други лица към инцидента.", "date": "2018.10.15", "title": "Роми нападнаха полицаи в Гълъбово"}
{"url": "https://www.dnes.bg/muzika-drugi/2018/10/15/za-posledno-kareras-s-grandiozen-koncert-v-sofiia.390562", "text": "Великият испански тенор Хосе Карерас ще се сбогува с българската публика с грандиозен концерт на 11 май следващата година в зала Арена Армеец в София. \r\nВ бляскавото шоу, в което участие ще вземат над 120 човека, ще бъдат представени всички велики и обичани изпълнения на легендарния изпълнител, превърнали се в емблеми на няколко поколения.\r\nДиригент на бенефисния концерт на Карерас ще бъде големият испански диригент Давид Хименес.\r\nСъбитието, чийто организатор е АРТ БГ, се очертава като наистина паметно, тъй като е едно от малкото концертни изяви на единия от \"Тримата тенори\",  разредил до максимум участията си на голяма сцена. Това ще бъде неговата последна изява на Балканите въобще.\r\n                    \n                    \n                Хосе Карерас е носител на много отличия за своето творчество – сред тях: Златен медал на каталунското правителство (1988), \"Принц на Астурия\" (1991) и други. На 22 септември 2006 г. открива във Фуенлабрада театър, който носи неговото име.\r\nИзпълнява главната роля в едноименния филм за живота на оперния певец Хулиан Галяре.\r\nБилети за концерта на Карерас могат да се закупят от днес, 15 октомври, в мрежата на Ивентим, както и онлайн на цени от 50 до 110 лева. ВИП местата са оценени на 180 лв.", "date": "2018.10.15", "title": "За последно: Карерас с грандиозен концерт в София"}
{"url": "https://www.dnes.bg/football/2018/10/15/bodurov-machyt-s-norvegiia-e-final.390578", "text": "Централният защитник на ЦСКА Николай Бодуров заяви, че се надява на четвърта поредна победа утре в турнира Лига на Нациите. България спечели с 2:1 у дома над Кипър в събота и сега се изправя в мач, който може да реши крайния победител в групата.\r\nНашите имат 9 точки, а домакините от Норвегия са с 6. Следват Кипър с 3 и Словения без актив. Отборът замина днес в 10.30 часа с полет за Осло.\r\n \r\n\"Надяваме се след 3 победи от 3 мача да стане 4 победи от 4 мача. Никой не мисли за хикс, но ще видим какво ще стане. Ние имахме едва един ден да се подготвяме за този мач. Но не мисля, че кой знае какво особено трябва да се подготвяме. Вече играхме с Норвегия, знаем ги. Определено не сме спокойни преди мача, защото за нас това е финал. Ако спечелим, можем да си решим всичко в групата\", заяви още Бодуров.\r\n \r\n\"Очаквам мачът да бъде едно джаскане. А норвежците да бъдат по-агресивни и от мача в София\", заяви още опитният бранител, който принципно не се плаши от единоборства.\r\n \r\nПопитан дали Норвегия е най-сериозният съперник на България в групата, той отговори: \"С оглед на събраните точки - да. Но искам да подчертая, че Словения е много качествен отбор, като си спомням как играха срещу нас първия мач. Но не знам и нямам обяснение защо губят от всички. За мене е необяснимо защо не печелят точки.\r\n \r\nБодуров има приятни спомени от предишното гостуване на България в Осло. На 13-и октомври 2014-а година със селекционер Любослав Пенев той вкара за нашите в края на първото полувреме, но домакините победиха с 2:1 в мач от квалификациите за Евро 2016.\r\n \r\n", "date": "2018.10.15", "title": "Бодуров: Мачът с Норвегия е финал"}
{"url": "https://www.dnes.bg/stranata/2018/10/15/sled-paleja-v-burgas-opit-za-ubiistvo.390563", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ събота сутринта бе запалена гума пред вратата на дома на бургаския фоторепортер Борислав Пенков. Горели са вратата на апартамента, електрическата инсталация на входа и вратата на асансьора. Заради гъстия дим се е наложило хората от някои апартаменти да бъдат евакуирани.\n\n\n\r\nПреди година Пенков бе нападнат пред запалено заведение, докато снима за вестник \"Черноморски фар\". Нанесени са му множество удари от собственика на заведението Петър Биберов. Следва дело, което е приключило със споразумение, а въпросният мъж е осъден на пробация.\r\n\"Отидох и направих няколко снимки на изгорялото заведението. Приближих се от външната страна и тогава ме нападнаха 8 души с обиди и заплахи. Заведох дело срещу Петър Биберов. Той ми нанесе доста тежки удари в слабините и аз съм с увредено здраве\", обясни пред фоторепортерът.\r\n                    \n                    \n                По думите му, след като завел дело срещу Биберов, започнали и заплахите и сплашванията.\r\n\"Този палеж е опит за убийство, не само на мен, а и на целия вход. Няма други причини, това е свързано с работата ми. От полицията в момента работят, оттам нататък върховенството на закона трябва да победи\", допълни той.\r\nГлавният редактор на вестник \"Черноморски фар\" Силвия Шатърова допълни, че този палеж е много грубо нарушаване на закона.\r\n\"Принципно процесът в съдебната зала свърши, но явно конфликтът продължава. Притеснени сме, че в 21 век се продължава конфликти да се разрешават така\", каза още Шатърова. ", "date": "2018.10.15", "title": "След палежа в Бургас: Опит за убийство!?"}
{"url": "https://www.dnes.bg/sofia/2018/10/15/v-obuvkite-na-nezriashtite-den-na-beliia-bastun.390565", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПонякога сърцето вижда това, което е невидимо за очите. Екипи на Фондация \"Синергия\" предлагат активни турове, като в Световния ден на белия бастун софиянци ще имат възможността \"да влязат в обувките\" на незрящите.\r\n\"Правим регулярни разходки и те ще стават все по-чести. Предизвикателството е да се усети града по един нов начин. Този нов формат е изключително интересен. Ще можем да го правим няколко пъти седмично за всички желаещи\", сподели Евгени Митев, който е част от организацията.\r\nНезрящата Ралица Чалова пък посочи пред , че основните трудности са свързани с разбитите плочки, паркираните коли и светофарите, които по думите ѝ не са добре озвучени.\r\n                    \n                    \n                Ралица смята, че благодарение на тези разходки нагласите на хората ще бъдат променени, тъй като се получава смяна на ролите. Ще обръщат внимание на детайли, които не са забелязвали с отворени очи, убедена е тя.\r\nПредставител на Фондация \"Синергия\" демонстрира помощно устройство, което може да бъде прикрепено към всички видове очила. То чете всякакъв текст от всякаква повърхност и позволява на голяма част от незрящите хора да се върнат на работа. Вече е на пазара, но цената му е висока, тъй като е изключително високотехнологичен продукт.", "date": "2018.10.15", "title": "В обувките на незрящите: Ден на белия бастун"}
{"url": "https://www.dnes.bg/obrazovanie/2018/10/15/obshtejitiia-za-niakoi-usloviiata-nedopustimi.390552", "text": "\n\r\nСтуденти на СУ \"Св. Климент Охридски\", които не бяха класирани на първия етап от настанителната кампания, получиха своя шанс, след като останалите ВУЗ-ове отпуснаха стаи в своите блокове.\r\nДобрали се до заветното място в общежитие там ги чакат \"екстри: мухъл, оголени стени, неизчистени бани, дървеници, изтърбушени матраци върху легла с пружини, разкъсан балатум.\r\nВеднага след като приключи първият етап от настаняването в общежития в СУ, започнаха да се попълват местата, отпуснати от чуждите ВУЗ-ове.\n\n\n\r\nДопълнителните стаи дойдоха основно от Университета по архитектура, строителство и геодезия, Техническия и Медицинския университет, пише \"Монитор\".\r\n                    \n                    \n                Докато условията в първите два ВУЗ-а бяха горе-долу приемливи, това не може да се каже за Медицинския, в който допреди това дори не живееше никой.\r\nПроблемите на студенти, които не са получили шанса да бъдат настанени в общежития, карат Стиляна Кондакова, която е първи курс и следва PR в СУ, да се възмути.\r\nОсвен че обяснява за дублираните стаи, тя обърна внимание и на мизерните условията, цитирайки част от мненията на колегите си: \"Затворите и бежанските лагери са по-прилежни. Гавра... после защо младите напускали България!\",\r\n\"Докъде стигнахме - да сме 2018 година и да сравняваме общежития и казарма\", възмущават се студенти.\r\n\"Не мога да кажа, че тези цитати са 100% верни, но твърдя, че в тях има истина. Има забрана за домашни любимци в общежитията, а тогава хлебарките и дървениците какво правят там? И те ли вече са студенти?\", възмущава се Стиляна.\r\nКъсно в събота вечер излезе и второто класиране за общежития в СУ, за всички, които бяха изпуснали срока да подадат документи и не се бяха класирали на първото. Още 308 възпитаници на Алма матер се сдобиха с покрив над главата. Добрата новина за 2/3 от тях е, че ще бъдат в стаи в някои на блоковете на СУ, като дори се виждат такива и в някои от ремонтираните.\r\nОт днес (15 октомври) имат пет дни, в които да се настанят. За разлика от тях възпитаниците на УНСС, където също имаше недостиг на места, все още са в очакване на своето класиране, въпреки че подаването на документи за него приключи още на 2 октомври.\r\n\"След разговори със студенти от първи курс се установи, че освен ненастанени първокурсници, има късметлии, които участват в дублиране на стаята им. Колко ли е прекрасно да отвориш вратата на общежитието ти и да разбереш, че там са на принципа \"кой превари - той завари\". Комисията дава един отговор на всички въпроси: \"Нямаме стаи, три блока са в ремонт\", пише Стиляна.\r\nТя задава и резонни въпроси защо ремонтът не е бил започнат още през на лятото и дали комисията взима предвид броя на приетите студенти с местожителство извън София.\r\n\"Защо не стартирахте по-рано подаването на документи за участие в класиране за общежития? Благодарение на това Ви поведение и отношение Вие, Великият Софийски университет, разочаровате студентите и ги отказвате от образованието във вашите факултети\", посочва Стиляна.\r\n\"Защо хората бягат в чужбина ли?! Защото 2 седмици преди началото на учебната година знаят къде ще живеят следващите няколко години и с кого! А нашите студенти, влезли с изпити и високи оценки, търсят при кого да спят, защото нямат възможността за хотел или квартира. След като от университета е споделена информация, че за всички първокурсници ще има общежитие, защо не се спазва? Защо хората биват залъгвани?\", завършва разочарованата студентка. ", "date": "2018.10.15", "title": "Общежития... за някои. Условията – недопустими!"}
{"url": "https://www.dnes.bg/notifikacii/2018/10/15/na-selo-dalech-ot-grada-i-shuma-ne-s-lopata-a-s-laptopa.390542", "text": "Забравете типичната селска картинка от миналия век: къщи, потънали в разруха, по пейките престарели хора, оплакващи старините си и чакащи Господ да ги прибере по-бързо, та да се свършат мъките им.\r\nПредставете си спретнати къщи, заселени с млади хора. Седят на чист въздух на маси отвън пред лаптопите си. През деня работят, вечер се събират и обменят опит и знания. После заедно се разхождат по планинската пътека, която води до красива поляна с цветя. Връщат се, има курс по дърворезба или керамика. Вечерта се събират пред селската сцена за джаз концерт. На другия ден са на иновативно събитие как да започнат собствен бизнес например…\r\nСвежата картинка не е сцена от някой сайънс фикшън, а реално съществува в България, в поселището Зелин до Ботевград. Там в къщата на баба си младата юристка Цветина Петкова е създала първия професионално организиран хъб (място) за събиране на дигитални номади, които искат да живеят и работят на село.\r\n                \n                Това е международно движение. Дигиталните номади са хора, които искат да се откъснат от Матрицата. А Матрицата е корпоративната среда, с работно време от 9 до 17 ч. Тя е и начин на мислене, на живот, на работа. Дигиталните номади отказват да работят в офис. Ако им е нужен само един лаптоп, те биха могли да работят на която и да било точка на България и дори на света. Достатъчно е на мястото да има надежден Wi-Fi.\r\nМоже да се каже, че дигиталното номадство е част от движението дауншифтинг, или да ограничиш стреса. Това социално явление набира все по-голяма популярност на Запад. В буквален превод означава \"да превключиш на по-ниска скорос\", да намалиш темпото. Философията му е контрапункт на забързания и динамичен начин на живот в града. Удовлетворението от успеха, професионалната реализация и пълната банкова сметка са заменени с щастието от опростения и осмислен начин на живот със свободата да избереш кога да работиш и кога да почиваш, и то сред природата.\r\nТези хора отказват да зависят от заплатата си и търсят начини да предприемат свой собствен бизнес. Преместват се да живеят в къщи на село. Събират се с хора, които мислят като тях и се учат един от друг как се прави стартираща компания.\r\n\"Досега под кариера разбираме един и същи модел – университет, работа в компания, катерене нагоре по кариерната стълбица и какво? В един момент стигаш до най-високата позиция в една компания и установяваш, че това не ти носи нищо – казва Цветина пред \"Труд\". – Но може да се живее и по друг начин – професионалното и лично развитие да вървят ръка за ръка и да се издържаш от работата, която ти носи най-голямо удоволствие. И няма нужда да се доказваш на някого и да се титуловаш като търговски директор или каквото и да било друго, за да живееш щастливо. Защото в крайна сметка работиш за други хора, които те експлоатират\".\r\n\"Следва бърнаут, или професионално \"изгаряне\", който влачи след себе си демотивация. Чувстваш се изцеден и използван. При дигиталните номади това също е кариера, но пречупена през личния избор – обяснява Цветина. – Кой е казал, че работата и удоволствията трябва да бъдат разделени? Те могат да вървят в синхрон. Тоест ако днес почивам, или се забавлявам, или ходя на конна езда, после имам свободно време да избера колко часа и кога да работя така, че да мога да си позволя таксата за конна езда. А не да работя по 8 или 12 часа, за да стана търговски директор, да нямам време за семейството си, нито за нещата, които обичам да правя\".\r\nВ същото време селото, в което се нанасят 25-35-годишни образовани хора се оживява, усвояват се земи с богати плодородни почви, оставени да пустеят, което само по себе си е много родолюбиво начинание.\r\n\"Затова се върнах и в България, защото, пътувайки много по света, я преоцених. Преоцених с какво разполагаме тук като природа, ресурси, свобода – казва Цвети. – Световна тенденция е хората да се връщат обратно към природата и има много млади българи, които искат да го направят. Така променяме и икономиката, на локално и глобално ниво. Дауншифтингът означава и свободата на избор да живееш и работиш в други условия – с качествена храна, спорт и избор с какво да си изкарваш прехраната. Което ти дава най-ценното – спокойствието от свободата на избора\".\r\nМащабната идея на проекта на Цветина \"Номадско ЕдинЕние\" (UnityHub) е да се създаде мрежа от коуъркинг и коливинг места, като моделът се разпространи и по други български села.", "date": "2018.10.15", "title": "На село, далеч от града и шума: Не с лопата, а с лаптопа!"}
{"url": "https://www.dnes.bg/notifikacii/2018/10/15/zalojnicheska-drama-naloji-evakuaciia-na-garata-v-kioln.390606", "text": "Неизвестни нападатели са взели заложници в централната гара в Кьолн. Инцидентът е станал в аптека в сградата на централната гара на германския град. \r\nМестни медии съобщават, че са чути изстрели. Властите са наредили евакуация на гарата, която е основен транспортен център за Германия и Западна Европа, съобщи DW. \r\nПолицията е посъветвала хората да избягват района и да очакват закъснения на влаковете. \r\nВластите не дават повече информация за броя на нападателите и заложниците.", "date": "2018.10.15", "title": "Заложническа драма наложи евакуация на гарата в Кьолн"}
{"url": "https://www.dnes.bg/stranata/2018/10/15/31-dekemvri-e-raboten-po-koleda-5-pochivni-dni.390605", "text": "Общо 5 дни ще почиваме за Коледа тази година, но затова пък ще работим на 31 декември.\r\nПочивните дни за коледните празници започват още от 22 декември (събота) и продължават до 26 декември (сряда).\r\nОфициалните почивни дни са 24, 25 и 26 декември. Първият работен ден след Коледа се пада на 27 декември (четвъртък), съобщи .\r\n31 декември обаче се пада в понеделник, което го прави работен ден.\r\nЗа Нова година ще почиваме само на 1 януари, а 2 януари ще е първият работен ден от 2019 г.", "date": "2018.10.15", "title": "31 декември е работен! По коледа – 5 почивни дни"}
{"url": "https://www.dnes.bg/stranata/2018/10/15/iumruci-podred-za-jenata-tyshtata-baldyzata.390591", "text": "41-годишен мъж е бил арестуван, след като нанесъл побой над жена си, сестра й и тъщата, съобщиха от МВР. \r\nИнцидентът е станал в неделя следобед в пловдивското село Бяла река.\r\nОколо 17 часа най-възрастната от трите жени съобщила на тел. 112, че криминално проявеният й зет ги е нападнал. \r\nТой бил дошъл да търси съпругата, която избягала при майка си след скандал. Тъй като тъщата отказала да го пусне в къщата, мъжът се заканил да я ликвидира и налетял на бой. \r\nАгресивният мъж е задържан за едно денонощие в ареста. Срещу него е започнала проверка за закана за убийство.\r\nСрещу тъщата пък е образувано бързо производство, тъй като потрошила с камък микробуса на зетя, пише \"\".", "date": "2018.10.15", "title": "Юмруци подред: За жената, тъщата, балдъзата"}
{"url": "https://www.dnes.bg/snimka-na-denia/2018/10/15/slynceto-shte-prodyljava-da-ni-topli-i-vyv-vtornik.390572", "text": "Слънчевото и топло време ще продължава да ни радва и през утрешния ден, сочи о на НИМХ-БАН.\n\r\nПрез нощта ще бъде предимно ясно и почти тихо. По-значителни временни увеличения на облачността ще има над южните райони. Минималните температури ще бъдат предимно между 4 и 9 градуса. \n\r\nСутринта на места в низините и около водните басейни ще има условия за образуване на мъгла или ниска слоеста облачност. През деня ще преобладава слънчево време. Ще духа слаб, в Източна България до умерен североизточен вятър. Преобладаващите максимални температури ще бъдат 20-25 градуса.\n\r\nНад Черноморието ще преобладава слънчево време с по-значителни временни увеличения на облачността над южното крайбрежие, без валежи. Ще духа до умерен североизточен вятър. Максималните температури на въздуха ще бъдат 20-23 градуса. Температурата на морската вода ще бъде 19-21 градуса. Вълнението на морето ще бъде 2-3 бала.\n                \n                \r\nНад планините ще преобладава слънчево време. Ще духа умерен, по високите и открити части - до силен вятър от изток-североизток. Максималната температура на височина 1200 м ще бъде около 16 градуса, на 2000 м - около 9 градуса.\n\r\nВремето в сряда също ще остане без съществена промяна, като максималните температури ще останат между 20 и 25 градуса.", "date": "2018.10.15", "title": "Слънцето ще продължава да ни топли и във вторник"}
{"url": "https://www.dnes.bg/obshtestvo/2018/10/15/d-r-angel-kunchev-gripyt-idva-oshte-prez-noemvri.390573", "text": "На прага на есента се очаква да ни атакуват 4 щама грип. Това са вече познатите от миналия сезон щамове \"Мичиган\" и \"Пукет\", и още два нови – \"Сингапур\" и \"Колорадо\", обясни държавният здравен инспектор д-р Ангел Кунчев по bTV.\r\nЗа пациента това значи класическата изявена картина с остро начало -  силна отпадналост, подчертано главоболие, трудно повлияващата се  температура. По думите му е рано да се каже кой точно щам ще преобладава у нас.\r\nПрогнозата му е, че грипните щамове ще ни атакуват от ноември.\r\n\"По-скоро ме притеснява \"Сингапур\", защото е най-новият и една година по-късно от него излезе само един от Б-щамовете и хората по-рядко имат изграден имунитет\", обясни той.\r\n                    \n                    \n                Д-р Кунчев направи уговорката, че в Северното полукъбло грипът още не е дошъл и се съди само по  грипната активност в южната.\r\nПървите щамове се очаква да бъдат изолирани още в края на този месец или началото на ноември, обяви експертът. Ще ни атакуват още \"Пукет\", но към него има изграден имунитет у повече българи.\r\n\"Пукет\" е най-старият от всички, минал е два пъти през България и имунната ни система трябва да действа за разлика от възникналия през 2017 г. \"Колорадо\". Ако той вземе предимство пред А-щамовете, може да се срещнем с по-висока заболяваемост.\r\nД-р Кунчев обясни, че сега е време да се постави ваксина и призна, че самият той все още не се е ваксинирал.\r\nНе повече от 2-3% доскоро се имунизираха у нас, посочи лекарят. Имаме уверения че от следващата година ваксината става безплатна за хората над 65 г. и именно тогава може да се постигнат 10-15% от първите години на кампанията.\r\n ", "date": "2018.10.15", "title": "Д-р Ангел Кунчев: Грипът идва още през ноември!"}
{"url": "https://www.dnes.bg/sofia/2018/10/15/g-p-group-sdava-remonta-na-car-boris-iii-dovyrshva-grafa.390597", "text": "\"Джи пи груп\" се оттегли от процедурата за ремонт на трамвайното трасе по столичния бул. \"Цар Борис III\", съобщи столичният кмет Йорданка Фандъкова, която провери ремонта на градината \"Св. Климент Охридски\" между Народното събрание и Софийски университет. \r\nКомпанията беше класирана на първо място, но процедурата все още не е приключила и не е сключен договор. \r\nВероятно за изпълнител ще бъде избрана класираната на второ място компания.\n\n\n\r\n\"Ремонтът трябва да започне напролет, така че няма да има забавяне\", каза Фандъкова.\r\n\"Джи Пи Груп\" ще продължи да изпълнява ремонта на ул. \"Граф Игнатиев\", обясни столичния кмет и допълни, че \"няма как да оставим улицата разкопана наполовина\".\r\n                    \n                    \n                240 000 лв. е санкцията за всеки ден забавяне за ремонта на зоната около градината \"Св. Климент Охридски\", а за некачествена работа - глобата е 1,2 млн. лв. \r\nВ момента там се полагат гранитни настилки, а жълтите павета ще бъдат използвани за ремонта на ул. \"6 септември\". \r\nФандъкова бе категорична, че ремонтът ще се наблюдава под лупа. Изпълнител на обекта там е \"ПСТ груп\"\r\n ", "date": "2018.10.15", "title": "G.P. Group сдава ремонта на \"Цар Борис III\", довършва \"Графа\""}
{"url": "https://www.dnes.bg/notifikacii/2018/10/15/chokov-ostava-bez-kola-za-200-bona-dom-nad-200-kv-m-94-nivi.390601", "text": "По искане на Комисията за противодействие на корупцията и за отнемане на незаконно придобитото имущество (КПКОНПИ) Софийският градски съд (СГС) е наложил обезпечителни мерки на имуществото на бившия кмет на с. Галиче Ценко Чоков, съпругата му и двамата му синове.\n\n\r\nЦената на бъдещия иск на КПКОНПИ е 3 217 984 лв. Процедурата срещу Чоков е започнала след уведомление за повдигнато обвинение за лихварство като делото все още е висящо, \r\nОбект на обезпечителните мерки са 153 недвижими имота в землището на с. Галиче – 94 ниви с обща площ 1 570, 910 дка, 41 лозя с обща площ от 42,968 дка, 3 горски площи от общо 11,599 дка, ½ идеални части от 5 ниви с площ от 93,350 дка, трайни насаждения, както и 7 парцела в селото, от които 4 с масивни постройки в тях.\r\n                \n                Имуществото включва още един имот на територията на София със застроена площ 236 кв.м. и две паркоместа на стойност 500 000 лв., както и 4 автомобила, на стойност съответно 217 000 лв. 50 000 лв., 45 000лв. и 6 800лв. Наложени са запори на банковите сметки на Чоков и съпругата му.\r\nЗапорирано е вземане в размер на 350 000 лв., представляващо предоставен заем от свързани лица.\r\nИскът на КПКОНПИ е заради обвинението на Чоков от месец май 2016 година, а обвинението е, че той е ръководил престъпна група за лихварство.\r\nПо това обвинение Чоков беше оправдан на първа инстанция. Той обаче има още две обвинения - че е лидер на организирана престъпна група, занимавала се с лихварство,  отвличания, побои и палежи. Като участник в него пред Темида се яви  и един от синовете му. По тези обвинения бившият  кмет на Галиче беше осъден на 4 години и 6 месеца затвор.\r\nВ края на септември 2018 г. обаче Апелативният спецсъд уважи молбата на бившия кмет и го пусна под домашен арест заради влошеното му здравословно състояние и предстояща операция. \r\nЧоков страда от диабет, диабетна полиневропатия, няколко язви, дископатия, урологично заболяване, а наскоро е претърпял операция, като предстоят и други.\r\nМагистратите обаче го задължиха да остане в столицата, а не да се връща в родното си Галиче, за да не може да влияе и да оказва принуда върху свидетели по делото срещу него.\r\nОбвиненията срещу Чоков дойдоха след серия от репортажи от село Галиче и обвинения от страна на негови съселяни за тормоз, включително и за палеж на автомобили.\r\nКато начало скандалният кмет на Галиче стана национално известен при провеждането на местните избори, когато заведе на курорт част от съселяните си, а тържеството за победата му на изборите беше с впечатляващо музикално оформление.\r\nПрез октомври 2017 г. ВАС реши, че Чоков вече не е кмет на Галиче. Решението на ВАС беше след повече от четири месеца след постановлението на административния съд на Враца. Върховните съдии потвърдиха решението Ценко Чоков да бъде отстранен от поста.\r\nСъдът тогава отмени решението на Общинската избирателна комисия от началото на май месец, която се позова на правото на Чоков да ползва неплатен отпуск и остави скандалния кмет на поста му, отменяйки решението на ЦИК за предсрочно прекратяване на мандата му.", "date": "2018.10.15", "title": "Чоков остава без: Кола за 200 бона, дом над 200 кв. м, 94 ниви..."}
{"url": "https://www.dnes.bg/politika/2018/10/15/bsp-v-ataka-zaradi-zdraveopazvaneto-vnese-vota.390621", "text": "\n\r\nБСП внесе вота на недоверие към кабинета за провал в политиката на здравеопазването.\n\n\n\n\r\n\"Внесохме мотивите за вота, всички сме се подписали\", заяви пред журналисти председателят на ПГ на \"БСП за България\" Корнелия Нинова.\r\n\"С този вот искаме оставката на правителството на ГЕРБ и \"Обединени патриоти\" за това, че не искат и не могат да се справят с катастрофалното състояние в сектор \"Здравеопазване\", посочи тя, цитирана от БТА.\r\nСпоред парламентарния правилник разискванията по проекта за решение за гласуване на вот на недоверие започват не по-рано от три дни и не по-късно от 7 дни от постъпването на предложението.\r\n                    \n                    \n                Гласуването на проекта за решение се провежда не по-рано от 24 часа след приключване на разискванията.\r\nТова е третият вот на недоверие към кабинета \"Борисов 3\". Първите два бяха по темите \"Корупция\" и \"Сигурност\".\r\nСред мотивите за вота за здравеопазването Корнелия Нинова посочи, че стотици хиляди български граждани не могат да се лекуват, или защото нямат достъп до лекар и болница, или защото нямат пари да си доплатят лечението. \n\r\nТя отбеляза, че изрядни платци на здравни осигуровки трябва да доплащат, което е противоконституционно. Най-неизрядният платец в държавата на здравни осигуровки е правителството, заяви Нинова и добави, че то не изпълнява задължението си да плаща за деца, пенсионери и администрация. \n\r\nПо думите й вместо държавата да стане изряден платец на здравни вноски, управляващите искат да натоварят допълнително работещите българи със задължителна здравна застраховка от 12 лева.\n\r\n\"Нашите политически опоненти през цялото време внушават, че това е вот за намерения, което не е вярно. Вот се внася за провал в политика, т.е. за настоящото състояние на здравеопазването и за политиката, която това правителство провежда вече две години\", заяви Нинова.\n\r\nЛидерът на БСП посочи също, че лекарствата се изнасят от България, лекарите и медицинските сестри напускат страната и въпросът с кадрите е катастрофален. ", "date": "2018.10.15", "title": "БСП в атака заради здравеопазването, внесе вота"}
{"url": "https://www.dnes.bg/notifikacii/2018/10/15/dramata-v-kioln-policiiata-pregovaria-s-pohititelia.390625", "text": "\n\r\nВ района на площад Бреслауер плац е бил взет заложник, потвърди полицията в германския град Кьолн. Полицията се намира на местопроизшествието и изяснява ситуацията. Моля да избягвате района\", написа германската полиция в Twitter за ситуацията със заложник в Централна гара.\n\r\nВластите съобщиха, че са в контакт с похитителя, взел за заложница жена в аптека. Мотивите му обаче все така остават неясни.\n\n\r\nПравоохранителните органи са обградили района на гарата и по високоговорители призовават хората да го напуснат. На място са изпратени специални части, предаде БТА.\n\r\nПо-рано в. \"Кьолнише рундшау\" вече писа, че инцидентът е станал в аптека, намираща се в сградата на гарата. Известно е, че мъж държи за заложник жена, с която преди това бил влязъл в конфликт.\n                \n                \r\nДруг местен вестник, \"Кьолнер щад анцайгер\", съобщи, че на местопроизшествието са били чути няколко изстрела. От полицията обаче отрекоха да е имало стрелба.\n\r\nСигналът за инцидента е бил подаден в 12.45 ч. (13.45 ч. българско време).\n\r\nЗаради случая бяха отменени и забавени влакови курсове.\n\r\nВ Германия е въведена повишена степен на готовност за терористични атаки - близо две години след като тунизиец се вряза с откраднат камион в коледен базар в центъра на Берлин, убивайки 11 души.\r\n ", "date": "2018.10.15", "title": "Драмата в Кьолн: Полицията преговаря с похитителя"}
