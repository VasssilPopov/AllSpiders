{"url": "https://www.dnes.bg/obshtestvo/2018/05/05/stopiavame-se-nie-topiat-se-i-akusherkite-napolovina.375630", "text": "Всяка година около 500 български акушерки избират да работят в чужбина заради по-добрите условия на труд. 95% от новозавършилите акушерки избират да работят в чужбина, предава bTV.\r\nЗа първите три месеца на тази година са постъпили близо 200 заявления на акушерки и медицински сестри, които искат да работят извън границите на нашата страна.\r\nНедка Петрова напуска България преди 3 години, за да търси по-добри условия на труд и възможности за развитие. У нас е получавала не повече от 300 лв., а във Великобритания средната заплата за тази професия е 35 хил. паунда годишно.\r\nОт браншовата организация неколкоратно настояха за 1500 лева стартова заплата – засега без резултат.\r\nЗа последните 20 години акушерките са намалели почти наполовина и днес те са не повече от 3500.", "date": "2018.05.05", "title": "Стопяваме се ние, топят се и акушерките – наполовина"}
{"url": "https://www.dnes.bg/mish-mash/2018/05/05/absurd-i-ujas-v-hotela-kakvito-ne-ste-vijdali.375541", "text": "Не всеки очаква към него да се отнасят като към член на кралско семейство, когато се настани в хотел, но все пак качеството на услугите трябва да бъде на прилично ниво.\r\nПонякога обаче то е много ниско. Толкова, че Wi-Fi сигнал почти липсва, няма контакт в близост до кафемашината, матрак, който е твърде малък за леглото или дори дупка в тавана на банята.\r\nКолкото и безумно да звучи всичко това, има места, на които все пак се случва.\r\nМоже би тези проблеми са забавен начин хотелиерите да привлекат повече внимание, но това едва ли е реклама, която някой би искал да има.\r\nЩе ви представим доста любопитни снимки на хотелски стаи, които посетителите едва ли някога ще забравят, дори и да им се иска.\r\nРазгледайте ги в галерията на ", "date": "2018.05.05", "title": "Абсурд и ужас в хотела, каквито не сте виждали "}
{"url": "https://www.dnes.bg/akoshtete-vqrvaite/2018/05/05/kultura-za-vsichki-muzei-otvori-vratite-si-za-nudisti-18.375628", "text": "\nПарижки музей за съвременно изкуство отвори врати за нудисти, като им отреди специални часове за посещение днес, съобщи Ройтерс.\r\nПрестижният музей Пале дьо Токио в шикозния 16-и район е първият във френската столица с подобна инициатива. В нея се включиха около 160 нудисти, съобщи БТА.\r\n\"Голотата е естествена на нудистите. Културата е част от ежедневния ни живот и това е специална възможност\", каза Жулиен Клод-Пенегри от Парижката асоциация на нудистите. \r\n\"Днес манталитетът се променя. Нудистите отхвърлят пречки и табута, които ги спираха досега\".\r\nПо данни на асоциацията само в Париж живеят 88 000 нудисти, а броят им във Франция е 2,6 милиона.\r\nТова не е първата музейна проява за нудисти. Галерия във Виена  проправи път през 2013 г. Музей в Австралия също отвори врати за  нудисти.\r\nВ Париж предстои отворена нощ за нудисти в баровете.", "date": "2018.05.05", "title": "Култура за всички: Музей отвори вратите си за нудисти (18+)"}
{"url": "https://www.dnes.bg/world/2018/05/05/4-partii-v-turciia-v-syiuz-v-protivoves-na-erdogan.375629", "text": "Четири опозиционни партии в Турция обявиха днес политически съюз в опит да увеличат шансовете си спрямо управляващата партия на президента Реджеп Тайип Ердоган на предстоящите следващия месец предсрочни избори, предадоха ДПА и Асошиейтед прес.\n\r\nВ новата предизборна коалиция влизат Народнорепубликанската партия /НРП/, \"Добра партия\", Партията на щастието и Демократична партия.\n\r\nПрокюрдската Демократична партия на народите, която е втората по големина опозиционна сила в турския парламент, не е част от новата коалиция, предава БТА.\r\n\n\n\n\r\n\n\r\nСъюзът е стъпка към \"възможно най-широкия консенсус\", заяви Бюлент Тезджан, говорител на основната опозиционна сила - Народнорепубликанската партия.\r\n                    \r\n                    \r\nТезджан каза, че коалицията е постигнала съгласие по ключови принципи, включително възстановяване на свободата на изразяване и на медиите. По думите му съюзът ще обещае по-независима от правителството съдебна система.\n\r\nОбединението на четирите опозиционни партии идва след като управляващата Партия на справедливостта и развитието на Ердоган направи съюз с Партията на националистическото действие (ПНД). \n\r\nНационалистите от ПНД подкрепиха управляващата партия за конституционните промени, които ще разширят президентските правомощия. Опозицията предупреждава, че това ще доведе до еднолично управление.\n\r\nКонституционните промени, които бяха одобрени на референдум миналата година, ще влязат в сила след предстоящите избори на 24 юни. Вотът бе свикан повече от година по-рано, припомня ДПА.\n\r\nВ коментар за новата предизборна коалиция президентът Ердоган каза, че \"единственото, което ще видите, е противоречия, липса на принципи и липса на уважение към хората\".\n\r\nВ изявление на опозиционната предизборна коалиция се казва, че тя обединява \"различни начини на живот и политически мнения\" под демократичните принципи за мир и стабилност в Турция.\n\r\nПартиите в новия съюз ще имат отделни кандидати на президентските избори. НРП вече издигна кандидатурата на Мухаррем Индже, 54-годишен депутат, бивш учител по физика.\n\r\nМалката Демократична партия обяви, че ще подкрепи като кандидат за президент лидера на \"Добра партия\" Мерал Акшенер.\r\n ", "date": "2018.05.05", "title": "4 партии в Турция в съюз – в противовес на Ердоган"}
{"url": "https://www.dnes.bg/health/2018/05/05/polzi-ot-konsumaciiata-na-svinska-mas.375543", "text": "През последните няколко десетилетия свинската мас се превърна в синоним на нездравословна храна. Нашите баби са готвели предимно с този продукт, а споменът за масленките, приготвени с мас, сякаш все още се усеща като вкус в устата ни. Днес я използваме за масаж на тялото, особено по време на настинки, маски за коса...\r\nОказва се, свинската мас скоро може да попадне в графата на суперхраните. Тя е подходяща за печене, пържене, приготвяне на сладкиши, без да оставя остатъчен вкус, както след употребата на любимото ни кокосово масло.\r\nКои са ползите от нейната консумация?\r\nС високо съдържание на витамин D\r\nСвинската мас е вторият най-богат хранителен източник на витамин D, след масло от черен дроб на треска. Една супена лъжица свинска мазнина съдържа 1000 IU витамин D. Също така, маста съдържа и добри количества мастни киселини.\r\r\n                    \r\n                    Може да помогне за намаляване на депресията\r\nВ свинската мас се съдържа олеинова киселина. Според някой проучвания, редовната консумация на тази киселина може да помогне да се почувстваме по-добре при ситуации на стрес, депресивни състояния.\r\n", "date": "2018.05.05", "title": "Ползи от консумацията на свинска мас"}
{"url": "https://www.dnes.bg/notifikacii/2018/05/05/myj-napadna-medici-doshli-na-adres-prati-lekar-v-bolnica.375615", "text": "35-годишен мъж е задържан в Кърджали днес, след като нападнал медик от Центъра за спешна помощ. Сигнал за инцидента на ул. ”Юмер Лютви” в областния център е подаден в 11 часа и незабавно на място е бил изпратен полицейски автопатрул.\r\nПо първоначални данни спешният екип е посетил адреса заради болна възрастна жена. Нейният син проявил първо вербална агресия, а след това нанесъл удари с юмрук в лицето на 51-годишния медик, който паднал по стълби.\r\nПострадалият е бил транспортиран в болницата и е в хирургичното отделение. Мъжът, който го е нападнал, е задържан за срок до 24 часа в полицейското управление. За случая е уведомен прокурор от Районна прокуратура в Кърджали.\r\nОбразувано е бързо производство по чл. 131, ал.2 от Наказателния кодекс за нанесена телесна повреда на длъжностно лице. Работата продължава разследващ полицай.", "date": "2018.05.05", "title": "Мъж нападна медици дошли на адрес, прати лекар в болница "}
{"url": "https://www.dnes.bg/obshtestvo/2018/05/05/tolkova-arheologiia-kak-da-ia-opazim-magistralata-s-vyje-da-vyrjem.375617", "text": "\r\nТолкова много археология изкарахме, че се чудим как да я опазим и развием. Това каза премиерът Бойко Борисов, след като инспектира участъка от автомагистрала \"Струма\" при откритите останки от древно селище до село Покровник. \n\r\n\"Вариант е да вържем магистралата с въжета, да виси, но не може. Ще търсим вариант или отдолу да обикаля някъде, но ако и там попаднем на същото, какво правим?\", попита премиерът Борисов.\n\n\r\n                    \r\n                    \r\n\"Те казват, че знаят от 70-те години, че тук има селище. Трактористите са си орали нивите и комунистите изобщо не ги интересувало за такова нещо. Не са правили магистрала\", допълни още той.\n\r\nПремиерът уточни, че до този момент близо 3,1 млн. лева са дадени за осъществяването на археологическите разкопки. \n\r\n\"Това струва пари на данъкоплатеца, за да го има като ценност. Във всички случи ще се дават пари, въпросът е да намерим по-евтин вариант\", каза премиерът.\n\r\n\"Ако минем отдолу – ново отчуждаване. Тук сме дали вече над 20 млн. лева за отчуждителни процедури. Ако можех да я нарисувам с флумастер, ще седна и ще нарисувам, но когато се строи, се пуши. Карат се камиони\", коментира още той.\n\r\n\"Ще търсим решение, с което да запазим археологията, както направихме навсякъде в България. Един месец съм дал срок на археолози и инженери. Ако трябва да местим магистралата ще видим колко струва, ако трябва наново да отчуждаваме\", смята премиерът Борисов. \n\r\n\"Искаме да направим магистрала \"Струма\", както и да запазим \"Скаптопара\", археолозите и инженерите да ми дадат решение\", заяви премиерът. \n\r\nНа обекта присъстваха десетки протестиращи граждани, искащи запазване на археологическите разкопки. Министър-председателят разговаря с тях. \n\r\nМъж се обърна към Борисов като заяви, че на референдум хората са гласували \"за\" запазване на разкопките и попита какво следва. Премиерът заяви пред протестиращите: \"Спираме магистралата и отиваме да строим нагоре на север. Какво да направим друго? Искаме да направим магистрала. От 1973 г. знаят, че има разкопки тук. Защо не протестирахте тогава? Защо не е направено? Знаете ли колко археология сме направили по страната? Искам да го направим като хората, затова търсим решение как да го направим\", допълни Бойко Борисов.\n\r\nТой обясни, че са налети милиони в Благоевград, при което протестиращите заявиха, че са благодарни и оценяват свършеното.\n\r\n\"Ние не по-малко от вас искаме това да се запази. Искам археолозите и инженерите да ми дадат решение. В пожарната едно време не сме учили как да местим магистрали\", поясни Борисов.\r\n ", "date": "2018.05.05", "title": "Толкова археология, как да я опазим: Магистралата с въже да вържем?"}
{"url": "https://www.dnes.bg/health/2018/05/05/po-trudno-dishane-prez-ednata-nozdra-na-kakvo-se-dylji.375404", "text": "Дори след отминаването на сезона на простудите проблемът на много хора с хремата не отшумява, защото скоропостижно навлизаме в периода на пролетните алергии. Едно от най-досадните и неприятни проявления на хремата е затрудненото дишане през носа с периодично запушване на ноздрите. Интересно е, че те почти никога не се запушват едновременно, а през повечето време дишането е по-затруднено само през едната от тях.\r\n \r\nТози феномен е най-отчетлив при хрема, но истината е, че дори в нормално състояние едната ноздра на носа ни винаги е по-непроходима от другата. Освен това ноздрите сякаш се редуват периодично да се запушват и пропушват почти неусетно. Оказва се, че това явление има своето биологично обяснение.\r\n \r\nПроцесът на непрекъснато променяне проходимостта на двете носни ноздри се регулира неволево от структурите на вегетативната нервна система. Това са същите структури, които поддържат протичането и на други неволеви жизнени процеси като храносмилането, сърдечната дейност и други.\r\n \r\nПо отношение на носа, вегетативната нервна система се явява регулатор на т.нар. назален цикъл, гарантиращ, че всяка ноздра непрекъснато ще изпълнява безпроблемно функциите си. Установено е, че този цикъл се рестартира по няколко пъти дневно и промяната в проходимостта на ноздрите може изобщо да не  бъде усетена. Процесът е по-отчетлив единствено при хрема, когато дишането е затруднено и пропушването на едната ноздра се усеща осезаемо.\r\n \r\n\r\n \r\n ", "date": "2018.05.05", "title": "По-трудно дишане през едната ноздра - на какво се дължи?"}
{"url": "https://www.dnes.bg/obshtestvo/2018/05/05/na-praznika-na-armiiata-us-voenen-orkestyr-s-predstavlenie.375618", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nАмерикански военни музиканти ще участват в празника на Българската армия - 6 май. Първият концерт от турнето в Европа на оркестъра на Сухопътните сили на САЩ, беше в Русе.\r\nВ репертоара им е събрано най-доброто от джаза, през диксиленда на Ню Орлийънс до мюзикълите на Бродуей. Музикантите, сред които има дори изпълнители с докторска степен по музика, изнасят над 200 представления на година и винаги с огромен успех. \r\nТъй като самите те са военни, американските музиканти се радват, че турнето им съвпада с празника на българската армия, пише Bulgaria ON AIR.\r\nНа 6 май оркестърът ще изнесе три двучасови концерта на различни места в София.", "date": "2018.05.05", "title": "На празника на армията: US военен оркестър с представление "}
{"url": "https://www.dnes.bg/politika/2018/05/05/dps-v-karamanci-za-otbeliazvane-na-34-g-ot-vyzroditelniia-proces.375616", "text": "\n\r\nДвижението за права и свободи отбеляза с митинг - концерт годишнината от т. нар. Десетомайски събития в село Караманци в община Минерални бани. Десетомайските събития са насилствената смяна на имената през 1984 година и съпротивата срещу репресиите на тогавашната власт. \n\r\nРъководството на партията в лицето на председателя Мустафа Карадайъ, депутати, кметове, лидери на Движението от различни структури и нива, гости от региона и чужбина присъстваха на митинга, съобщи БТА.\n\r\n\"ДПС започва своята майска възпоменателна кампания от Караманци, защото оттук тръгва организираната съпротива срещу опита на тоталитарния режим да извърши насилствена асимилация на мюсюлманите в България\", каза от трибуната депутатът Йордан Цонев.\r\r\n                    \r\n                    Той добави, че в онези години потъпкването по най-безобразния начин на изконните човешки права е преминало всякакви човешки граници и определи \"възродителния процес\" като една от най-позорните страници в българската история.\n\r\n\"Платихме висока цена, но си научихме урока от платената висока цена\", посочи в приветствието си лидерът Мустафа Карадайъ. \"Знаем и никога няма да забравим колко сме силни, когато сме заедно и единни\", добави той.\n\r\nКарадайъ изтъкна още, че ДПС получава голямо признание в международен и европейски план. По негови думи Движението е заслужило много висока оценка за балансиращата си роля на Балканите на \r\nфорума на Съвета на Алианса на либералите и демократите в Европа в столицата миналата седмица.", "date": "2018.05.05", "title": "ДПС в Караманци – за отбелязване на 34 г. от Възродителния процес"}
{"url": "https://www.dnes.bg/rusia/2018/05/05/navalni-pak-zad-reshetkite-zaradi-putin-ne-ni-e-car.375619", "text": "Руският опозиционен лидер Алексей Навални и стотици противници на Кремъл бяха задържани днес в Русия по време на улични протести срещу Владимир Путин преди встъпването му в понеделник в четвърти президентски мандат, предаде Ройтерс.\n\r\nНавални се появи на Пушкинския площад, където събралите се хора скандираха \"Русия без Путин!\" \"Долу царя!\", но почти веднага бе задържан и откаран в полицейски участък.\n\r\nПо негов призив в над 90 населени места в страната днес излязоха хора по улиците за демонстрации под общ наслов \"Той не е нашият цар\". След своята категорична изборна победа през март Путин придоби правото да управлява Русия до 2024 г., с което би станал най-продължителният управник в нейната история след 30-годишния режим на Йосиф Сталин.\r\n                    \r\n                    \r\nПоместен в интернет видеоклип показва как петима полицаи, хванали Навални за крайниците, го носят към микробус. Репортери на Ройтерс видяха как полицаи, екипирани като за борба с безредици, систематично задържат демонстранти, някои с прилагане на груба сила, и ги вкарват в автобуси. АФП съобщи, че силите на реда са използвали сълзотворен газ.\n\r\nОрганизацията \"ОВД Инфо\", която следи за политическите преследвания, съобщи, че е получила полицейски данни за 350 задържани по време на днешните протести из Русия. Демонстрации имаше в Далечния изток и Сибир. В уралския град Екатеринбург група от над хиляда души скандираше \"Долу царя!\". Властите в Санкт Петербург попречиха на протестиращите да стигнат до парка \"Марсово поле\", където обикновено се провеждат антиправителствени прояви.\n\r\nВ повечето случаи руските власти смятат тези протести за незаконни с аргумента, че тяхното време и място на провеждане не е било предварително съгласувано с тях.\r\n/БТА/", "date": "2018.05.05", "title": "Навални пак зад решетките заради \"Путин не ни е цар\""}
{"url": "https://www.dnes.bg/politika/2018/05/05/radev-bylgariia-chaka-sigurnost-v-trevojen-sviat.375622", "text": "Българският народ очаква сигурност в един все по-тревожен свят, заяви президентът Румен Радев, който днес, в навечерието на Деня на храбростта и празник на Българската армия, удостои военнослужещи с висше офицерско звание на специална церемония в Гербовата зала на \"Дондуков\" 2.\n\r\nРадев изрази своето уважение към тях и ги приветства за усилията, които полагат в своята високоотговорна дейност. Той посочи, че очакванията към тях са огромни. \n\r\nНашите съюзници от НАТО и ЕС очакват не декларирани, а реални способности и съвместимост, министърът на отбраната и неговият екип очакват от вас висок професионализъм, експертиза и отговорност при ръководството на Българската армия и вземането на важни решения, вашите подчинени очакват лидерство и грижа за тяхното професионално развитие, за повишаване на техния социален статус и мотивация, обществото ни очаква визия и отдаденост за изграждането на модерни въоръжени сили, отбеляза държавният глава, цитиран от БТА.\r\n                    \r\n                    \r\nКато президент и върховен главнокомандващ очаквам да се водите изцяло от интересите на народа и да отстоявате офицерската си чест, посочи президентът. Убеден съм, че с високия професионализъм и изразените лидерски качества ще отговорите на тези очаквания и ще продължите да работите все така последователно и решително за развитието на Българската армия и за издигането на нейния авторитет, заяви Румен Радев.", "date": "2018.05.05", "title": "Радев: България чака сигурност в тревожен свят!"}
{"url": "https://www.dnes.bg/notifikacii/2018/05/05/bronzoviiat-marks-kitai-podari-4-metrova-statuia-na-trir.375621", "text": "\n\r\nПо повод честването на 200-годишнината от рождението на Карл Маркс в родния му град Трир в Западна Германия бе открит паметник на комунистическия философ, предоха ТАСС и ДПА.\n\r\nПаметникът, който е подарък от Китай, е изработен от бронз и е с височина 4,4 метра, а тежи 2,3 тона. Той е поставен на еднометров постамент до символа на града античната Порта Нигра.\r\nОколо 200 гости, включително делегация от Китай, присъстваха на церемонията по откриването на паметника.\n\r\nПаралелно с честванията е организирана и демонстрация. Участниците в нея смятат за неуместно поставянето на толкова голяма статуя на философа в сърцето на града. В акцията участват неколкостотин души.\r\nЦеремонията и речите в Трир бяха прекъсвани от викове и подсвирквания от различни групи протестиращи наблизо, посочва БТА. \n\r\nГерманска група, която представлява интересите на жертвите на комунизма, критикува честванията по повод 200-годишнина от рождението на Маркс, посочвайки, че няма дебат по въпроса за подкрепата на философа за насилието при премахването на социалните класи.\n\r\nКазваме \"да\" на дебата за Маркс, но \"не\" на неговото боготворене, посочи в съобщение лидерът на групата Дитер Домбровски.\n\r\nВ Трир не за първи път отбелязват рождения ден на Маркс. Преди пет години из целия град бяха поставени около 500 малки статуи на мислителя от червена пластмаса. В града почти 60 години работи музей, който се намира в дома на Маркс и всяка година е посещаван от около 40 000 души.\n\r\nКато цяло в идните няколко месеца в Трир ще има 600 прояви - изложби, концерти, театрални постановки, конференции - по повод годишнината от рождението на Маркс.\n\r\nБлизо 130 години след смъртта му в Лондон през 1883 г., авторът на \"Капиталът\" си остава един от интелектуалците, които са най-коментирани по света. Противоречиво е виждането за него. За едни той е критик-визионер на опасностите на капитализма, а за други вдъхновител на съветската, китайската или камбоджанската диктатури.\n\r\nВчера на проява по повод годишнината от рождението на Маркс председателят на Европейската комисия Жан-Клод Юнкер каза: \"Маркс не е отговорен за всички зверства, за които трябва да отговарят тези, за които се твърди, че са негови наследници\", припомня Франс прес. ", "date": "2018.05.05", "title": "Бронзовият Маркс: Китай подари 4-метрова статуя на Трир"}
{"url": "https://www.dnes.bg/za-da-se-razbirame/2018/05/05/5-polzi-ot-tova-da-pytuvate-po-chesto.375544", "text": "Някои хора са родени авантюристи и винаги намират начин в свободното си време да пътуват, търсейки нови приключения. Други планират своята почивка месеци по-рано или пък в последния момент.\r\nБез значение какъв е вашият стил на пътуване, това определено е точната форма да се почувстваме физически и емоционално презаредени. Защо е важно по-често да пътуваме на красиви места, вижте в следващите редове.\r\nЧувствате се по-отпочинали и възстановени\r\nИзлизането от ежедневния стрес помага както тялото, така и умът, да се възстановят. Съсредоточаването върху нови места, вкусове, аромати, преживявания, отнема от ума ви ежедневните проблеми и му позволява да се съсредоточи върху хубавите неща. След няколко дни, вие ще се почувствате по-отпуснати, спокойни.\r\r\n                    \r\n                    Откривате отново себе си\r\nКогато пътувате, вие виждате нещата в нова светлина, а новата и приятна среда винаги вдъхновява и ни помага да преоткрием по някакъв начин себе си.\r\nТака например след запомнящо се пътуване може да започнете да развивате някои ваши таланти като рисуване, готвене и т. н. Пътуванията почти винаги ни помагат да добави нов фокус към ежедневието си и това става някак с лекота.\r\n", "date": "2018.05.05", "title": "5 ползи от това да пътувате по-често"}
{"url": "https://www.dnes.bg/eu/2018/05/05/evropa-kato-somnambul-za-sobstvenite-si-problemi.375624", "text": " Ако Европейският съюз загине, някои биха очаквали това да е от инерция. Но късогледството изглежда по-вероятно, като тази диагноза рискува да се превърне в смъртна болест на блока.\n\r\n\"Не искам да принадлежа на поколение от сомнамбули“, каза френският президент Еманюел Макрон миналата седмица в Страсбург. В неговата реч пред Европейския парламент подчертано беше посланието, че решенията на вчерашните проблеми вече не са подходящи за утрешния ден. Това е лайтмотив, който другите законодатели и политически лидери в Европа също трябва да повтарят отново и отново.\n\r\nДългосрочните трудности, пред които е изправена Европа, са застрашителни и ако общественото мнение може да бъде запознато с тях, то тогава хватката на популистките партии ще бъде значително отслабена, пише в свой коментар основателят на аналитичния център Friends of Europe Жил Мерит.\r\n                    \r\n                    \r\nОтслабването през последното десетилетие на порива за по-голяма европейска интеграция няма нищо общо с лошото политическо ръководство, но много с икономическите условия. Лидерите на страните от ЕС обикновено са обвинявани, но в действителност политиките за строги икономии след финансовата криза от 2008 г. и слабия растеж в Европа тласнаха европейските политици и техните гласоподаватели към поемане на рискове.\n\r\nВажно е ние, европейците, да разберем това, тъй като дългосрочните тенденции водят до продължителен бавен растеж, освен ако не бъдат приложени нови политики. Целта трябва да е даването на нов тласък на европейските икономики обратно към високите нива на растеж, които доведоха до голямото разрастване на единния пазар, еврото и ЕС.\n\r\nНеуспехът с всичко това изложи на риск от понижения и постепенно отцепване на членове целия европейски проект.\n\r\nКои обаче са тези тенденции, върху които късогледата Европа трябва да се фокусира? Най-очевидната е демографският срив, но също така и технологичната уязвимост, намаляващият жизнен стандарт и растящото социално напрежение. Всички те са добре познати, но пренебрегвани.\n\r\nПолитиците, имащи намерение да бъдат избрани, се въздържат от това да влязат в образите на обезкуражаващи пророци. Журналистите отговарят на апетита на обществеността за новини, но не и за образование. Без съмнение това е причината защо сериозните последици от стареенето на Европа получават толкова малко внимание. На факта, че само след десетилетие близо 40% от европейското население ще бъде над 65 години, се гледа като на проблем на здравеопазването и пенсионното осигуряване.\n\r\nТова обаче е само върхът на айсберга. Далеч по-притеснително е свиването на европейската работна сила. Някои може да приемат това като добра новина младите, търсещи работа, но това е погрешно. Наброяващата 240 млн. души работна сила на 28-те страни членки ще е едва 207 млн. до средата на века, ако имиграцията остане на сегашните си нива, но може да намалее до само 169 млн., ако тя се забави или дори спре. Изваждането на 33 млн. данъкоплатци и потребители от европейската икономика в рамките на над три десетилетия ще бъде изключително вредно, а на 60 млн. души – катастрофално.\n\r\nЕвропейците трябва да започнат още сега да правят планове за начините, по които да се преборят с демографската криза. Обръщането на европейската икономика е от съществено значение, за да бъде избегнат спираловидният политически и икономически срив.\n\r\nТози тласък може да дойде от смели и решителни инвестиционни стратегии в Европа, насочени към образованието, здравеопазването и жилищния сектор.\n\r\nОсновният елемент е, че създаването на повече болници, училища и жилища е необходимо, за да се поместят както европейското стареещо население, така и свежата кръв, която имиграцията може да доведе. Кейнсианският* ефект на помпата ще даде нова енергия на мудната икономика и по този начин ще гарантира това, че европейският проект ще възстанови амбициозната си движеща се напред инерция.\n\r\n", "date": "2018.05.05", "title": "Европа като сомнамбул за собствените си проблеми"}
{"url": "https://www.dnes.bg/notifikacii/2018/05/05/pakistanci-nasilvali-momicheta-a-40-g-slujbite-mylchat.375625", "text": "Години наред британците бяха държани в напрежение от информации за мъже, които експлоатирали сексуално деца и младежи. Става дума за банди, съставени предимно от мъже с пакистански произход. Те печелили доверието на малки момичета и млади жени с подаръци, а след това ги експлоатирали сексуално, с насилие ги принуждавали да мълчат, а в много случаи ги предоставяли и на други мъже. Междувременно този феномен се е превърнал в международен, познат е под името \"Grooming\" (б.ред. да не се бърка с \"обгрижването на животни\", известно също под името \"Grooming\").\n\r\nСписъкът с британските градове, в които организираните банди са извършвали сексуални посегателства над момичета и млади жени, е дълъг. Само благодарение на смелостта на някои от жертвите, всеотдайната работа на социалните работници и упоритостта на британските медии навремето тези скандали излязоха на бял свят. Оказа се, че общинските власти и полицията много често не са се намесвали, въпреки необоримите доказателства. В някои случаи те дори са закриляли извършителите. Службите твърдят, че в много от случаите се е стигало до секс по взаимно съгласие. В други случаи пък отговорните органи на реда са извръщали глава, тъй като не искали да бъдат обвинени в расистко отношение спрямо азиатското население, пише . \r\nКогато все пак се стигна до първите присъди и когато се разбра, че властите са се провалили, тъй като дълго време са игнорирали феномена, беше казано, че никога повече няма да се случи подобно нещо, че всички са си взели поука.\n\r\nЕто, че сега обаче историята се повтаря. Години наред Лиз Кели от Лондонския метрополитен университет е информирала службите за това, че и в град Телфорд в северна Англия е имало сексуални издевателства над момичета и млади жени, извършвани от организирани банди. И депутатката Луси Алън, чийто избирателен район е в Телфорд, също е призовавала за обстойно разследване. От години насам има указания, че моделът се повтаря, но властите не предприемали нищо.\n\r\nВ средата на март 2018 \"Sunday Mirror\" писа, че в продължение на 40 години властите са бездействали. От публикацията става ясно, че само в Телфорд престъпниците са успели да откъснат около 1000 момичета от семействата им. Превърнали са ги в наркозависими, изнасилвали са ги и дори са убили три от тях.\n\r\nОще през 1990-те години социалните работници установяват, че случаите на сексуални издевателства в Телфорд зачестяват. Само че навремето властите класифицират жертвите като \"проститутки\". Те бавят разследванията от страх да не бъдат обвинени в расизъм срещу азиатските извършители.\n\r\nЧак сега властите провеждат вътрешно разследване в общината. Сдруженията за защита на жертвите на сексуални посегателства обаче настояват да бъде проведено и независимо разследване, което трябва да бъде финансирано от правителството.\n\r\nСъщевременно полицията оспорва цифрите и твърди, че те били спекулативни. \"При нас не е по-зле, отколкото в други части на Великобритания\", казва висш полицейски служител, цитиран от германския \"Süddeutsche Zeitung\". Той допълва, че вече са арестувани 56 души, както и че разследването продължава. Полицейският служител обаче подчертава, че става дума за стари обвинения в сексуални посегателства, а не за актуални.\n\r\nВ края на април депутатката Луси Алън е съобщила, че е шокирана от високия брой жертви, които не са се обърнали към полицията, а директно към нея. Те са споделили, че са преживели същото.  \r\nСкандалът в Телфорд излиза на бял свят в тежки времена за полицията и организациите за защита на децата. През 2017 година броят на подадените жалби за сексуални посегателства над деца в Англия и Уелс се е увеличил с 30 процента. А през последните години жалбите за детска порнография са се утроили.\n\r\nСкотланд Ярд предполага, че близо половин милион британци гледат детска порнография в интернет. А командирът на специализираната полицейска част за борба срещу сексуалните посегателства над деца заявява пред телевизия BBC, че неговите следователи не могат да се справят с \"огромните мащаби\" на тези престъпления. Той твърди, че полицията няма достатъчен капацитет за разследване на всички скандали и е на предела на възможностите си, имайки предвид и многото разследвания срещу известни личности и спортни клубове.\r\n", "date": "2018.05.05", "title": "Пакистанци насилвали момичета... А 40 г. службите мълчат"}
{"url": "https://www.dnes.bg/health/2018/05/05/zachevane-moje-li-da-se-otdeli-iskra.375405", "text": "Моментът на зачеването, когато яйцеклетката бива оплодена от сперматозоида, е придружен от много интересен феномен, който учените вече успешно са документирали. В момента на зачеването яйцеклетката отделя хиляди атоми от химичния елемент цинк, които създават малки цинкови искри около мястото, където става контактът на сперматозоида с яйцеклетката. Феноменът се означава като „искрата на зачеването“ и благодарение на усилията на учени от Северозападния университет в Илинойс, САЩ, вече можем да му се насладим визуално.\r\n \r\nПроцесът е наблюдаван под микроскоп и по-рано при опождането на яйцеклетки от други бозайници, но вече е онагледен и при човека. Много интересна особеност на този феномен е фактът, че някои яйцеклетки излъчват по-ярка искра в момента на оплождането си, в сравнение с други. Учените разглеждат това като директна индикация, че тези яйцеклетки е много по-вероятно да дадат началото на здрав ембрион.\r\n \r\nРазликата  в яркостта на искрата на оплождането при различни човешки яйцеклетки се асоциира с различното количесто цинкови атоми, които те складират. Микроскопските изследвания показват, че някои яйцеклетки разполагат с по няколко хиляди клетъчни структури, в които може да съхраняват по няколко милиона цинкови атома. В момента на оплождане на яйцеклетката и зачеването на нов живот тези атоми напускат женската полова клетка с процес, който под микроскоп наподобява фойерверк.\r\n \r\n\r\n \r\n \r\n ", "date": "2018.05.05", "title": "Зачеване - може ли да се отдели искра? "}
{"url": "https://www.dnes.bg/usa/2018/05/05/pompeio-za-diplomaciiata-da-reshavat-problemite-bez-izstrel.375603", "text": "Новият американски държавен секретар Майкъл Помпейо защити силната дипломация като средство за решаване на проблемите по мирен начин, без да се произведе нито един изстрел, предаде Франс прес.\r\nПред американски дипломати, събрали се в Държавния департамент във Вашингтон, Помпейо представи визията си за външната политика на САЩ пред многото настоящи предизвикателства.\"Преминаваме през бурни времена, има нужда от силно лидерство, от съществено значение е нашият екип да се противопостави на заплахите смело и силно\", каза той, цитиран от БТА.\n\n\r\n\"За щастие ние имаме един президент, който вярва също в една силна дипломация, която използва напълно инструментите на националната мощ, за да защити преди всичко всички интереси и витални ценности на САЩ\", каза дипломат номер едно, който по времето когато бе начело на ЦРУ, обещаваше по-брутален подход към Иран и Северна Корея.\r\r\n                    \r\n                    Според държавния секретар подобна дипломация \"увеличава шансовете за разрешаване на проблемите мирно, така че да не е нужно да се произвежда и един единствен изстрел\".Помпейо по-специално спомена за \"огромното дипломатическо усилие за запазване на натиска върху Северна Корея\", за да се преговаря с цел \"успешно елиминиране на заплахата на арсенала на Ким Чен-ун\".\r\n\"Имаме нужда от силни дипломатически усилия също и в Близкия изток, за да възпрем дестабилизиращото поведение на Иран в Сирия, в Йемен и из региона\", каза Помпейо броени дни преди Тръмп да се произнесе за съдбата на иранската ядрена сделка.\r\n\"Аз съм сигурен, че нашият екип ще разработи стратегии и дипломатически процеси, които да разрешат кризите\", заключи Помпейо.", "date": "2018.05.05", "title": "Помпейо за дипломацията: Да решават проблемите без изстрел"}
{"url": "https://www.dnes.bg/stranata/2018/05/05/postradalite-v-dobrich-deca-se-vyzstanoviavat.375609", "text": "Петте деца, пострадали при взрив в Добрич, се възстановяват от раните си.Две от момчетата са оперирани в Очната болниц а във Варна, тепърва ще стане ясно имат ли трайни увреждания на зрението, съобщава Нова тв.\n\r\nДругите три деца са в добричката болница с травми, причинени от ударната вълна на взрива. Лекарите прогнозират, че момчетата ще бъдат изписани до дни.\r\nПолицията разследва причините за взрива, избухнал на поляна до жилищни блокове - бивши студентски общежития в Добрич. Пострадалите деца обяснили, че намерили буркан, пълен с бяло вещество и опитали да го счупят с камъни.", "date": "2018.05.05", "title": "Пострадалите в Добрич деца се възстановяват"}
{"url": "https://www.dnes.bg/snimka-na-denia/2018/05/05/toplo-no-dyjdovno-na-gergiovden.375600", "text": "Атмосферното налягане е и ще остане малко по-ниско от средното за май.  До полунощ все още на отделни места, главно в планинските райони, ще  има краткотрайни превалявания и гръмотевична дейност, след което  явленията ще затихнат и купестата облачност ще се размие. През втората  половина от нощта над по-голямата част от страната ще е предимно ясно.  Минималните температури ще бъдат между 11 и 16 градуса, пише БТА. \r\nУтре ще преобладава слънчево време. Около и след обяд и преди полунощ  над Западна и Централна България ще се развива купеста и  купесто-дъждовна облачност. На много места, главно в Западна и Централна  България, ще има краткотрайни, в отделни планински райони интензивни  валежи, придружени с гръмотевици. Възможни са градушки. Ще се усили  североизточният вятър, в източните райони ще е до умерен. Температурите  ще започнат да се понижават, но все още ще са по-високи от обичайните.  Преобладаващите максимални ще бъдат между 24 и 29 градуса.\rНад Черноморието ще преобладава слънчево време. Ще духа до умерен  североизточен вятър. Максимални температури ще 21-24 градуса.  Температурата на морската вода е 16-18 градуса. Вълнението на морето ще  бъде 2-3 бала.\r\nНад планините ще се развива купесто-дъждовна облачност и на много  места ще има краткотрайни, в отделни райони интензивни валежи и  гръмотевична дейност. Ще духа умерен, по билата временно силен  североизточен вятър. Максимална температура на височина 1200 метра около  17 градуса, на 2000 метра - около 10 градуса.\r\nНа 7 и 8 май  въздушната маса над страната ще е неустойчива. Ще се  развива купеста и купесто-дъждовна облачност, мощна в следобедните  часове и до полунощ. На много места ще има краткотрайни и интензивни  валежи, придружени с гръмотевични бури. Очакват се и градушки.  \r\nНай-голяма вероятност за значителни по количество валежи има в  понеделник, на места, главно в западната половина от страната. Временно  затихване на явленията в повечето райони ще има след полунощ и в ранните  сутрешни часове. \r\nВятърът ще се задържи предимно от североизток, слаб до  умерен, във вторник за кратко ще бъде от северозапад. Температурите ще  се нормализират и преобладаващите максимални ще бъдат между 21 и 26  градуса. Минимални - в повечето райони в понеделник между 12 и 17  градуса, във вторник - с 2-3 градуса по-ниски", "date": "2018.05.05", "title": "Топло, но дъждовно на Гергьовден"}
{"url": "https://www.dnes.bg/stranata/2018/05/05/nechoveshko-myj-i-jena-troviat-kucheta-v-dragoman.375607", "text": "Охранителни камери заснеха как в продължение на 7 часа автомобил обикаля улиците и трови кучетата вДрагоман. Има заподозрени мъж и жена, съобщава Нова тв.\r\nСлучаят е от 20 април.Шофьорът е млад мъж, до него се вози по- възрастна жена. На кадрите от камерите се вижда как кучетата умират за минути.", "date": "2018.05.05", "title": "Нечовешко: Мъж и жена тровят кучета в Драгоман"}
{"url": "https://www.dnes.bg/notifikacii/2018/05/05/stoichkov-istoriiata-na-cska-e-v-muzeia.375606", "text": "\n Легендата на ЦСКА Христо Стоичков се върна в спомените си, когато за първи е прекрачил прага на съблекалнята на стадион \"Българска армия\". Редом до Камата, който тогава е само на 19 години, са голяма част от футболистите от националния отбор на страната. Тази компания обаче не притеснява целеустременият младеж, който след години ще се превърне в най-голямата звезда на \"червените\".\n\n\r\n\"Никога няма да забравя първия ден, когато влязох в съблекалнята на ЦСКА. Влязох в 9:00 ч. сутринта, погледнах и сигурно имаше 16-17-18 човека, които са в националния отбор. Викам си: \"А сега?\". Поздравих всеки, попитаха ме защо съм там, казах им: \"Дошъл съм да играя футбол!\", разказа Стоичков пред bTV.\r\nКамата е категоричен, че ЦСКА отново ще се върне към победния път и ще изживее нова порция от славни години. За целта обаче футболистите трябва добре да познават историята на клуба.\n\r\n\"Историята на ЦСКА е в музея. Всеки футболист, който дойде да играе, е длъжен да знае историята на ЦСКА. Трябва да знае какви спортисти са играли там. Промени винаги е имало. Не можем да кажем какъв е бил ЦСКА вчера, какъв е днес и какъв ще бъде утре. Това е история! Не можем да я загърбим. Трябва да мислим за времето, когато ще бъдем отново силата, която сме били\", оптимист е той.", "date": "2018.05.05", "title": "Стоичков: Историята на ЦСКА е в музея!"}
{"url": "https://www.dnes.bg/eu/2018/05/05/briuksel-spira-finansirane-i-startira-promianata-v-bg.375598", "text": "Брюксел ще има право да спира финансирането за страни-членки на Евросъюза, които не издържат новия \"тест\" за върховенство на закона. Това предвижда първият план за разходите на Европейския съюз след Брекзита, пише .\n\r\nТази седмица Еврокомисията представи проектобюджет в размер на 1,3 трилиона евро за периода 2021-2027 година. Това внушително число ще се опита да запуши празнините, зейващи след излизането на Великобритания от ЕС. Наред с това ЕК ще създаде механизъм \"върховенство на закона\", който ще обвързва отпускането на пари от еврофондовете със съблюдаването на европейските ценности и стандарти. Предлага се възможност за спиране или ограничаване на еврофинансирането за страни, в които има проблеми с върховенството на закона.\r\n                    \r\n                    \r\n\n\r\nНовината смути управляващите в София, макар тази идея да не се прицелва точно в България. Адресатите са ясни и бяха посочени веднага: Унгария и Полша, които вече открито се разбунтуваха и отказват да прилагат решенията за мигрантските квоти. Полша е в спор с ЕС и заради реформата на Конституционния съд. В Унгария пък премиерът Орбан спечели изборите с лозунга \"Да спрем Брюксел!\", като освен това гръмко обяви, че иска да изгради една \"нелиберална държава\" и да забрани дейността на онези НПО, които се намесват в политиката.\n\n\n\n\r\nИдеята, определяна като “съществено нововъведение”, има силната подкрепа на Франция, Германия и Холандия, но отсега е ясно, че предстоят бурни дебати. Първите реакции не закъсняха: Будапеща заяви, че няма да се остави да бъде изнудвана, а Варшава оповести, че ще се изправи срещу всеки бюджетен план на ЕС, който не балансира нуждите на отделните страни-членки.\n\r\nНа фона на всичко това британското издание \"Таймс\" обобщи, че новият бюджет \"заплашва да институционализира растящото разделение между Изтока и Запада\". И сякаш за да потвърдим, че никога не можем да бъдем със Запада, българските власти бяха сред първите, които реагираха срещу предлагания механизъм.\n\r\nОще в същия ден, малко сред представянето на европейския проектобюджет, финансовият министър Владислав Горанов формулира българската позиция по казуса. Според него не е нормално върховенството на закона да бъде критерий при разпределянето на еврофондовете за кохезия и селско стопанство, тъй като това може да бъде използвано като инструмент за политическо вмешателство и за неравно третиране на държавите-членки. А равнопоставеността, припомни министърът, стои в основата на европейските договори.\n\r\nВсъщност, каква друга може да бъде позицията на държава, която е под европейски мониторинг именно заради проблеми с върховенството на закона. Дори заветното европредседателство не доведе до отменяне на наблюдението, въпреки всички опити за лобиране от страна на София.\n\r\nРазбира се, не България е поводът за прозрението на ЕК. Малката ни държава изглежда твърде незначителна, за да бъде причина за подобни мерки. България обаче е илюстрация как една страна, присъединила се преди повече от десет години към ЕС, не успява да покрие нито критериите, нито стандартите на Общността. Успява обаче да консумира средства от европейския бюджет. А усвояването им служи предимно за пиар акции и имиджови начинания, укрепващи една власт, за която човек би могъл да си помисли, че нито иска да подобри качеството на живот на гражданите си, нито иска да модернизира държавата.\n\r\nСпоред \"Таймс\", Брюскел \"заплашва да спре парите на източните автократи\". Да, Борисов не влиза в тази група. Но не защото ситуацията в България е кой знае колко по-добра от тази в Унгария например, а защото дори на фона на Унгария страната ни изглежда по-скоро второстепенна.\n\r\nА всичко е всъщност толкова просто: именно липсващото върховенство на закона е причина за кажи-речи всички неуспехи на България. Премиерът Борисов гради вече трети мандат върху европейските фондове. И върху липсващото върховенство на правото. Не една и две журналистически разработки са осветявали модела на “рекет” с европейски средства, при който общините на ГЕРБ работят по проекти с финансиране от Европа, а тези, които не са засвидетелствали вярност към управлението, тънат в нашенската си мизерия.\n\r\nЗа разплитането на корупционните модели има една-единствена предпоставка - върховенство на закона. Ако то беше факт, моделът не би бил такъв. А разтурването му би довело както до срутване на мита за европейската ориентация на страната ни, така и до рухване на властта.\n\r\nМоделът на управление в България, установен от ГЕРБ и всевъзможните им партньори, се крепи на два основни темела. Първият са еврофондовете, които гарантират \"откупуване\" както на обществено одобрение, така и на институционална вярност (което също е форма на корупция).\r\nИ вторият - тоталното срастване между изпълнителна власт и репресивен апарат (дори няма нужда да припомняме разговора \"Ти си го избра\"). Именно тяхното обвързване гарантира управлението. Докато развързването им, както се готви да направи Брюксел, може да се окаже първата крачка към демаскиране на мнимата европеидност на българската власт. А сриването на “европейското лице\" на Борисов може най-сетне да доведе до качествена промяна в манталитета на българските властници.\n\r\nРазбира се, всичко това може и да не се случи. И тогава ние ще продължим да упрекваме Брюксел за двойните стандарти при храните, а той нас за двойните стандарти по отношение на демокрацията.\r\n", "date": "2018.05.05", "title": "Брюксел спира финансиране и... стартира промяната в BG"}
{"url": "https://www.dnes.bg/notifikacii/2018/05/05/bnb-syvetva-bankite-vnimatelno-s-jilishtnite-zaemi.375612", "text": "Съживяването на кредитната дейност трябва да бъде съпроводено с въздържане от проциклично поведение от страна на банките. Подобно поведение предполага акумулиране и поддържане на капиталови и ликвидни буфери в периоди с благоприятни икономически тенденции и избягване на поведение, водещо до амортизирането на тези буфери в настоящия момент.\n\r\nТова препоръчва на кредитните институции Българската народна банка (БНБ) в тримесечното си издание „Банките в България”, в което анализира състоянието на сектора през четвъртото тримесечие на 2017 г.\n\r\nЦентралните банкери са на мнение, че основният риск за финансовата стабилност е свързан с възможни негативни проявления, породени от оптимистични очаквания по отношение на икономическата активност, финансовото състояние на кредитополучателите и ценовата динамика на недвижимите имоти.\r\nСпоред БНБ банките са изправени пред някои предизвикателства, например да ограничат вероятността необслужваните кредити да бъдат заменени с активи, които не носят доход или не могат да се използват за изпълнение на изискванията по отношение на ликвидността.\n\r\nУскорената амортизация на кредитния риск посредством начисляването на по-високи обезценки също може да е свързана в краткосрочен план с неблагоприятно влияние върху финансовия резултат и оттам върху размера на капитала, предупреждават от централната банка.\n\r\n", "date": "2018.05.05", "title": "БНБ съветва банките: Внимателно с жилищните заеми!"}
{"url": "https://www.dnes.bg/cars/2018/05/05/alkohol-skorost-distanciia-kak-se-ubivame-po-pytishtata.375614", "text": "Експерти от няколко държави обединиха усилия, за да изчислят какви са основните причини за катастрофите по пътищата. Очаквано, на първо място е упротребата на алкохол, но има и други доста разпространени грешки, които правят водачите. \r\nСпоред статистиката, около 40% от катастрофите са по вина на пияни шофьори. Все по-често млади хора – до 24 г., сядат зад волана след упротребата на алкохол, но тази грешка допускат и по-възрастните водачи.\r\nТова е втората най-разпространена грешка зад волана. Тя най-често се допуска от шофьорите на коли от по-престижни марки, които се чувстват привилигеровани на пътя. В тази група също преобладават по-младите водачи, които съответно имат по-малко опит.\r\n                    \r\n                    \r\nНа трета позиция се класира използването на мобилен телефон по време на движение. Дори той да е включен към системата на автомобила или пък да се използва специално устройство, това също води до разсейване и отклоняване на вниманието от пътя.\r\nЕмоционалните спорове също често стават причина за катастрофи, които отнемат човешки живот. Човекът зад волана често е кълбо от нерви, затова е нужно хората в автомобила да се отнасят с него по-спокойно.\n\r\nШофьорите трябва да умеят да преценяват правилно условията на пътя. Често те забравят за лошото сцепление на гумите (особено при сняг или дъжд), което съответно води до загуба на контрол върху транспортно средство.\r\nВзимането на шофьорска книжка без нужната подготовка също е сериозен проблем и е сред основните причини за ицидентите. Неумението на шофьора да се справи, когато автомобилът му занесе или когато обстановката на пътя рязко се промени, рано или късно води до катастрофа.\n\r\nТози проблем най-често се среща при шофьори, които прекарват повече време зад волана. След продължително стоене зад волана човешкият организъм се нуждае от почивка, а в противен случай може дори да откаже и това да доведе до фатални последици.\r\nНеоправданото поемане на рискове на пътя често става причина за сериозни катастрофи. Тук експертите включват и неспазването на пътните знаци и на сигналите на светофара, невнимателното използване на габаритите, „засиченето” на други участници в движението и други подобни действия.\n\r\nТози проблем се среща често най-вече по пътищата с натоварено движение. Неспазването на дистанция води до сблъсък с движещия се отпред автомобил. По-голяма част от катастрофите с леки щети по колите се дължат именно на това.\n\r\nПропускайки да си сложат предпазните колани, водачът и спътниците му на първо място рискуват своята лична безопасност и съответно здравето си. Коланът не само може да спаси човешки живот, но и спестява пари, тъй като глобите за неизползването му стават все по-сериозни.\r\n", "date": "2018.05.05", "title": "Алкохол, скорост, дистанция: Как се убиваме по пътищата? "}
{"url": "https://www.dnes.bg/sofia/2018/05/05/pojarnikar-postradal-leko-pri-pogasiavaneto-na-stihiiata-v-sofiia.375611", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПричините за възникналия снощи голям пожар в търговски склад на бул. \"Н. Мушанов\" в София ще се изясняват в рамките на образуваното досъдебно производство. Столичните пожарникари са потушавали огъня през цялата нощ, информира пресцентърът на МВР, като цитира старши комисар Веселин Гетов, директор Столична дирекция \"Пожарна безопасност и защита на населението\". \n\n\n\r\nЛеко пострадал е столичен пожарникар, който след оказана медицинска помощ се е върнал и включил в гасителните действия, пише БТА.\r\nВ момента на мястото има дежурни екипи, експерти са започнали оглед на място. Мобилни лаборатории на РИОСВ следят показателите на въздуха, които на този етап са в норма.\r\r\n                    \r\n                    Директорът на столичната пожарна припомня,че сигналът за инцидента е подаден снощи към 20.00 часа. Реагирано е своевременно, първият екип е пристигнал на място на третата минута. Общо 16 екипа са работили за потушаване на пожара, разгорял се на площ от около 2.5 дка.\r\nВ тази сложна ситуация пожарникарите са успели да овладеят разрастването на огъня и прехвърлянето му към съседни сгради.", "date": "2018.05.05", "title": "Пожарникар пострадал леко при погасяването на стихията в София "}
{"url": "https://www.dnes.bg/rusia/2018/05/05/moskva-otdelia-nad-8-mln-za-parada-na-denia-na-pobedata.375613", "text": "Предстоящите тържества по случай Деня на победата в Москва ще струват около 8,2 млн. евро, съобщава БНР.\n\r\nЗа превозването на военнослужещите за участие в традиционния парад на Червения площад са предвидени почти 150 млн. рубли, което се равнява на 2 млн. евро.\n\r\nПразничните концерти в столицата са на стойност 2,5 млн. евро. Те са предвидени край храма „Христос Спасител“ в центъра и на Беларуската, Казанската и Рижската гара.\n\r\nОрганизирана е и среща на ветераните на Театралния площад, за която ще бъдат похарчени 6,5 млн. рубли или над 85 000 евро.\n\r\nСпециално поръчаната георгиевска лента с дължина 5 километра ще излезе 100 000 рубли или малко над 1300 евро.\r\n                    \r\n                    \r\nЗаделени са пари за разгонването на облаците над Червения площад и за празнични фойерверки там.\n\r\nПовече от 32 млн. рубли или над 400 000 евро са предвидени за сувенири и подаръци за ветераните. \r\nПодаръците включват комплекти спално бельо, прахосмукачки, миксери, кафеварки, сокоизстисквачки, кухненски роботи и ютии.\n\r\n ", "date": "2018.05.05", "title": "Москва отделя над €8 млн. за парада на Деня на победата"}
{"url": "https://www.dnes.bg/mish-mash/2018/05/05/liubov-v-cherveno-diana-i-velizar-mladojenci-na-stadiona.375623", "text": "Навръх 70-годишната на ЦСКА, двама влюбени си казаха \"Да\" на стадион \"Българска армия\". Диана и Велизар Драгомирови се ожениха на терена на спортното съоръжение. \r\nПричината за избор на мястото е, че именно на стадиона двамата са се запознали преди 8 години, споделят те пред .\r\n \r\nДвамата си обещаха да се обичат до края на живота си и все така яростно да подкрепят своя любим отбор.\r\n                     \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.05.05", "title": "Любов в червено: Диана и Велизар – младоженци на стадиона"}
{"url": "https://www.dnes.bg/notifikacii/2018/05/05/britanski-lekari-na-noj-s-trymp-oryjiiata-ne-sa-reshenie.375626", "text": "Британски лекари и политици реагираха гневно на думи на президента на САЩ Доналд Тръмп, който сравнява лондонска болница с военна зона заради престъпления, извършени с нож, предаде Асошиейтед прес, цитирана от БТА.\n\r\nХирургът от Кралската болница в Лондон Мартин Грифитс написа днес в \"Туитър\", че ще бъде \"щастлив да покани г-н Тръмп\" да посети болницата заедно с лондонския кмет и началника на полицията, за да научи как са били намалени престъпленията с насилие в града. Карим Брохи, друг хирург от тази болница, написа в същата социална медиа, че \"е нелепо да предлагаш огнестрелни оръжия като част от решението\".\n\r\nНа заседание на Националната асоциация на огнестрелните оръжия в Далас вчера Тръмп каза, че Великобритания има строги правила за оръжия, но в една лондонска болница \"навсякъде по подовете има кръв\" от наранявания с нож.\n\r\nЛейбъристката депутатка Сара Джоунс окачестви речта на Тръмп като позорна.\n\r\nЗа юли е насрочено посещение на американския президент в Обединеното кралство, припомни АП.\r\n ", "date": "2018.05.05", "title": "Британски лекари на нож с Тръмп: Оръжията не са решение!"}
{"url": "https://www.dnes.bg/world/2018/05/05/trus-v-polsha-blokira-sedem-dushi-v-mina-za-vyglishta.375627", "text": "Седем души са в неизвестност след трус, ударил въгледобивна мина в Полша, предава Reuters, като уточнява, че намиращата се в южната част на страната мина е собственост на JSW, най-големият производител на коксови въглища в Европа.\n\r\nДвама от седмината полски миньори, останали в неизвестност, са вече спасени след като земетресение порази тази сутрин каменовъглена мина в Южна Полша, предадоха Ройтерс и АП.\n\r\nПо думите на Катажина Яблонска-Байер, говорителка на компанията оператор на мината, те са пострадали, но в съзнание и ще бъдат изнесени с носилки до повърхността. Тя не можа да уточни какво е състоянието на спасените.\n\r\nСлед труса с магнитуд 3,4 по Рихтер, станал на дълбочина 900 метра, е била предприета спасителна мисия. Четирима миньори са били изведени на повърхността, но със седмина е била загубена връзката. Започнали са работи по прокопаването на тунел за тяхното спасяване. Високото съдържание на метан във въздуха (до 58 процента) на мястото на срутването затруднява спасителните операции, каза по-рано през деня говорителката. За да се стигне до мястото, където се предполага, че са останалите петима изчезнали, трябва са се прокопае проход с дължина около 1300 метра.\r\n                    \r\n                    \r\nПо време на труса под земята са били на работа 250 човека. Изчезналите миньори са част от 11-членен екип, който пробивал нов тунел.\n\r\nДобивът на каменни въглища все още е важен дял в промишлеността на Полша и основен източник на енергия и средство за отопление. Но страната прави опити да премине на възобновяеми и по-чисти източници на енергия. По данни на службата за национална статистика миналата година в Полша са добити около 68,8 милиона тона въглища, с 4,8 млн. тона по-малко от 2016 г. \r\n/БТА/", "date": "2018.05.05", "title": "Трус в Полша блокира седем души в мина за въглища"}
{"url": "https://www.dnes.bg/stranata/2018/05/05/18-godishen-katastrofira-vozil-oshte-petima.375610", "text": "18-годишен шофьор е катастрофирал с кола, в която возел още петима души, четирима от които – непълнолетни, съобщават от МВР.\n\r\nСигнал за пътния инцидент, станал малко преди разклона за село Кълново, бил получен преди  09:30 часа тази сутрин. Насочените към мястото  екипи на пътна полиция и спешна помощ установили,  че е катастрофирал 18-годишен водач на кола с варненска регистрация, който  се движил в посока от Шумен към Бургас, съобщава Нова тв.\n\r\nПо първоначални данни шофьорът е загубил контрол над автомобила, след поднасяне се е  ударил  в крайпътната мантинела вляво, а след удара колата се е върнала вдясно на пътя по посоката на движението си. \r\n                    \r\n                    \r\nПо същото време през този участък минавал с личната си кола полицейски служител, който не бил на работа. Виждайки, че има пострадал пътник, полицаят го натоварил на автомобила си и го откарал до болницата в Шумен. Останалите пътници също били прегледани от медицински екипи.\n\r\nНяма информация за сериозно пострадали. Водачът е тестван за алкохол, пробата му е отрицателна. \n\r\nРаботата по изясняване на причините, довели до инцидента продължава.  Мястото на произшествието временно се регулира от полицейски екипи.", "date": "2018.05.05", "title": "18-годишен катастрофира. Возил още петима"}
{"url": "https://www.dnes.bg/politika/2018/05/05/goranov-si-pisa-4-50-ne-sme-dostatychno-tvyrdi.375590", "text": "\r\nДнес прочетох статистика, че хора са дали оценка 4 на финансовия министър, аз ще си пиша 4,50. Така определи работата си през първата година в кабинета \"Борисов\" Владислав Горанов в кулоарите на парламента. \"Грешки не правят само тези, които не са във властта, и затова е лесно да бъдем критикувани, особено от хора, които в съответствие с конституцията, нямат много функции\", подчерта той.\n\n\n\n\n\r\nПонякога не сме достатъчно твърди, за да отстояваме правилните решения - това, според Горанов, може да си смята за слабост на управлението. И упрекна опозицията, че използва всеки един момент за ожесточени критики, дори по теми, по които съзнава, че са в полза на държавата, на обществото.\r\n                    \r\n                    \r\nТрябва внимателно да се търси баланс между това да не се ерозира политическото доверие в управлението чрез взимането на непопулярни решения, но и да се има предвид, че не можем да минем без такива решения, които в по-дългосрочен аспект са в полза на обществото.\r\n \r\nТака финансовият министър отговори на въпрос дали премиерът Борисов не се поддава прекалено на уличен натиск. Колкото повече непопулярни решения се вземат, толкова по-ефективно става обществото, лесните решения се наричат популизъм, подчерта Владислав Горанов, цитиран от \"Дарик\".\r\n \r\nСпоред него за една година основните репери от предизборната кампания, с които управляващите са спечелили доверието на българските избиратели, са изпълнени.\n\r\n\"Ние коментирахме, че няма да променяме данъците, че ще увеличим учителските заплати, стартирахме повишаването на минималните пениси, както искаха Обединени патриоти - в резултат и заради стабилността икономиката отбелязва добри темпове на растеж\", изтъкна финансовият министър.\r\n \r\nОценката за едно управление е в това дали хората живеят по-добре, убеден е Владислав Горанов. Той добави, че предвид основните макроикономически показатели, оценката може би е положителна. Крайната оценка е при избори и към това трябва да се реферира, когато се критикува, подчерта министърът.", "date": "2018.05.05", "title": "Горанов си писа 4.50: Не сме достатъчно твърди!"}
{"url": "https://www.dnes.bg/eu/2018/05/05/treti-sme-v-es-po-uvelichenie-na-vredni-emisii.375586", "text": "Страната ни е на трета позиция сред 28-те страни-членки на ЕС по производство на вредни емисии на CO 2 /въглероден двуокис/, според анализ на Евростат за екологичната оценка на тези емисии през 2017 г.\r\nУ нас през миналата година са били произведени в повече над 8 процента вредни емисии на въглероден двуокис, което в цифри е над 27 милиона тона СО 2, вследствие от производството на топлоенергия и битовото отопление.\r\nКакто е известно Съдът на ЕС точно преди година публикува решението си по дело срещу България за нарушаване на Директива 2008/50 на ЕС за качеството на атмосферния въздух. В документа пише, че Съдът намира България за виновна за систематично и постоянно превишаване на средноденонощните и средногодишните норми за фини прахови частици на територията на цялата страна. За сега Съдът на ЕС не налага санкции, но при бъдещо неспазване на горната Директива на ЕС, са възможни солени глоби за страната ни, пише БТА.\r\r\n                    \r\n                    На първа позиция по производство на емисии от СО 2 е Малта - плюс 12,8 процента, следвана от Естония - плюс 11,3 процента, България - плюс 8,3 процента, Испания - плюс 7,4 процента, Португалия - плюс 7,3 процента и др.\r\nНай-голямо намаление на вредните емисии на СО 2 е регистрирано в Дания и Финландия - по около минус 6 процента, Великобритания и Ирландия - минус 3 процента и др.\n\n\n\r\nНай-големите производители на вредни емисии от СО 2 са и най-големите икономики в Европа: Германия - 23 на сто от общото производство на вредни емисии, Италия и Франция - по 10 на сто.\r\n\n\r\nСпоред последни данни на СЗО - всяка година близо 7 милиона души умират от болести, свързани с излагането на замърсен въздух. Само на територията на Евросъюза мръсният въздух през миналата година е причинил смъртта на над половин милион европейци, отчитат още експертите на СЗО.\r\nСпоред тях външното замърсяване на въздуха, причинено от изгаряне на твърдо гориво в ТЕЦ-овете по света, други вредни източници, както и вредните емисии от автомобилите, са причина за смъртта на 4,2 милиона смъртни случая в световен мащаб.\r\nДомашното замърсяване на въздуха, причинено отново от въглища, дърва и други източници на изгаряне на битово отопление - е причинило смъртта на близо 3,8 милиона души по света годишно.\r\nПак според здравни експерти - мръсният въздух е отговорен за 43 процента от смъртните случаи от белодробни болести в световен мащаб, около 30 процента - за белодробен рак, около 25 процента за болести на сърцето и също около 25 процента за инсулти.\r\nЕмисиите на въглероден двуокис представляват около 80 процента от всички емисии на парникови газове в световен мащаб, като те оказват съществено влияние върху климатичните условия в световен мащаб, върху икономическия растеж, върху размера на населението и неговото здраве, коментират експертите на СЗО.", "date": "2018.05.05", "title": "Трети сме в ЕС по увеличение на вредни емисии"}
{"url": "https://www.dnes.bg/obshtestvo/2018/05/05/sestrite-miladinovi-sys-spomeni-za-folklora-i-bratia-miladinovi.375453", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Семейното предаване на телевизия Bulgaria ON AIR \"Фамилно\" гостува в дома на сестрите Милка и Елисавета Миладинови, потомки на братята Димитър и Константин Милдинови.\r\nДвете дами разказват семейни истории за известните наши просветители и фолклористи. \r\nПрез 1861 г. излиза техният знаков за българското възраждане труд \"Български народни песни\". В него те събират и систематизират стотици образци на българския песенен фолклор. \r\nОбявен за \"царски душманин\", Димитър Миладинов е арестуван и отведен в Цариград. Не след дълго там е затворен и неговият брат Константин, като и двамата са набедени от гръцките фанариоти. \r\r\n                    \r\n                    Димитър и Константин умират от тиф в цариградските тъмници през 1862 г. \r\nСестрите Милка и Елисавета Миладинови показват на Деляна Маринова семейни снимки и антикварни издания на сборника \"Български народни песни\". \r\nПовече можете да чуете в предаването \"Фамилно\" - тази събота от 10.30 ч. по телевизия Bulgaria ON AIR.", "date": "2018.05.05", "title": "Сестрите Миладинови със спомени за фолклора и Братя Миладинови "}
{"url": "https://www.dnes.bg/politika/2018/05/05/djobni-za-voinicite-uchastvashti-v-ucheniia.375583", "text": "На войниците, които участват в учения, да се дават джобни, за да могат да се хранят. Това предвижда поправка в закона за отбраната и въоръжените сили, която предлага министърът на отбраната Красимир Каракачанов. Те бяха обявени в навечерието на 6 май.\r\nДжобните ще са в размер на порциона, който се полага на един човек. Те ще се дават само, ако на войниците не може да бъде осигурена топла храна. В продължение на година - от края на 2016 г., е имало проблеми с осигуряването на храна за участващите в учения войници и офицери, ставя ясно от мотивите на Каракачанов за промените в закона.\n\n\n\r\nОт края на 2016 г. важат разпоредби, че на участващите в учения се полага топла храна. Министерството на отбраната обаче изпивало затруднения да я осигури, защото се бавят обществени поръчки за кетъринг. В момента практически доставката на храна по време на учения, тренировки, лагери и занятия извън поделенията е невъзможно да се реализира, пише в мотивите на военния министър.\r\r\n                    \r\n                    Проблемът засягал 78% от личния състав на армията. Освен че оставали гладни, участващите в учения били и дискриминирани спрямо тези военни, които дават дежурства.\r\nПричината е, че на вторите е позволено да се плащат джобни, ако не може да им се осигури храна. Цивилните служители на Министерството на отбраната вече също ще могат да полагат извънреден труд, предвижда друга промяна в закона.\r\nПредложението на Каракачанов е и цивилните да могат да работят на 12-часови смени, както това важи за униформените. Министърът отстъпва и правото на командири на поделения да назначават сами хора. Армията пък получава статута на работодател.\r\nУчаствали в мисии зад граница военни да имат право на същите социални помощи като ветерани от войните, предлага още министърът. Промяната се прави главно заради участниците в контингента \"сини каски\" в Камбоджа през 1992-93 г. Много от тези хора са в трудно материално положение, пише в мотивите си Каракачанов.\r\nСпоред оценката на въздействието на предложението на година за социално подпомагане на рейнджърите ще отиват 290 хил. лв. Тъй като става въпрос за 1146 души, това означава, че помощта ще е в размер на 200 лв. на година. Освен това рейнджърите ще могат и да се хранят в социалните кухни на военното министерство.", "date": "2018.05.05", "title": "Джобни за войниците, участващи в учения"}
{"url": "https://www.dnes.bg/snimka-na-denia/2018/05/05/slynce-pek-temperaturite-visoki-do-30-gradusa.375585", "text": "Над страната днес ще е предимно ясно. Около и след обяд, както и до полунощ, главно над Югозападна България, ще се развива купеста и купесто-дъждовна облачност и на места там ще превали и прегърми. Ще духа слаб до умерен вятър от изток-североизток. Минималните температури ще бъдат от 10 до 15 градуса, а максималните - между 25 и 30 градуса.\r\nПо Черноморието до обяд ще е с ниска облачност или мъгла, след което ще се установи предимно слънчево време. Ще духа слаб до умерен североизточен вятър. Максималните температури ще бъдат 17-20 градуса. Температурата на морската вода ще бъде 17-19 градуса; вълнението на морето - 1-2 бала, пише БТА.\r\nВ планините ще преобладава слънчево време. Около и след обяд, над масивите в западната половина от страната ще се развие купеста и купесто-дъждовна облачност и на места ще превали и прегърми. Ще духа умерен, временно силен вятър от изток-югоизток. Максималната температура на височина 1200 м ще бъде около 20 градуса, на 2000 м - около 12 градуса.\rВ неделя и в понеделник въздушната маса над страната ще е неустойчива. Ще се развива купеста и купесто-дъждовна облачност, значителна в следобедните часове и до полунощ. Ще има краткотрайни, но интензивни валежи, придружени с гръмотевични бури.\r\nВ отделни райони ще има и градушки. Североизточният вятър в неделя ще се усили, в понеделник в източната половина от страната ще бъде от север-североизток, предимно умерен. Температурите ще започнат да се понижават, но ще са все още по-високи от обичайните. В неделя преобладаващите максимални температури ще бъдат между 24 и 29 градуса, в понеделник с още 2-3 градуса по-ниски.", "date": "2018.05.05", "title": "Слънце, пек. Температурите високи, до 30 градуса"}
{"url": "https://www.dnes.bg/stranata/2018/05/05/prichinata-za-zapaleniia-lokomotiv-tehnicheska.375594", "text": "Снощи, малко преди 22 ч. до гара Долно Езерово се запали локомотивът на бързия влак от София за Бургас.\r\nПламъците са възникнали в долната част на локомотива и вероятна причина за инцидента е техническа неизправност, но полицаите изчакваха пожарникарите да приключат с гасенето, за да направят оглед, съобщава bTV.\r\nЗа потушаването на пламъците бяха необходими три пожарни автомобила, като от единия се извършваше гасенето, а останалите бяха водоснабдителни.\n\r\nВ композицията са пътували около 70 души, няма пострадали, всички са евакуирани навреме. Повечето са се прибрали с таксита или градски транспорт.\r\nНа въпрос дали инцидентът е заради техническа или човешка грешка машинистът отговори, че грешка няма.\r\n\"Има си комисии, които ще кажат какво е станало, нищо не можем да ви кажем\", добави помощник-машинистът.", "date": "2018.05.05", "title": "Причината за запаления локомотив - техническа?!"}
{"url": "https://www.dnes.bg/zvezdi/2018/05/05/presledvach-na-sandra-bylok-sloji-krai-na-jivota-si.375582", "text": "Преследвач на американската актриса Сандра Бълок се самоуби, след като се барикадирал в дома си в продължение на няколко часа.\r\nПрез 2014 година мъжът беше осъден за тормоз над актрисата от хитовите филми \"Скорост\", \"Предложението\" и \"Мрежата\", припомня .\r\nПреди години мъжът влязъл в дома на звездата докато тя била с 4-годишния си син. Актрисата се стреснала и извикала помощ. Разследване показа, че мъжът е възнамерявал да я нападне сексуално.\r\nНападателят бил настанен в психиатрична болница след осъждането му. Той е излязъл оттам миналата година.\r\n ", "date": "2018.05.05", "title": "Преследвач на Сандра Бълок сложи край на живота си"}
{"url": "https://www.dnes.bg/notifikacii/2018/05/05/poredica-trusove-razliuliaha-havaite.375588", "text": "Поредица земетресения, включително с магнитуд 6,9, разлюляха остров Хавай, където изригването на вулкана Килауеа принуди стотици жители да се евакуират, предаде Ройтерс.\n\r\nАмериканският геофизичен институт отбеляза, че трус с такава сила е в състояние да нанесе значителни щети, но Тихоокеанският център за предупреждение за цунами успокои, че въпреки повишеното равнище на водите край острова с до 40 см, опасност от силна приливна вълна няма.\r\nЗеметресението е разлюляло сградите в Обществения дом в град Паоа - един от двата центъра за евакуация, създадени набързо, след като лавата започна да блика от пукнатини в земята близо до населени райони.\rНова, четвърта пукнатина се появила точно преди най-новия трус в един такъв район, на около 20 км от вулкана.\r\nКилауеа, един от най-активните вулкани в света и един от петте на острова, е постоянно действащ от 35 години.\r\nСегашното изригването започна в четвъртък и продължи и вчера, принуждавайки два района с общо около 1700 жители да се евакуират. По-рано геофизичният институт каза, че изригването е било предшествано през изминалата седмица от поредица земетресения, пише БТА.\r\nСпоред учените е почти невъзможно да се предскаже колко време ще продължи изригването. Няма данни за пострадали или жертви, но губернаторът на Хавай е мобилизирал хавайската национална гвардия да окаже спешна помощ при необходимост.", "date": "2018.05.05", "title": "Поредица трусове разлюляха Хаваите"}
{"url": "https://www.dnes.bg/sofia/2018/05/05/pojaryt-v-krasna-poliana-umishlen.375597", "text": "Стока за 3.9 милиона лева е имало в склада, който горя снощи в столичния квартал \"Красна поляна\". Това съобщи собственичката на изгорелия склад в кв. \"Красна поляна\" Татяна Павлова пред Нова тв.\n\r\nСобственичката се съмнява, че пожарът е умишлен. \"Стоим добре на пазара и, може би, е конкурентна фирма. Абсолютно всичко изгоря. Подпален е складът от всички страни\", заяви Татяна Павлова.\r\nТя обясни, че само стоката е била застрахована за 2.2 млн. лева.Складът е изгорял напълно.", "date": "2018.05.05", "title": "Пожарът в \"Красна поляна\" - умишлен?"}
{"url": "https://www.dnes.bg/sofia/2018/05/05/v-polunosht-orlov-most-svetna-ot-fenove-na-cska.375589", "text": "\n Точно в полунощ голяма група фенове на ЦСКА се събра на Орлов мост, за  да посрещне 70-годишнината от създаването на отбора.  С факли, димки и  песни, привържениците започнаха първи честванията по случай празника, видя Булфото.\r\nКлубът е създаден на 5 май 1948 г.,  Футболистите от \"армейците\" се превръщат в един от двата най-известни български клуба. ЦСКА е шампион на България 31 пъти.\r\nИменно в деня на юбилея, старши треньорът на ЦСКА-София Христо Янев определи група от 18 футболисти за мача срещу Лудогорец. Двубоят от XXXIII кръг на Първа лига е навръх 70-годишния юбилей на ЦСКА - 5 май, събота, от 20:00 часа на Националния стадион \"Васил Левски\", пише БТА.\r\r\n                    \r\n                    Групата за мача: Витаутас Черниаускас, Слави Петров, Божидар Чорбаджийски, Николай Бодуров, Стойчо Атанасов, Жеферсон Телес, Рубен Пинто, Тиаго Родригес, Валентин Антов, Никола Борисов, Жан Бланко, Роланд Алберг, Станислав Манолев, Иван Митрев, Кристиян Малинов, Раул Лое, Александър Георгиев, Кирил Десподов.\r\nЗаради контузии от групата отпаднаха Георги Китанов, Александър Дюлгеров, Енрике Рафаел, Укра, Фернандо Каранга, Александър Барт и Едвин Джеси.", "date": "2018.05.05", "title": "В полунощ: Орлов мост светна от фенове на ЦСКА"}
{"url": "https://www.dnes.bg/stranata/2018/05/05/kyde-sa-bylgarite-kriza-i-za-hlebari.375581", "text": "Кризата за работна ръка стигна и до хлебарите и сладкарите. Това става ясно от предложение на министъра на образованието Красимир Вълчев за приемане на нов списък на защитените професии. В него вече се включват и тези, при които в следващите пет години ще има липса на работна ръка.\n\n\r\nПоне 539 хлебари и сладкари няма да достигат в следващите пет години, става ясно от обосновката на министъра, пише .\r\nОще 23 професии трябва да бъдат включени в списъка на защитените. Сред тях са недостигащите от години заварчици, стругари и механици, електротехници. Включват се и химици със средно образование. Най-голяма ще е липсата на транспортни техници, където липсата ще достигне 10 хиляди души, става ясно от мотивировката на предложението.\r\r\n                    \r\n                    На училищата, които обучават ученици на застрашени професии, ще бъдат отпускани допълнителни средства в размер на 85 % от стандарта за обучение на един ученик. Освен това, за да станат по-привлекателни за децата тези паралелки, за тях е предвидено и стимулиране с допълнителни стипендии.\r\nСред защитените профисии влизат още корабоводители, птицевъди, говедовъди. В списъка са и специалности, които се водят уникални, т.е. преподават се в не повече от 4 училища. Новият списък ще важи от следващата учебна година. Очакванията на образователния министър са с тези мерки да намалее дефицитът от специалисти.\r\nЗаради липсата на работна ръка в България бизнесът започна да внася работници от страни изцвън ЕС. Според оценки на социалното министерство 30 000 фирми изпитват нужда и планират да внасят работници от страни като Украйна, Армения и дори Виетнам и Тайланд. През миналат година пък бяха внесени близо 3800 сезонни работници за туризма и селското стопанство.", "date": "2018.05.05", "title": "Къде са българите? Криза и за хлебари"}
{"url": "https://www.dnes.bg/kino/2018/05/05/kogato-se-poiavi-bivshiiat-v-birariia-romantika.374889", "text": "Всяка година в Деня на влюбените напълно реновирания ресторант \"Романтика\" е пълен с празнуващи. Специално романтично меню е подготвено от шеф Аджело, който дължи успеха на заведението на собствените си усилия и на кулинарните умения на Паскалин.\r\nТяхната история може да проследим във филма на Джоел Ванхоброук \"Бирария \"Романтика\". Синхронът им е вдъхновяващ, но само до момента, в който се появява бившият любовник на Паскалин.\r\nРолите са поверени на Коен Де Боу, Филип Пийтърс, Рут Бекарт и др. Гледайте \"Бирария \"Романтика\" на 5 май от 23.00 часа по телевизия .", "date": "2018.05.05", "title": "Когато се появи бившият... в \"Бирария \"Романтика\" "}
{"url": "https://www.dnes.bg/usa/2018/05/05/shushu-mushu-nacionalna-sigurnost-v-sasht-kolko-podslushva.375593", "text": "Американската Агенция за национална сигурност (АНС) е събрала над 500 милиона записа на телефонни разговори на американци миналата година, което е тройно повече, отколкото през 2016 г., предаде Ройтерс, като се позова на доклад на американското Национално разузнаване, публикуван вчера.\r\nУвеличението от 151 милиона на 534 милиона записа е осъществено през втората година от функционирането на нова система за следене, въведена в агенцията, след като през 2015 г. американските законодатели приеха закон, който цели да ограничи способността й да събира големи количества данни. Каква е причината за скока в количеството събрана информация не е съвсем ясно, пише БТА.\r\nДанните обаче са несравнимо по-малко от милиардите записи дневно, събирани при старата система на АНС за следене, станала публично достояние след разкритията на бившия служител на разузнаването Едуард Сноудън през 2013 г.\r\r\n                    \r\n                    Събраните от АНС метаданни съдържат телефонни номера и времето на дадено обаждане, но не и съдържанието на разговора, отбелязва Ройтерс.", "date": "2018.05.05", "title": "Шушу- мушу: Национална сигурност в САЩ - колко подслушва?"}
{"url": "https://www.dnes.bg/zvezdi/2018/05/05/pyrvata-brachna-nosht-na-hari-i-markyl-v-dvoreca-uindzor.375584", "text": "Бащата на Меган Маркъл ще я заведе до олтара на сватбата й с принц Хари, а преди важния ден и той, и майка й ще се срещнат с кралица Елизабет II и други старши представители на кралското семейство, съобщиха световните информационни агенции.\r\nДория Рагланд и Томас Маркъл ще имат \"важни роли\" на сватбата в замъка Уиндзор на 19 май.\"В деня на сватбата госпожа Рагланд ще пътува заедно с Меган до двореца Уиндзор, а господин Маркъл ще заведе дъщеря си до олтара в църквата \"Сейнт Джордж\". Госпожица Маркъл е радостна, че родителите й ще са до нея в този щастлив ден\", съобщи прессекретарят на принц Хари Джейсън Наъв.\r\nИмаше различни предположения за ролята на родителите на Меган Маркъл в церемонията. Двамата са се развели, когато тя е била 6-годишна. Томас Маркъл е казвал, че иска да заведе дъщеря си до олтара. Той е на 73 години и е бивш осветител на сапунени опери и ситкоми в телевизията.\r\r\n                    \r\n                    Джейсън Наъв уточни, че двамата ще пристигнат от САЩ седмица преди сватбата и ще се срещнат с 92-годишната кралица Елизабет Втора, със съпруга й принц Филип, с бащата на принц Хари - принц Чарлз, с брата на жениха - Уилям и със съпругата му Кейт.\r\nЩе бъде отдадена и почит към паметта на покойната майка на принц Хари лейди Даяна. Двете й сестри и единият й брат ще присъстват на церемонията. Сестрата на покойната принцеса - лейди Джейн Фелоус, ще прочете послание към младоженците.\r\n\"Принц Хари и госпожица Маркъл са поласкани от това, че лейди Джейн ще представлява семейството си и ще помогне паметта на покойната принцеса да бъде почетена\", съобщи още Наъв.\r\nПринц Хари и брат му Уилям, който ще бъде и негов кум, ще пристигнат в църквата \"Сейнт Джордж\" пеш.\r\nМеган Маркъл ще пристигне с кола заедно с майка си и ще се срещне с баща си в църквата.\r\nМеган Маркъл няма да има главна шаферка, а всички шаферки и шафери ще са деца, информират още от двореца.\r\n\"Тя има много близка група приятели и не иска да обиди никого от тях\", каза Наъв. \"Те участваха активно в подготовката на сватбения ден и ще са в Уиндзор, както и в Лондон предния ден, а тя е много щастлива, че ще има подкрепата им\", добави прессекретарят\r\n.Новороденият син на Уилям и Кейт - Луи, няма да присъства на церемонията, въпреки че родителите му, четиригодишният му брат Джордж и тригодишната му сестра Шарлот ще са там.\r\nПринц Филип, който миналия месец претърпя операция по смяна на тазобедрената става, също се очаква да присъства на събитието.Младоженците няма да се отправят веднага на сватбено пътешествие. Първият им публичен ангажимент като семейна двойка ще е седмица след сватбата.\r\nНапоследък стана традиция на кралските британски сватби младоженците да се целуват на балкона на Бъкингамския дворец. В случая обаче това няма да може да е възможно, тъй като сватбената церемония е в Уиндзорския замък. Запитан дали и на тази сватба ще можем да видим нещо подобно, Наъв отговори, че засега не може да даде информация за целувки.Първата брачна нощ на двойката ще е в двореца Уиндзор.", "date": "2018.05.05", "title": "Първата брачна нощ на Хари и Маркъл - в двореца Уиндзор"}
{"url": "https://www.dnes.bg/usa/2018/05/05/trymp-zad-sobstvenici-na-ognestrelno-oryjie-shte-vi-zashtitavam.375587", "text": "Президентът на САЩ Доналд Тръмп заяви вчера пред членове на Националната асоциация на притежателите на огнестрелни оръжия (NRA), че правата им са \"под обсада\", но той ще ги отстоява, докато е президент, предаде ДПА.\r\nНа конференция на асоциацията в Далас, щата Тексас, Тръмп отново призова в училищата да има въоръжен персонал като средство за възпиране на стрелби, подобни на тази в Парклед, Флорида, през февруари, когато бяха убити 17 души.\n\n\n\r\nСтрелбата накара учениците да организират демонстрации в подкрепа на закони за обуздаване на насилието с огнестрелно оръжие. Много от тях критикуваха лобистките усилия на Националната асоциация срещу създаването на законодателство за оръжеен контрол, критикуваха и политиците, които приемат пари от нея.\r\r\n                    \r\n                    Малко след трагедията в Паркленд Тръмп каза, че на учители, които искат да бъдат обучени да боравят с огнестрелно оръжие, трябва да се разреши да носят скрито оръжие в класните стани - идея, подкрепена от асоциацията на притежателите на огнестрелно оръжие, пише БТА.\r\nВ Далас президентът припомни атентатите в Париж през 2015 г., когато бяха убити 130 души. Тръмп подчерта, че те са извършени от малка група въоръжени терористи, в града с най-строгите закони за огнестрелното оръжие в света.\r\nАко служител на атакуваните ресторантите или театъра или някой клиент имаше оръжие, терористите щяха да избягат или да бъдат застреляни и всичко щеше да е съвсем различно, каза той, цитиран от Франс прес.\r\nТръмп заяви пред членовете на асоциацията, че ще разчита на тях да гласуват за републиканците на междинните избори през ноември.", "date": "2018.05.05", "title": "Тръмп зад собственици на огнестрелно оръжие. Ще ви защитавам!"}
{"url": "https://www.dnes.bg/kino/2018/05/05/i-zoui-saldana-sys-zvezda-v-holivud.375592", "text": "Актрисата Зоуи Салдана беше почетена със звезда на холивудската Алея на славата, съобщи Контактмюзик.\r\nЗвездата на 39-годишната Салдана е 2637-ата на прочутата алея в Холивуд.\r\nНа церемонията по откриването й присъстваха съпругът на актрисата - италианският художник Марко Перего, трите им деца - 3-годишните близнаци Боуи и Сай и 14-месечният Зен, режисьорът на \"Аватар\" и \"Титаник\" Джеймс Камерън, актрисата Мила Кунис.\r\nПриемайки оказаната й чест, Зоуи Салдана благодари на съпруга и децата си за това, че придават смисъл на живота й, пише БТА.\r\nАктрисата прави телевизионния си дебют през 1999 г. в епизод на сериала \"Закон и ред\". Година по-късно дебютира в киното с филма \"Треска за шоу\". Салдана е най-известна с ролите на лейтенант Ухура във филмовата поредица \"Стар Трек\", Нейтири в \"Аватар\" и Гамора в \"Пазители на Галактиката\".\r\r\n                    \r\n                    \"Знаковите й персонажи Ухура, Нейтири и Гамора с техните сила, кураж, решителност и убеждения са модели за подражание за младите жени\", заяви режисьорът Джеймс Камерън.", "date": "2018.05.05", "title": "И Зоуи Салдана със звезда в Холивуд"}
{"url": "https://www.dnes.bg/health/2018/05/05/kyrmene-koia-poza-e-nai-podhodiashta.375401", "text": "Помогнаха ли ви да кърмите и в легнало и в седнало положение, преди да ви изпишат от родилното отделение? Хубаво е да умеете да го правите и в двете пози, но ако не успявате, това не е проблем. Изберете, най – удобната за вас и бебето ви, поза.\r\n \r\nВажно е вие самата също да изпитвате удоволствие от кърменето. Напрегнатите мускули ви карат да се чувствате изтощена, когато кърменето приключи, вместо да сте отпочинала и спокойна.\r\n \r\nКърмене в легнало положение е най – доброто решение, когато имате нужда от почивка, когато почти заспивате – и не на последно място – когато имате болки в долната част на корема след раждането. Легнете на една страна, като облегнете едното рамо плътно върху матрака, подложете си удобно с възглавници под главата. Проверете дали главата ви е на възглавницата така, че да можете да виждате детето си, без да се напрягате.\r\n \r\nТялото ви трябва да бъде неподвижно на една страна, без да се клатите. По – стабилна ли сте, ако свиете едното коляно? Почувствайте, че раменете ви почиват, въпреки че държите детето. Бихте си помогнали доста, ако подпъхнете края на одеялото или пухената завивка под гръбчето на детето – така няма нужда да полагате много усилия, за да го държите достатъчно близо до себе си и да запазите добрата поза на кърмене. А и ако заспите, то няма да падне от леглото.\r\n \r\nКърмене в седнало положение ни помага да следим нещата в началото. Седнете колкото може по – изправена. Ако се облегнете назад, гърдите се разливат в страни, което ще затрудни бебето да засуче. \r\n\r\n\r\n \r\n ", "date": "2018.05.05", "title": "Кърмене - коя поза е най-подходяща?"}
{"url": "https://www.dnes.bg/politika/2018/05/05/borisov-s-napravenoto-celim-mir-na-zapadnite-balkani.375601", "text": "Това, което правим на Западните Балкани, цели мир. Но за да има мир, трябва да имаме силни въоръжени сили и да кооперираме държавите от Западните Балкани към нас, каза премиерът Бойко Борисов на неформалната среща на министрите на отбраната от ЕС в НДК.\r\nПред министрите и другите участници, които дойде да поздрави лично и да говори пред тях, Борисов посочи, че България активно модернизира въоръжените си сили, повишава възможностите на армията и в следващите години за проектите за нов изтребител, сухопътна техника и кораби има ясни програми и възможности на бюджета да ги покрива.\r\nКъде по-добре да говорим за мир, отколкото пред военните министри, каза Борисов, който отбеляза важността и усилията за мир в региона. Затова в цялото ни председателство, благодарен съм на ЕС, на Доналд Туск, на г-жа Могерини, на всички колеги премиери, канцлери и президенти в ЕС, че сложихме тази тема на масата, посочи Борисов, цитиран от БТА. \r\r\n                    \r\n                    Защото като гледам, добави премиерът, много от вашите армии със своите контингенти все още сме заедно, тъй като и България участва в Босна и Херцеговина, в Косово и на други места. Дори не е затворена страницата за Балканите. Тези предизвикателства налагат истински да се борим и да отчитаме колко и какви рискове, и за колко кратко време могат да се развият на Балканите, коментира Бойко Борисов. \r\nБлагодарих на всички, защото тази тема се сложи на масата, след няколко дни в София, когато ще се съберем лидерите на Балканите и ЕС, отново ще я дискутираме. Но аз искам да помоля за вашата подкрепа, защото никой по-добре от вас не познава военните опасности, опасността от война на Балканите, и когато с вашите правителства обсъждате темата, ви моля да не я подценявате, обърна се българския премиер към участниците в срещата.\r\nБойко Борисов посочи общата европейска отбрана, заделяните фондове, усилията, които се влагат, като положителна стъпка напред, но не и всичко, което може да се постигне. Във военната индустрия, в кооперирането между отделните държави, в кооперирането по отделните видове и родове войски и съответно техниката, която е необходима за тях. \r\nДва процента от БВП са много пари и годишно сигурно, ако погледнем бюджета като БВП на всички държави, ще излязат трилиони за въоръжение. Не смятам, че е нужно всяка държава да купува от \"щанда на килограм\", може и колегите от НАТО, а и колегите в ПЕСКО да направят много по-точен разчет за коя държава какво би било приоритет, ние сме на Черно море, с Гърция сме на южната граница, за всяка една държава какъв да бъде акцентът, какво да й се даде да произвежда, за да може да запази своя отбранителен капацитет, учените и инженерите си, които работят в тази промишленост. И, разбира се, да ни гарантират общата сигурност, добави премиерът. Мисля, че това в сферата на миграцията специално България го изпълни в пълен обем и година и половина през страната имаме нулев миграционен натиск. Можем да се справим с всякакви предизвикателства и истински се надявам и в днешния ден и в разговорите ви да стигнете до още по-голямо задълбочаване на нашата обща европейска отбрана, каза премиерът.\n\n\n\n\r\nБорисов добави, че за това има огромни възможности, като напомни, че в Европа се произвежда една от най-добрите военни техники в сферата на сухопътните войски, на бронираните машини, авиацията, ракетите, и ако нещо може да развива нашия потенциал, да открива работни места, парите да остават в европейската икономика, това би било добре за всички.\r\nПремиерът отново изтъкна и важността на усилията за нормализиране на отношенията с Турция. Много пъти на Европейски съвет съм поставял въпроса - ако Турция е толкова неприемлива и се води толкова тежка реторика между големите и напреднали в икономическо отношение държави в ЕС, не казвам, че без право - точно обратното, винаги сме говорили за свободата на словото или за проблемите, които има в Турция - но в същото време това е най-силната военна машина в южния фланг на НАТО. \r\nТака че трябва да положим усилия и в политически план да се нормализират отношенията, убеден е премиерът Борисов, защото, по думите му, иначе рисковете в тази част на Европа, Балканите, включително Гърция и Кипър, стават много сериозни. Затова ви моля, едно е политиката, публичната реторика, да се харесваме на избирателите си, но искам да съм убеден, че южния фланг на НАТО е напълно защитен, защото България се намира тук, заяви Борисов.\r\nВърховният представител на ЕС по въпросите на външната политика и политиката на сигурност и заместник-председател на ЕК Федерика Могерини благодари на премиера за присъствието му, като добави, че то показва значението, което той отдава на общата работа в областта на отбраната. Това е много важно за нас, каза Могерини, като благодари също за отличното по думите й европредседателство на България и за сътрудничеството при подготовката на днешната неформална среща.", "date": "2018.05.05", "title": "Борисов: С направеното целим мир на Западните Балкани!"}
{"url": "https://www.dnes.bg/stranata/2018/05/05/sled-bunta-promiana-na-jivota-v-bg-za-horata-s-uvrejdaniia-dali.375599", "text": "\r\nДнес е международният ден за правата на хората с увреждания, а протестите у нас на родители на деца с увреждания продължават и тази седмица. Те настояват за премахване на ТЕЛК, вместо това да има оценка на потребностите.\n\n\n\n\r\nИменно лошите условия, които държавата създава за хората с тези проблеми накара Красимира Обретенова да напусне страната след 15 години ходене по мъките и да замине в Холандия.Тогава Красимира каза: \"България изостави мен, сега аз напускам нея\".\r\nСега жената вече е зад граница и още се опитва да свикне с промените. Мъчно й е за близките й, но е уверена, че там детето й ще живее по-добре. \"Не беше мечтата на живота ми да се превърна в емигрант. Липсват ми близките, но дъщеря ми се чувства прекрасно\", сподели пред Нова тв Красимира.\r\n                    \r\n                    \r\n\"Още съм на прага на интегрирането ми в Холандия. Административната пътека е следната – адресна регистрация, плащане на социални и здравни осигуровки, след което системата идва при семейството. Идва екип от социален работник, представител на общината, специалисти, детето се преглежда и се насочва към специализирано училище. Оттам нататък системата поема грижата за това дете, за да развие потенциала си\", заяви Красимира Обретенова. Самата тя каза, че все още й предстои регистрация в общината.\n\r\n\"Трябва да разработим цялостно нов закон. Но това отнема повече време и сме се фокусирали върху измененията и допълненията на съществуващия закон\", заяви зам.-социалният министър Росица Димитрова. \"Премахването на ТЕЛК са в компетенцията на Министерството на здравеопазването\".\n\r\n\"Стартирали сме вече промените\", обеща Росица Димитрова.", "date": "2018.05.05", "title": "След бунта: Промяна на живота в BG за хората с увреждания. Дали?!"}
{"url": "https://www.dnes.bg/za-da-se-razbirame/2018/05/05/6-neshta-koito-myjete-zabeliazvat-v-edna-jena.375546", "text": "В любовта, едно от погрешните схващания за мъжете е, че те не забелязват много неща в една жена. Дори и да има такъв момент, в който за господата нещо е напълно незабележимо, всъщност те са доста наблюдателни, независимо, че невинаги го показват. Вижте кои са 6-те неща, на които мъжете винаги обръщат внимание.\r\nИзраз на лицето\r\nЖените, погрешно мислим, че мъжете не могат да четат емоциите ни. Докато човекът е еволюирал е придобил това умение, с което успява и до днес да разграничи приятелите от враговете си. Мъжете забелязват не само очевидните сигнали като сълзи или усмивка. Могат да видят вашата неискреност, отразена в студен поглед, леко разочарование изразено с присвиване на устните.\r\r\n                    \r\n                    Способността им да „четат“ по женските лица им дава възможност да разберат какво искат жените. Тази невербална (без думи) комуникация дори може да възбуди мъжете.\r\nОблеклото, което носите, за да го впечатлите\r\nМъжете обръщат внимание на начина ви на обличане. Не се интересуват от етикета на дрехата, но винаги ще им направи впечатление чувството за елегантност, стил и сексуалност. Визията на първа среща например може много бързо да впечатли, да отблъсне или да създаде погрешно впечатление за намеренията и увереността на една жена.\r\n", "date": "2018.05.05", "title": "6 неща, които мъжете забелязват в една жена "}
{"url": "https://www.dnes.bg/notifikacii/2018/05/05/predlojenie-i-v-kuba-da-ima-ednopolovi-brakove.375591", "text": "Мариела Кастро, кубинска парламентаристка и дъщеря на ръководителя на комунстическата партия и експрезидент Раул Кастро, обяви, че ще настоява еднополовите бракове да бъдат включени в процеса на конституционна реформа, който би трябвало да започне през юли, предаде Асошиейтед прес.\r\nОчаква се реформата да обхване множество промени, осъвременяващи кубинската конституция от 1976 г., създадена за планова икономика от съветски тип. Комунистическото правителство бавно въвежда пазарни реформи и се опитва да насърчи по-значително взаимодействие със световната икономика.\r\nХомосексуалността беше подложена на гонения в годините след революцията от 1959 г., водена от семейство Кастро, но Куба прекрати тази политика и забрани дискриминацията на работното място, пише БТА.\rМариела Кастро стана видна защитничка на правата на хомосексуалните. Вчера тя заяви пред репортери, че ще настоява новата конституция и закони да разрешат хомосексуалните бракове.\r\nТрябва да се реформира и законодателството, като се увеличат наказанията за насилие и хомофобия, каза на пресконференция Мариела Кастро, цитирана от ДПА.\r\nОчаква се новият кубински президент Мигел Диас-Канел, наследил Раул Кастро през април, да я подкрепи.", "date": "2018.05.05", "title": "Предложение: И в Куба да има еднополови бракове"}
{"url": "https://www.dnes.bg/sofia/2018/05/05/sled-pojara-v-sofiia-vyzduhyt-v-dopustimite-normi.375602", "text": "Няма превишение на показателите за качеството на атмосферния въздух след пожара снощи в близост до болница \"Надежда\" в София, информира Регионалната инспекция по околната среда и водите.\n\n\r\nИзмерените стойности не превишават пределно допустимите концентрации. Експерти на инспекцията и Изпълнителната агенция по околна среда са извършили измерването на показателите с мобилна автоматична станция, се уточнява в информацията.\r\nОперативно-следствената група на полицията продължава разследването за  причините за пожара в склада. ", "date": "2018.05.05", "title": "След пожара в София, въздухът в допустимите норми"}
{"url": "https://www.dnes.bg/usa/2018/05/05/izpisaha-djordj-bush-ot-bolnica.375595", "text": "Бившият американски президент Джордж Х. У. Буш беше изписан от болница в Хюстън, след като прекара там 13 дни заради инфекция, предаде Асошиейтед прес.\n\r\nДеветдесет и три годишният експрезидент постъпи за лечение ден след погребението на съпругата си Барбара Буш.\r\nГоворителят на Буш - Джим Макграт, съобщи в Туитър, че според лекарите от Методистката болница в Хюстън бившият президент е добре и е щастлив да се завърне у дома, пише БТА.\r\nБарбара Буш почина на 92-години в дома на семейството в Хюстън на 17 април. Женени от 73 години, семейство Буш бяха президентската двойка с най-продължителен брак в американската история.", "date": "2018.05.05", "title": "Изписаха Джордж Буш от болница"}
{"url": "https://www.dnes.bg/sofia/2018/05/05/kola-se-zabi-v-kolonka-za-bitova-gaz.375605", "text": "Автомобил се е ударил в кран на битова колонка за газово разпределение в района на бул. \"Симеоновско шосе\". Сигналът за пътния инцидент е получен около 9.00 часа, съобщават от МВР.\r\nПо първоначални данни автомобил се ударил в крана и било забелязано леко изтичане на газ.\r\nВеднага на място са изпратени екип от пожарникари и специалисти от частната газова компания, поддържаща съоръжението, които в рамките на десетина минути са остранили повредата. Няма опасност за хората в района.", "date": "2018.05.05", "title": "Кола се заби в колонка за битова газ"}
{"url": "https://www.dnes.bg/usa/2018/05/05/prodavat-izvestniia-niuiorkski-hotel-plaza-za-600-mln.375596", "text": "Постигната е договорка нюйоркският хотел \"Плаза\" да бъде продаден за 600 милиона долара, съобщиха американските медии, цитирани от ДПА.\r\nСлед години на преговори двама инвеститори се готвят до 25 юни да финализират сделката за купуване на хотела. В САЩ хотелът, който се намира край Сентръл парк в Манхатън, е историческа забележителност от национално значение. \"Ню Йорк таймс\" се позовава в съобщението си на един от директорите на компанията продавач, групата \"Сахара\".\r\nЗа кандидат-купувачи се сочат инвеститорът от Ню Йорк Шахал Хан и Камран Хаким, по произход иранци и едни от най-едрите частни собственици в Ню Йорк в сферата на недвижимите имоти, пише БТА.\r\r\n                    \r\n                    \"Плаза\" отваря врати през 1907 г. Построяването му е струвало 12,5 милиона долара. Това е единственият американски хотел, обявен за историческа забележителност от национално значение. Появява се в няколко филма, сред които \"Сам вкъщи-2\" и \"Север-северозапад\".\r\nПрез 1988 г. като строителен предприемач президентът на САЩ Доналд Тръмп купува сградата, която е с 19 етажа и 282 стаи. Впоследствие я губи след процедура по обявяване на фалит през 1992 г.\r\nПрез 2005 г. хотелът е ремонтиран и част от него е превърната в луксозна жилищна сграда. Оригиналният вход, лобито и ресторантът \"Палм корт\" остават непроменени.Нощувка в обикновена стая струва 800 долара, а в най-луксозната около 30 000 долара.", "date": "2018.05.05", "title": "Продават известния нюйоркски хотел \"Плаза\" за $ 600 млн."}
{"url": "https://www.dnes.bg/obshtestvo/2018/05/05/spomen-za-mila-edna-ot-jertvite-na-am-trakiia.375608", "text": "\r\nМила е една от жертвите  при катастрофата на АМ „Тракия”. Преди 2 дни тя трябваше да навърши 17. В нейна памет в петък студенти от НАТФИЗ изиграха спектакълът \"По пътя\". Сред тях е и брат й.\r\n\"Нямаше много избор къде да е - разказва братът на загиналото момиче пред Нова тв. Актьорът очаквал сестра му да дойде, както обикновено с майка му и баща му.\n\n\n\n\r\nВ деня на инцидента Георги е трябвало да се яви на последния си изпит в Академията. Спектакълът, който се играе се нарича \"По пътя\". Георги трябвало да участва в два откъса.. Единият от Чудомир носи заглавието \"На погребение\".\r\r\n                    \r\n                    \"Когато подобно нещо се случи на човек, той започва да търси символика и знаци. нещо, което да е подсказвало, че това би могло да се случва в един друг откъс. Моят герой говори за сестра си, която е починала преди няколко дни\".\r\nЗа катастрофата Георги разбира от новините. \"Надявах се да не е там, но като погледнеш реално, разбираш.\"\r\nИзпитът е трябвало да започне в 6, но стартира с час по-късно. Всички колеги на младежа се надяват, че всичко ще се нареди.\r\nПо време на един от антрактите, когато се играят откъси, в които Георги не участва, той научава лошата вест.  Въпреки това той продължава да играе в представлението. \"Ако всеки започне да си мери проблемите с другия, какво правим? Свършвам си работата и хората не би трябвало да се интересуват от личния живот на другите.\", обяснява решението си да продължи младежът.\r\n\"Комисията не разбра.  - разказва преподавател - Георги се справи блестящо.- Той беше човекът, който теглеше студентите\". Получава отличен.\r\nНа 3 май Георги и колегите му от НАТФИЗ отново излизат да изиграят спектакъла. Но не в театралната академия, а в родния град на Мила. Не пред студенти и преподаватели, а за нейните близки. В деня на рождения й ден, когато тя е щяла да стане на 17 години.", "date": "2018.05.05", "title": "Спомен за Мила - една от жертвите на АМ \"Тракия\""}
{"url": "https://www.dnes.bg/notifikacii/2018/05/05/trus-s-magnitud-6-1-raztrese-filipinite.375604", "text": "Трус с магнитуд 6,1 бе регистриран на Филипините, предадоха световните агенции, като се позоваха на американския Геофизичен институт.\r\nНяма данни за жертви и щети засега. Епицентърът е бил на около 50 километра северно-северозападно от Пандан на остров Катандуанес, на дълбочина от 30 километра, съобщава БТА.", "date": "2018.05.05", "title": "Трус с магнитуд 6.1 разтресе Филипините"}
