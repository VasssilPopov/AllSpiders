{"url": "https://www.dnes.bg/notifikacii/2018/10/09/bolsonaro-ne-sapunena-opera-a-etap-ot-vyzhoda-na-populizma.390017", "text": "Бившият капитан от бразилската артилерия Жаир Болсонаро само допреди шест месеца бе смятан за крайнодесен подстрекател, човек без голяма политическа партия зад гърба си, без солидна подкрепа в парламента. Днес обаче той е на прага на властта, след като получи гласовете на 46 процента от 143 милиона избиратели в Бразилия, пише в статия за френския в. \"Фигаро\" журналистът и литературен критик Себастиан Лапак.\n\r\nНе е ясно как кандидатът на Партията на трудещите се Фернандо Адад, издигнат на мястото на бившия президент Луиз Инасио Лула да Силва, който не може да бъде избран заради влязлата срещу него в сила 12-годишна присъда за корупция, може да навакса изоставането си.\n\r\nРъководителите Бразилската социалдемократическа партия и Бразилското демократично движение - двете големи формации, които си поделяха властта в Бразилия от края на военната диктатура през 1985 г. до идването на власт на Лула през 2003 г. - ще бъдат призовани от градските елити с леви възгледи да издигнат преграда срещу фашизма. Бразилия обаче не е Франция, пише авторът, имайки предвид \"републиканския фронт\", който формират традиционните партии от левицата и десницата, за да не позволят на крайнодесния \"Национален фронт\" (вече \"Национален сбор\") да вземе властта.\n\r\nВъзходът на Болсонаро не е просто бразилска сапунена опера, а има глобално значение, тъй като това е поредният етап от продължаващата тенденция на разрушаване на либералните норми и възход на популизма, пише външнополитическият коментатор Гидиън Рахман в статия за британския в. \"Файненшъл таймс\".\n\n\n\r\nАко победи и на балотажа на 28 октомври, Болсонаро ще стане поредното попълнение в световния клуб на властни мъже лидери, който включва руския президент Владимир Путин, китайския му колега Си Цзинпин, индийския премиер Нарендра Моди, турския президент Реджеп Тайип Ердоган, филипинския му колега Родриго Дутерте, унгарския премиер Виктор Орбан и, разбира се, американския президент Доналд Тръмп. \n\r\nВлизането на Бразилия в тази група ще е от голямо значение, защото това е петата по население страна в света и най-голяма в Латинска Америка. До неотдавна на нея се гледаше като на модел за успешно приемане на глобализацията и демокрацията, оставила мрачните дни на авторитаризма в миналото. Дълбока рецесия, поредица корупционни скандали и разочарованието от лявата работническа партия обаче дискредитираха системните бразилски политици.\n\r\nБолсонаро обеща да даде свобода на полицията да се справи с увеличаването на престъпността и насилието в Бразилия, където миналата година бяха извършени над 60 000 убийства. Нападението с нож срещу него в края на предизборната кампания направи още по-драматична заплахата от насилие и разбираемо увеличи симпатиите към крайнодесния кандидат.\n\r\nБолсонаро преди бе поддръжник на държавния контрол върху икономиката, но сега изказва аргументи в полза на приватизациите и намаляването на данъците, в резултат на което пазарите откликват положително на изборните му успехи, пише Рахман.\n\r\nТой атакува всички \"свещени крави\" на културното левичарство и тази стратегия се оказа печеливша. С програма, която е точно обратното на тази на неговите противници, Болсонаро е чудовището, родено от дълги години доминация на този ляв модел. \n\r\nВ свят, където, както отбеляза през 1993 г. френският философ Ги Дебор, \"сегашните овце от интелигенцията познават само три недопустими престъпления и нищо друго: расизъм, антимодернизъм и хомофобия\", за Болсонаро бе достатъчно да се покаже като расист, сексист, хомофоб и ксенофоб, за да смаже противниците си, пише Лапак за \"Фигаро\".\r\n/БТА/", "date": "2018.10.09", "title": "Болсонаро: Не сапунена опера, а етап от възхода на популизма"}
{"url": "https://www.dnes.bg/obshtestvo/2018/10/09/piian-opita-da-se-samoubie-legna-na-relsi-ocelia.390076", "text": "Мъж на 44 години от Монтана е оцелял, след като рано тази сутрин легнал на релсите на влака в района на Акумулаторния завод в Монтана, съобщиха от полицията.\r\nКъм 6 часа сутринта пътническият влак от Монтана за Бойчиновци минал през това място, но мъжът останал под него и се разминал само с различни наранявания по тялото, които не застрашават живота му.\r\nТой е настанен на лечение в болница в Монтана с охлузни рани.\r\nВ момента се изясняват причините за опита му за самоубийство.\r\nПробата за алкохол на машиниста на влака е отрицателна, а на мъжа под влака – положителна.", "date": "2018.10.09", "title": "Пиян опита да се самоубие, легна на релси – оцеля! "}
{"url": "https://www.dnes.bg/zvezdi/2018/10/09/djoni-rotyn-se-zaiade-s-green-day-ne-znaiat-kakvo-e-pynk.390046", "text": "Вокалистът на Sex Pistols, Джон Лидън, познат и като Джони Ротън, се заяде с пънк рок триото Green Day. Лидън смята, че тяхната идея за пънк музика е смешна.\r\n\"Това е излагация, наистина. Колко банди като Green Day има днес? Гледам ги и им се смея. Те са помпозна версия на нещо, което всъщност изобщо не им принадлежи\", каза той пред New York Times.\r\nДжон призна, че се е отдалечил от пънка, след като е осъзнал, че твърде много хора са започнали да го имитират вместо да следват философията и идеологията на движението. Певецът признава, че на концертите му е имало много негови имитатори.\r\n\"Там се разделиха пътищата ни с пънка. Пънкът искаше да стане клише и да е еднообразен, а не заслужаваше това. А аз исках да правя нови и различни неща, което, според мен, е истинската цел на пънка\", сподели той.", "date": "2018.10.09", "title": "Джони Ротън се заяде с Green Day: Не знаят какво е пънк!"}
{"url": "https://www.dnes.bg/world/2018/10/09/london-i-vashington-pritiskat-riiad-za-ubitiia-jurnalist.390086", "text": "Американският президент Доналд Тръмп каза днес, че възнамерява в някакъв момент да говори с официални представители на Саудитска Арабия за изчезването на саудитския журналист Джамал Хашоги, предаде Ройтерс.\n\r\nТръмп заяви в Белия дом, че не знае нищо за изчезването на Кашоги и че досега не е разговарял със саудитски служители за случая.\n\r\nИзчезването на Хашоги, който доскоро беше известен главен редактор  на вестник в Саудитска Арабия и съветник на бившия шеф на разузнаването  й, предизвика безпокойство по целия свят.\n\n\n\n\n\r\nЖурналистът е в неизвестност, откакто влязъл в консулството на Саудитска Арабия в Истанбул преди седмица. Турски служители предполагат, че той е убит в консулството.\n                    \n                    \n                \r\nТръмп също така заяви, че следващата му среща със севернокорейския лидер Ким Чен Ун се подготвя.\n\r\nПрезидентът добави, че се обмислят три или четири места за следващата му среща с Ким. Според Тръмп американският държавен секретар Майк Помпейо е имал страхотна среща със севернокорейския лидер.\n\r\nБританският външен министър Джереми Хънт също призова днес Саудитска Арабия да даде обяснение какво се е случило с журналиста Джамал Хашоги, предаде Ройтерс.\n\r\n\"Току-що се срещнах със саудитския посланик, търсейки спешен отговор за съдбата на Хашоги\", написа Хънт в Туитър. \n\r\n\"Расте насилието срещу журналисти в света и това е огромна заплаха за свободата на словото. Ако медийните съобщения се окажат верни, ние ще се отнесем много сериозно към този случай. Приятелството зависи от споделени ценности.\" ", "date": "2018.10.09", "title": "Лондон и Вашингтон притискат Рияд за убития журналист"}
{"url": "https://www.dnes.bg/notifikacii/2018/10/09/raznishtva-se-ubiistvoto-na-viktoriia-ima-svidetel-pusnaha-rumyneca.390087", "text": "Румънският гражданин, който бе задържан в рамките на продължаващото разследване на убийството на журналистката Виктория Маринова в Русе, ще бъде освободен, съобщи директорът на Областната дирекция на МВР в крайдунавския град старши комисар Теодор Атанасов.\n\r\nРумънецът с украински произход бе задържан за евентуална съпричастност към убийството на 30-годишната жена.\n\r\nСтана ясно и че полицията разполага със свидетелски показания за убийството на Виктория Маринова, съобщи \"\". По тях се работи повече от активно.\n\n\n\n\n\r\nСпоред показанията Виктория е била изнасилвана около час. Убита е между 12:30 и 13:30 часа. Според следствието убиецът се е изгаврил на два пъти с Виктория. \r\n \r\n30-годишната Виктория Маринова, която е била административен директор и водещ на предаване в местна телевизия в Русе, бе намерена мъртва в обрасло с растителност място до алея край Дунав в събота следобед. Тя е била изнасилена и жестоко убита.\n                \n                \r\nЛицето на жената е обезобразено от триенето на главата в земята, показало съдебномедицинското изследване.\n\r\nПо случая с убийството на място продължава да работи специално сформиран щаб, в който участват шефът на ГДБОП, представители на Върховната касационна прокуратура и министърът на вътрешните работи Младен Маринов.\n\r\nПродължава разследването на престъплението. От полицията и в последните дни неколкократно посочиха, че нито една версия не се изключва до опровергаването ѝ от категорични доказателства.\n\r\n“Проверява се съпричастността на множество лица към престъплението, каза шефът на полицията в Русе старши комисар Теодор Атанасов.\n\r\n“Всичко, което е необходимо да се направи, се прави”, каза той в отговор на въпрос дали румънските служби ни съдействат.\n\r\nОколо 16 ч вчера към щаба се присъедини Румяна Арнаудова, говорителка на главния прокурор.\n\r\nВъв връзка с разследването полицията в Русе обяви телефон за сигналиот граждани. \n\r\nХората, които разполагат с информация, свързана с извършеното тежко престъпление, могат да позвънят на 0889-562 407. \n\r\nРайонът на местопрестъплението все още е отцепен. Това на практика прави невъзможно изпълнението на идеята на някои русенци, които смятаха да правят допълнително претърсване на местопрестъплението, водени от желанието да подпомогнат полицията. Целта бе да се издирят евентуално пропуснати при извършения от полицията оглед следи или улики, които биха могли да подпомогнат разследването.\n\r\nСмъртта на младата Виктория Маринова шокира Русе. Хиляди местни жители се събраха в понеделник вечерта пред Паметника на свободата в центъра на града. Те запалиха свещички по монумента пред поставената на него снимка на Вики и застанаха на мълчаливо бдение.\n\r\nВ същото време на сайта на телевизия TVN бе издигнат призив към русенци да проявят търпение, да изчакат резултатите от разследването и да не пречат на работата на полицията.\n\r\n“От името на семейството на Виктория и на нейните колеги ви умоляваме да имате още малко търпение. Вярваме, че полицията е на финалната права да разкрие извършителя\", зоват колегите й. ", "date": "2018.10.09", "title": "Разнищва се убийството на Виктория? Има свидетел, пуснаха румънеца!"}
{"url": "https://www.dnes.bg/notifikacii/2018/10/09/facebook-s-nova-umna-tehnologiia-vkyshti-big-ili-byg-bradyr.390053", "text": "За никого не е новина, че технологиите се развиват с огромна скорост. Възможностите и функциите, които ни предлагат, все повече улесняват живота ни... уж.\n\r\nСмарт технологиите ни дават възможност да правим всичко само с едно движение, да свържем почти буквално всички домакински уреди вкъщи към часовника и да имаме робопрахосмукачка, която да почиства уредите вместо нас. Изобщо, технологиите ни правят по-мързеливи, а и все по-зависими.\r\nСтана ясно, обаче, че подобни функции и всевъзможни приложения крият и някои опасности. Днес вече е възможно да свържеш всяка една апликация на телефона и компютъра с профила си във Facebook – нещо, което безкрайно улеснява сравнително досадния и дълъг процес на регистрация и създаването на нов профил. Нещо, което отново създава удобства, предвид това, че може да се свърши отново само с един единствен клик.\n\r\n                \n                От началото на годината, обаче, стана ясно, че Facebook е предоставял информация за потребителите на трети страни, които умело извършват мониторинг на събраните данни. Скандалът беше толкова голям, че Марк Зукърбърг беше изправен пред американския сенат.\r\nДнес стана ясно, че именно заради подобен бъг в системата на Google+ данните на половин милион души са изтекли и са били използвани от трети страни в продължение на две години, а когато станало ясно за появилата се неизправност, от компанията решили да държат това в тайна. И така днес стана ясно, че е дошъл краят на социалната мрежа на интернет гиганта, който решил да закрие Google+. С една дума – няма социална мрежа, няма проблем.\r\nИ сега, на фона на всички тези скандали и непосредствено след поредния скандал с Facebook, при който бяха хакнати профилите на 50 000 души, от социалната мрежа обявиха поредната си новост.\r\nОт компанията пускат две умни машини за домашни разговори. Portal и Portal+ предлагат различни възможности, сред които приближаване на образа на потребителя и следене на движението. Тоест – където и да се движиш из дома си, докато разговаряш през новите машини, отсрещната страна винаги ще те вижда. Нещо като мека версия на Big Brother.\r\nУстройствата работят с Facebook и Messenger, а също така притежават и домашния асистент на Amazon – Алекса.\r\nВсичко звучи добре, но след поредицата от скандали хората стават все по-загрижени за личните си данни, пространство и най-вече сигурност.\r\nМоже би пускането на новите продукти просто се случва в неподходящ момент, пишат редактори на технологични издания, цитирани от BBC. А по-неподходящо време за това наистина не може и да има, след като новината за новите продукти на Facebook дойде ден след като бяха хакнати потребителски профили на близо 50 000 души.\r\nЗаради притесненията за сигурността, от компанията предоставят някои удобства, които да успокоят потребителите и да гарантират тяхната безопасност. При натискане горната част на устройството потребителя изключва камерата и микрофона, а за още по-голямо успокоение Portal и Portal+ разполагат и с капаче, което да се постави върху камерата. \r\nОт Facebook обявяват, че няма да записват, слушат, преглеждат и анализират разговорите и всички данни, които се получават, защото ще са криптирани. Регистрират се, обаче, данни, които включат кой, кога и на кого се е обадил, както и колко време е продължил самия разговор.\r\nPortal и Portal+ ще могат да се използват от разстояние и ще използват 12 мегапискелови камери, които могат да се въртят самостоятелно на 140 градуса. В режим на \"умна камера\" устройствата ще могат да следят всяка крачка на собствениците си, докато видеоразговора тече. Устройствата ще влязат в продажба на територията на САЩ през ноември.", "date": "2018.10.09", "title": "Facebook с нова умна технология вкъщи: Биг или Бъг Брадър? "}
{"url": "https://www.dnes.bg/zvezdi/2018/10/09/romantika-v-parij-guinet-i-brad-sa-na-meden-mesec.390055", "text": "Гуинет Полтроу и Брад Фалчък продължават да се носят на крилете на любовта. След като сключиха таен брак в края на септември, двамата заминаха за Италия, а в момента са на едно от най-романтичните места по света – Париж. \r\nАктрисата побърза да се похвали в Instagram със снимки от Франция. На една от тях се вижда част от апартамента, в който е отседнала със своя съпруг. В него има огромна спалня, всекидневна, турска баня и други екстри.\r\n \r\nПолтроу е качила и фотос с любимата си цветна инсталация от фоайето на луксозния хотел в центъра на Париж. Една нощувка в него струва около 13 хил. паунда. Сградата разполага със спа център, плувен басейн, три ресторанта „Мишелин“, винарска изба и други приятни места за отдих.\r\n \r\nСпоред информация на списание „Hello“, Гуинет и Брад са се срещнали с представители на фондация „Louis Vuitton“, за да договорят съвместен проект.\r\n \r\nПреди броени дни актрисата публикува в социалната мрежа снимка на преплетените им ръце, на които се виждат семпли халки. Следващата дестинация от медения им месец все още не е известна.\r\n \r\n\r\n ", "date": "2018.10.09", "title": "Романтика в Париж: Гуинет и Брад са на меден месец"}
{"url": "https://www.dnes.bg/notifikacii/2018/10/09/sled-nobela-v-medicinata-shte-ima-li-lek-za-raka.390085", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРакът убива милиони хора годишно и е едно от най-големите предизвикателства пред здравеопазването. Носителите на тазгодишната Нобелова награда за медицина са американецът Джеймс Алисън и японецът Тасуку Хонджо, които откриват метод за борба с коварното заболяване чрез имунната система. \n\r\nДвамата поотделно са изучавали протеини, които блокират имунната система и как те могат да бъдат освободени, така че тя да бъде активирана срещу тумори.\n\r\nИма ли светлина в тунела за раково болните - коментар в предаването \"Директно\" по телевизия  на д-р Стефан Константинов – директор на УСБАЛ по онкология.\n                \n                \r\n\"Досега имаше три начина за лечение на рака - хирургия, лъчетерапия и химиотерапия. Туморът най-общо представлява група клетки, които безконтролно се размножават. Ние даваме лекарства, за да спрем това размножаване. Това, което правят двамата учени, е да намерят съвсем различен начин на действие\", сподели Константинов.\n\r\nКогато тумор се образува в организма, имунната система го тълкува като нещо свое, а това я прави неефикасна.\r\nПо думите на Стефан Константинов откритето е свързано с намирането на естествените механизми, които стимулират или забяват имунната система на човека. \n\r\nРедица статистики казват, че болните у нас са всъщност късно диагностицирани. Къде е България по отношение на лечението и ранната диагностика на раковите заболявания? \r\n ", "date": "2018.10.09", "title": "След Нобела в медицината: Ще има ли лек за рака?"}
{"url": "https://www.dnes.bg/notifikacii/2018/10/09/obshtestvena-reakciia-strah-i-ujas-ni-splotiavat-sled-tragedii.390088", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУжасяващото убийство на 30-годишната журналистка Виктория Маринова потресе цяла България. В няколко града в страната се проведоха масови бдения в нейна памет. А в същото време това жестоко престъпление за пореден път показа колко поляризирано и недоверчиво към политиците и институциите е българското общество.\n\r\n\"Хората са потресени, ужасени, объркани и уплашени. Тези реакции са нормални, когато става въпрос за подобно посегателство върху човешки живот. За съжаление обаче само по повод на такива трагедии се сещаме, че сме общност и имаме институции, които трябва да се грижат за нашата сигурност\", коментира пред  социалният антрополог Харалан Александров.\n\n\n                \n                \r\nТялото на Виктория Маринова беше намерено в събота край Дунав. Днес полицията в Русе задържа за проверка румънец с украински паспорт за евентуална съпричастност към убийството на 30-годишната журналистка.\n\r\nПо повод реакциите на световните медии, Харалан Александров отбеляза, че те са предложили една много ясна линия на интерпретация, която отивала много отвъд емоционалната реакция.\n\r\n\"Те подлагат България и публичността в страната ни, в частност системата на медиите и медийните свободи, на изключително тежка критика. Това е така, защото трагедията се разигра в контекста на погазването на основни човешки права и в частност на свободата на медиите в много държави\", допълни още специалистът в студиото на Ганиела Ангелова.\n\r\nСлучаят мигновено влезе в световния информационен обмен. Почти няма западно издание, което да не споменава Виктория Маринова като третия убит журналист в Европейския съюз.", "date": "2018.10.09", "title": "Обществена реакция: Страх и ужас ни сплотяват след трагедии"}
{"url": "https://www.dnes.bg/zvezdi/2018/10/09/dakota-djonsyn-bremenna-ot-kris-martin.390073", "text": "След като стана ясно, че Гуинет Полтроу и Брад Фалчък са щастливо семейство и двамата се отправиха на сватбено пътешествие, се вижда, че и бившият съпруг на актрисата – Крис Мартин се чувства щастлив в любовта. \r\nОт известно време той е гадже със звездата от \"50 нюанса сиво\" Дакота Джонсън. Двамата доста бързо задълбочават отношенията си и си направиха еднакви татуси. Следващата им стъпка е бебе, пише TMZ,\r\n \r\nДакота и Крис, които живеят заедно от година, чакат и дете, пише изданието. Двамата са събрали приятели и споделили пред тях тайната. До този извод стигнали журналисти, след като къщата на музиканта била украсена с розови и сини балони.\r\n \r\nСпоред звездната двойка, обаче това било просто парти за рождения ден на Дакота, която на 4 октомври навърши 29 години. За връзка между двамата се заговори преди година. Те бяха засечени заедно на суши ресторант в Лос Анджелис, а после Дакота бе на концерт на Coldplay в Буенос Айрес.\r\n \r\n", "date": "2018.10.09", "title": "Дакота Джонсън бременна от Крис Мартин?"}
{"url": "https://www.dnes.bg/eu/2018/10/09/ek-prati-gabriel-v-prishtina-albaniia-otkriite-greshkata.390067", "text": "Европейската комисия \"обедини\" Косово и Албания в разписанието за дейностите на еврокомисарите за тази седмица, пише косовският в. \"Коха диторе\", цитиран от Танюг. \r\nВ плана за седмицата е посочено, че еврокомисарят по цифровата икономика и общество Мария Габриел ще посети \"Прищина, Албания, на 12 октомври\", уточнява БТА.\r\nПо-нататък пише с кои официални представители ще се срещне Габриел в Прищина, чието местонахождение според ЕК е в Албания.", "date": "2018.10.09", "title": "ЕК прати Габриел в Прищина, Албания. Открийте грешката!"}
{"url": "https://www.dnes.bg/cars/2018/10/09/bmw-nikak-ne-byrza-da-se-otkaje-ot-dizela.390041", "text": "Скандалът с Volkswagen от есента на 2015 г. накара много от производителите да започнат да се отказват от дизеловите двигатели, като насочат усилията си към бензинови, хибридни и изцяло електрически агрегати.\r\nНякои автомобилни гиганти обаче са на мнение, че критиките срещу дизела са прекалени и този тип мотори има своето бъдеще. Един от тези производители е BMW, стана ясно от изказване на директора на отдела за разработки Клаус Фрьолих по време на автосалона в Париж.\r\nПред журналисти той беше категоричен, че компанията му разполага с едни от най-добрите дизелови двигатели в света, като те имат и едни от най-ниските нива на вредни емисии.\n\r\n\"Използването на 4-и и 6-цилиндровите дизелови двигатели на BMW е напълно безопасно, така че в близко бъдеще ще продължим да ги развиваме. Под въпрос обаче е бъдещето на нашия 3,0-литров мотор с 6 цилиндъра и 4 турбокомпресора\", обясни Фрьолих.\n                    \n                    \n                \r\nТоп-инженерът на баварците призна, че този мотор, поставян на модела M550d xDrive, много трудно ще може да покрие съвременните екологични стандарти. В същото време сегментът на пазара на най-мощните дизелови двигатели е прекалено малък и затова не си заслужава да се влагат огромни средства в този мотор.\n\r\nКъм момента 3,0-литровият дизелов агрегат на баварците се предлага в няколко различни версии – с една, две и дори с четири турбини, като в BMW не отхвърлят възможността той да остане само в първите два варианта.\r\n\r\n ", "date": "2018.10.09", "title": "BMW никак не бърза да се откаже от дизела"}
{"url": "https://www.dnes.bg/balkani/2018/10/09/rumyniia-se-kani-da-uzakoni-grajdanskite-gei-brakove.390068", "text": "Управляващата партия в Румъния възнамерява да внесе проектозакон за легализиране на гражданския съюз за еднополови двойки, след като проведеният в неделя референдум за ограничаване на подобни права не успя да събере достатъчно гласове, съобщава Ройтерс, позовавайки се на министър от кабинета.\n\r\nРеферендумът за промяна на конституцията, за да се предотврати възможността за легализиране на еднополовите бракове, беше възприеман като ключов тест за популярността на управляващата Социалдемократическа партия (СДП). В гласуването обаче участваха само 21% от имащите право на глас, а за да бъде при призната валидността му, бяха необходими най-малко 30 на сто.\n\n\n\r\n                    \n                    \n                Делегираният министър за европейските въпроси Виктор Негреску заяви днес в интервю за Аджерпрес, че проектозакон за гражданските партньорства ще бъде внесен в парламента следващата седмица.\r\n\"Този проктозакон е финализиран (. . .) моите колеги парламентаристи ще го внесат в парламента тази седмица ( . . .) Много социални и политически фактори подчертават необходимостта от намиране на нова законова рамка, която да регулира живота на несемейните двойки, като в този смисъл се лансира идеята за гражданско партньорство\", посочи той.\r\nПо-рано тази година Румъния беше принудена от Европейския съд да даде право на пребиваване на еднополови съпрузи, сключили брак в други членки на Европейския съюз, припомня БТА.\r\nПредишни опити за легализиране на гражданските съюз не получиха одобрението на правните комисии в парламента.\r\nРумъния декриминализира хомосексуалността през 2001 г., десетилетия по-късно от съседните й страни, отбелязва Ройтерс.\n\r\n ", "date": "2018.10.09", "title": "Румъния се кани да узакони гражданските гей бракове "}
{"url": "https://www.dnes.bg/usa/2018/10/09/us-poslanikyt-v-oon-niki-heili-podala-ostavka-pred-trymp.390081", "text": "Посланикът на САЩ в ООН Ники Хейли е подала оставката си директно пред президента Доналд Тръмп, предаде CNN, позовавайки се на източници, запознати с решението на Хейли.\r\nСара Сандърс, прессекретарят на Белия дом публикува в Twitter, че президентът Тръмп и посланик Ники Хейли\" ще се срещнат в Овалния офис по-късно днес.\n\r\nНики Хейли е бивш губернатор на Южна Каролина. Тя беше утвърдена на поста си в ООН дни след встъпването на длъжност на Тръмп през 2017 г. \r\nТя бе острието на президента в организацията и подкрепяше силно решенията на Тръмп, включително изваждането на САЩ от Съвета на ООН по правата на човека, определен от Хейли като \"най-големия провал\" на организацията. \r\nПо-рано днес неправителствена организация поиска да се разследват седем частни полета на Ники Хейли, случили се през 2017 г. и платени от бизнесмен от Южна Каролина.", "date": "2018.10.09", "title": "US посланикът в ООН Ники Хейли подала оставка пред Тръмп?"}
{"url": "https://www.dnes.bg/stranata/2018/10/09/nakazaniiata-na-bylgarina-kym-decata-shamari-prazna-staia-prav-v-ygyla.390058", "text": "88 на сто от българските родителите осъзнават, че шамарите са неефективно възпитателно средство, но голяма част от тях продължават да ги прилагат.\r\nВъпреки че, използването на физически наказания намалява през последните пет години, около 2/3 от родителите някога са прилагали наказания и други травмиращи практики към децата им – изолация в стая, стоене в неудобна поза.\r\nТова обяви Славянка Иванова от агенция \"Ноема\", представяйки данни от национално представително проучване по поръчка на Националната мрежа за децата.\r\nВ него са участвали родители, млади хора, които са бъдещи родители, и деца.\r\nОт данните става видно, че най-често родителите използват наказания по емоционални причини, когато се почувстват безсилни и се срамуват, че са изгубили контрол върху възпитанието на детето си и не разбират неговото поведение.\r\n                    \n                    \n                Иванова коментира, че около 1/4 от родителите използват редовно - поне един път седмично, някакъв вид телесно наказание. Най-разпространеното от тях е удрянето на шамар.\r\nОбясненията на родителите за това тяхно действие са \"израз на загриженост за бъдещето на техните деца\", посочи тя.\r\nОколо 30% от родителите споменават гняв и обида, като причини за шамарите, показват още данните от проучването.\r\n\"Все повече родители обаче осъзнават вредните последици и оценяват негативно прилагането на наказания към децата си\", обясни експертът.\r\nИзследването на \"Ноема\" потвърждава, че в училищата има случаи на различни видове насилие, като 41% от родителите споделят, че децата им там са били потърпевши от вербално насилие; 22 на сто - свидетелстват за телесно наказание, като удар или причиняване на болка, а 14% - за практики на игнориране.\r\n\"Преди пет години агресията между децата изобщо е отсъствала от списъка на най-сериозните рискове за децата в България. Днес тя е поставена на първо място по опасност за децата от родителите им, заедно с разпространението и злоупотребата с алкохол, цигари и наркотици\", коментира Славянка Иванова.\r\nКато заключение тя обяви, че общуването на родителите с децата се превръща във все по-голяма ценност, но и все по-остро се усеща този дефицит.", "date": "2018.10.09", "title": "Наказанията на българина към децата: Шамари, празна стая, прав в ъгъла! "}
{"url": "https://www.dnes.bg/index/2018/10/09/novi-oznacheniia-za-gorivoto-a-95-stava-e-5-95-i-oshte.390075", "text": "Всички бензиностанции в ЕС ще трябва да въведат нови обозначения на горивата до 12 октомври, петък. Изискването е от нова за развитието на алтернативни горива. \n\r\nЦелта е на \"ползвателите на превозни средства да се осигури ясна и лесна за разбиране информация за наличните горива на станциите за зареждане и за съвместимостта на техните превозни средства\" с тях поради нарастващото многообразие на видовете горива.\r\nЗа бензина към октановото число ще бъде добавено обозначение във формата на кръг, в който ще е посочено съдържанието на биогориво. Например с E-5 ще бъде маркиран бензинът с 5% биодобавка, с Е-10 - с 10%, и т.н. Така новото име на А-95 ще бъде E-5 95.\n                \n                \r\nДизелът получава квадратни маркировки с надпис В7, В10 или XTL. Тяхното значение съответно е 7- и 10-процентно съдържание на биогориво и синтетична нафта.\r\nПри алтернативните горива символите също ще имат квадратна форма, но наклонена под ъгъл от 90 градуса. В тях ще са изписани съкращенията Н2 - водород, CNG - сгъстен природен газ, LPG - втечнен пропан-бутан, или LNG - втечнен природен газ.\n\r\nОсвен всички бензиноколонки и пистолетите им на бензиностанциите с новите символи ще трябва да бъдат обозначени и всички превозни средства, регистрирани след 12 октомври 2018 г. - леки коли, лекотоварни автомобили, камиони, автобуси, мотопеди, мотоциклети и триколки.\n\r\n“В случай, че липсва европейски стандарт за дадено алтернативно гориво, на държавите членки следва да се позволи да използват други стандарти за информация за ползвателите и етикетиране”, е разписано още в евродирективата.\n\r\nПо-голямата част от бензиностанциите в България вече са поставили тези маркировки, твърдят от Агенцията по метрология. Оттам вече са извършвали проверки относно тези изисквания и не са открили съществени нарушения.", "date": "2018.10.09", "title": "Нови означения за горивото: А-95 става Е-5 95. И още..."}
{"url": "https://www.dnes.bg/politika/2018/10/09/ninova-s-dps-imame-razlichiia-no-moje-i-da-ni-podkrepiat.390064", "text": "Соцлидерката Корнелия Нинова допуска, че ДПС ще подкрепят вота на недоверие срещу правителство на тема \"здравеопазване\", тъй като и те са против съществуващия досега модел. \n\r\nТя изтъкна, че левицата и движението имат коренно различни политики по темата, но уточни, че червените са отворени за разговори с всички парламентарни групи.\n\n\n\n\r\n\"Разговори не отказваме с никого. По тема \"Здравеопазване\" имаме коренно различни политики с ДПС. Те от години настояват за демонополизация на Здравната каса и за създаване на множество здравни каси. Техният модел и визията на ДПС за промяна в здравеопазването се базира на това. Ние сме за това да съществува в този вид НЗОК, но да се подобри финансиране, контрол, диалог и т.н. Не знам какво ще е решението на колегите по вота на недоверие. Допускам, че ще ни подкрепят, защото и те са против съществуващия сега модел и начин на работа в здравеопазването\", коментира Нинова, цитирана от \"Фокус\".\r\n                    \n                    \n                Тя добави и че след като приключат с извънпарламентарните разговори и внесат мотивите за вота, от БСП ще са готови за разговори и с другите партии в Народното събрание.\r\nКорнелия Нинова отчете и че БСП среща подкрепа от сдружението на общинските болници за много от предложенията й във \"Визия за България\"\r\nТя обясни, че на срещата са обсъдили и темата за острата нужда от кадри.\r\n\"Каквото и да се направи в здравеопазването, като няма лекари и медицински сестри, въпросът остава нерешен. Най-остро те поставиха пред нас въпроса за кадрите, особено в малките отдалечени места, общински болници и т.н. Нашето предложение е държавата да плаща стипендии и след това завършилите медицина да са задължени да работят 5 години в България\", каза Нинова.\r\n\"Обсъдихме високите цени на лекарствата и начините да се помогне на бедните хора, на хората в затруднения да си плащат лекарствата. Приема се добре нашето предложение за намаляване на ДДС върху лекарствата, както и окрупняването на поръчката за лекарства. Сега всяка болница си прави собствен търг за лекарства, обществена поръчка. Те споделят своя опит, че това не е добър вариант, че това води до повишаване на цените и ни подкрепят в идеята за един общ централизиран механизъм за осигуряване на лекарства\", добави соцлидерката.", "date": "2018.10.09", "title": "Нинова: С ДПС имаме различия, но може и да ни подкрепят!"}
{"url": "https://www.dnes.bg/notifikacii/2018/10/09/bomba-autuori-napuska-ludogorec-sled-macha-s-levski.390071", "text": "Ръководството на Лудогорец взе решение да удовлетвори молбата на старши треньора Пауло Аутори договорът му с клуба да бъде прекратен по взаимно съгласие. Мотивите на бразилския специалист са лични, съобщи официалната страница на шампионите.\n\r\nСъгласно уговорката Аутори ще води отбора в мача срещу Левски на 20 октомври, след което ще си замине от България.\n\r\nНачело на българския шампион ще застане Антони Здравков, досегашен помощник на бразилеца и треньор на Младежкия национален отбор. Той ще дебютира като старши треньор в мача с кипърския АЕК Ларнака.\r\nНовината за напускането на Аутори беше съобщена днес на футболистите, които се готвят за мача с Левски на тренировъчния комплекс на клуба.\n                \n                \r\nВъв вчерашната колумбийска преса се появиха доста информации за интерес от страна на местния гранд Атлетико Насионал към опитния бразилски специалист, а няколко часа по-късно беше обявена и официалната раздяла между него и шампионите.\r\nОсвен с бразилеца, Лудогорец се разделя и с дългогодишният спортен директор на клуба Методи Томанов. Той беше освободен от поста с решение на Управителния съвет на клуба.\n\r\nОчаква се в близките дни ръководството на Лудогорец да направи структурни и организационни промени и да обяви кой ще заеме овакантената позиция.\n\r\nУправителният съвет на клуба благодари на Томанов за всеотдайната работа през годините. Той е с основна заслуга за селекцията в Лудогорец от средата на 2011 година и има съществен принос за успехите на клуба в българското първенство и на европейската сцена.\r\n", "date": "2018.10.09", "title": "Бомба: Аутуори напуска Лудогорец, след мача с Левски"}
{"url": "https://www.dnes.bg/politika/2018/10/09/prezidentyt-presmiata-2-mlrd-izlishyk-ns-da-kaje-kyde-i-kolko.390070", "text": "Президентът Румен Радев поиска тази година не правителство само да разпределя парите от бюджетния излишък, ами това да стана със санкция на парламента.\n\n\n\r\nТой определи излишъкът, който се очаква да бъде натрупан над предварително заложеното при разчетите на  макрорамката като \"съзнателно заложен и грижливо отглеждан\". \r\nСпоред него тези пари трябва да се изхарчат в края на годината след обществен дебат и с решение на депутатите. \r\nПрезидентът смята, че това ще бъде един много силен сигнал от страна на правителство и парламента към българските граждани, както и надежда за демократичните процеси в страната.\r\n                    \n                    \n                В последните години при управлението на Бойко Борисов пари от бюджетния излишък се разпределят с постановления на Министерския съвет, без да се прави промяна в закона за бюджета. В началото на август правителството обяви, че излишъкът е над 2 млрд. лв. \r\nРумен Радев закри Форума за неравенствата и бедността, който се проведе под негов патронаж. \r\nНакрая той цитира книгата \"Защо нациите се провалят\" на Дарон Аджемоглу и Джеймс Робинсън, според които успехът или провалът на нациите се дължи на първо място на институциите. Радев очерта два вида институции. \r\nТам, където има инклузивни икономически институции, има прогрес и просперитет. Където са институциите са ексклузивни има големи неравенства, бедност и упадък. Второ, политическите институции определят и типа икономически институции, даде пример президентът и разясни какво означават двата модела.\r\n\"При инклузивните политически и икономически институции има централизирана силна държава, която налага ефективни данъчни политики, отстоява правата и собствеността на гражданите и гарантира техните свобода и сигурност. Гарантират, че просперитета се дължи на иновации и конкурентноспособност. Гарантират прозрачност, отговорност и отчетност на управлението. Хората забогатяват на основата на ефективна организация на труда, на конкуренция и иновации.\r\nПри екстрактивните политически и икономически институции гражданите са слабо представени в управлението, не успяват да наложат ефективен контрол над политическия елит, чиято основна цел е личното облагодетелстване. Тук централизираната държава е слаба, няма такава. Тя не може да защити правата, собствеността и бизнеса на гражданите, да гарантира тяхното сигурност, не може да наложи ефективна и справедлива данъчна и социална политика и да гарантира достъп до образование и здравеопазване. При тези институции публичните средства се разхождат с липса на достатъчно прозрачност, а управляващите са безотчетни и безотговорни. Те не стимулират прогреса и иновациите\", обясни държавният глава.\r\n\"Къде е България между тези два институционални полюса? Картината на нашия икономически, политически и социален пейзаж е много сложна\", риторично попита Радев.\r\nСпоред него е нужна промяна и тя може да стане само с дебат около истината, сблъсък на идеи и привличане на обществото и всички институции в този дебат.", "date": "2018.10.09", "title": "Президентът пресмята: 2 млрд. излишък? НС да каже къде и колко!"}
{"url": "https://www.dnes.bg/cars/2018/10/09/mrysnite-dizeli-problemyt-se-mesti-ot-zapadna-kym-iztochna-evropa.390038", "text": "На Запад не ги искат, на Изток ги купуват: през 2017 само в България са били внесени 30 000 \"мръсни дизели\". ЕК иска да ограничи износа на стари автомобили за Източна Европа. Но може ли да го направи?\n\r\nОткрай време Източна Европа предупреждава: старите и мръсни дизелови автомобили, които излизат от употреба на Запад заради обсъжданите забрани и ограничения на тези коли, рано или късно се оказват в източноевропейските членки на ЕС. \n\r\nДокато благосъстоятелните западноевропейски държави подобряват качеството на въздуха на своя територия, преследването на европейските климатични цели на Изток става все по-трудно, пише \"Франкфуртер Алгемайне Цайтунг\", цитиран от .\n                    \n                    \n                \r\nТака например само през миналата година в България са били внесени над 100 000 стари автомобили, като над 30 000 от тях са били \"мръсни дизели\", по данни на европейската екологична организация \"Transport & Environment\" (T&E), посочва в тази връзка порталът heise.de.\n\r\n\n\r\nНа този фон Европейската комисия (ЕК) е решена да се задейства, пишат редица немскоезични издания: тя предупреждава германските автомобилни компании да се въздържат от износ в Източна Европа на онези стари дизелови автомобили, които техните клиенти връщат, за да получат премия и да закупят нови коли.\n\n\n\r\n\"Износът (на тези коли) не е решение, това е просто изместване на проблема със замърсяването на въздуха от Западна към Източна Европа\", казва пред \"Тагесшпигел\" еврокомисарката по промишлеността и вътрешния пазар Елжбета Биенковска. \n\r\nРазбираемо е, че германските собственици на подобни автомобили желаят да се възползват от предлаганите им \"премии за бракуване\" или \"екологични премии\". Само че не бива старите и лошо оборудвани автомобили да продължат да се движат по пътищата на Европа, макар и в други страни, казва тя, цитирана от \"Дойчландфунк\".\n\r\nПо този повод интернет-порталът heise.de припомня, че в началото на октомври германското правителство и автопроизводителите са приели концепция за решаване на проблема с \"мръсните дизели\". Тя залага основно на премии, полагащи се на собственици на стари автомобили при покупката на нова кола. \n\r\nСъщевременно техническо преоборудване се предвижда само при някои определени случаи - за сметка на производителите. Автоконцерните обаче отказват да поемат тези допълнителни разходи, което превръща изпълнението на тази част от плана в много несигурно, четем в статиите по темата. Според еврокомисарката Биенковска старите дизелови автомобили могат да бъдат експортирани само ако преди това са били дооборудвани. Същевременно от ЕК признават, че не разполагат с правна основа за налагането на подобно задължение и добавят, че става дума по-скоро за оказване на политически натиск, посочва \"Франкфуртер Алгемайне Цайтунг\".\n\r\nПрез 2017 броят на експортираните стари дизелови автомобили от Германия действително се е увеличил - с 20% в сравнение с 2016, достигайки 240 000. Една трета от тези автомобили се оказват в Италия, Австрия, Франция, Украйна и Холандия. Останалите - в източноевропейските членки на ЕС. \n\r\nОткакто избухна скандалът \"Дизелгейт\" преди три години, дебатът за \"чистите\" дизелови автомобили не е стихвал. \"Проблемът вече е европейски, а не национален\", е цитирана да казва още Елжбета Биенковска. Този вторник (9 октомври) министрите на околната среда от ЕС ще обсъждат в Люксембург мерки за ограничаване на замърсяването на въздуха, причинявано от вноса на употребявани коли.  \r\n \r\n", "date": "2018.10.09", "title": "Мръсните дизели: Проблемът се мести от Западна към Източна Европа"}
{"url": "https://www.dnes.bg/politika/2018/10/09/nikolai-nankov-podava-ostavka-kato-deputat-glasuvat-utre.390083", "text": "Николай Нанков е подал своята оставка като депутат. Депутатите ще гласуват прекратяване на правомощията му, предаде \"Фокус\".\n\n\n\r\nНанков се върна в парламента след като подаде оставка като министър на регионалното развитие и благоустройството. \r\nТой освободи поста след тежката катастрофа край Своге, която отне живота на 20 души. На негово място в МРРБ застана Петя Аврамова. \r\nОставката на Нанков е първа точка в програмата за работата на парламента за утре. Мотивите все още не са ясни. ", "date": "2018.10.09", "title": "Николай Нанков подава оставка като депутат, гласуват утре"}
{"url": "https://www.dnes.bg/cars/2018/10/09/zashto-da-izberem-krosouvyr-samo-s-predno-predavane-11-prichini.389926", "text": "Преди години маркетолозите на автомобилните компании направиха гениален ход, като измислиха понятието \"кросоуър\". Така на базата на автомобили от B- и C-сегмент масово започнаха да се появяват нови модели, които получиха по-голям пътен просвет и система за задвижване на четирите колела. Реално техните оф-роуд способности не са нещо впечатляващо, но това не беше най-важното в случая.\n\r\nСъщите тези маркетолози направиха нов удар, като въведоха ново понятие - \"кросоувър с предно предаване\". В този клас влязоха както някои от предишните модели, на които беше премахнато задвижането на четирите колела, така и автомобили само с предно предаване, които вече са по-високи. И тяхното търсене непрекъснато се увеличава.\n                    \n                    \n                \r\nТук идва логичният въпрос \"Какъв е смисълът да имаш кросоувър със 4х4, след като за по-малко пари може да придобиеш подобен модел с предно?\" Предимството е ясно – задвижването на четирите колела в някои ситуации е безценно, но какви са недостатъците?\r\n\r\n1. Автомобилът с предно предаване е значително по-евтин от този с 4х4. При това той може да се намери в базова версия, докато за двойното предаване са достъпни само \"средни\" и \"високи\" нива на оборудване.\n\r\n2. Автомобилът с предно предаване е много по-лек от този със задвижване на двете оси. По-малкото тегло позволява по-добро ускорение и спиране в градски условия, което води и до съхраняване на компонентите. Накладките, например, се изхабяват по-бавно.\n\r\n3. Автомобилът с предно предаване е по-евтин за експлоатация. Разходът на гориво е по-малък, а това не е за пренерегване при непрекъснато растящите цени. В случая определящо е теглото на кросоувъра.\n\r\n4. Автомобилът с предно предаване е по-евтин за обслужване. Отсъствието на някои агрегати опростява, поевтинява и ускорява процеса на техническото обслужване. Да, маслото в трансмисия на машината с 4х4 може да не сменя толкова често, но проверката на нивото в редукторите си е работа, за която в сервиза взимат пари.\n\r\n5. В повечето случаи автомобилът с предно предаване с аналогичен двигател на този с 4х4 ще ускорява по-бързо.  При кросоувъра с 4х4 предимството е при хлъзгавата настилка.\n\r\n6. Автомобилът с предно предаване е по-надежден. Тук нещата са ясни – колкото по-малки агрегати и детайли има, толкова шансът за подвреда е по-малък.\n\r\n7. Автомобилът с предно предане издава по-малко шум и създава по-малко вибрации. Причината е същата – по-малко детайли.\n\r\n8. Автомобилът с предно предаване има по-голям ресурс на двигателя. Това се дължи на факта, че той е подложен на по-малки натоварвания.\n\r\n9. Каросерията и окачването на автомобила с предно предаване се износват по-малко в сравнение със този с 4х4 при еднакъв пробег на двете машини.\n\r\n10. Поведението на автомобила с предно предаване по хлъзгав път е по-предсказуемо, отколко това на кросоувъра с 4х4, тъй като при внезапно заключване на задната ос шофьорът може да остане изненадан.\n\r\n11. Автомобилът с предно предаване не създава у водача илюзията, че ще премине навсякъде. Поне на теория, това означава, че могат да се спестят време, нерви, сили и пари, които ще бъат изхабени, за да се изтегли затъналата някъде машина.\r\n", "date": "2018.10.09", "title": "Защо да изберем кросоувър само с предно предаване? 11 причини"}
{"url": "https://www.dnes.bg/notifikacii/2018/10/09/4-5-mlrd-leva-us-investicii-u-nas-ot-promenite-dosega.390072", "text": "Американските инвестиции в България статистически са доста подценени и според официалните данни на Националния статистически институт (НСИ) САЩ са на 13-о място по инвестиции. Това заяви изпълнителният директор на Американската търговска камара в България Петър Иванов по време на представянето на доклад за американските капиталовложения в страната в периода 1990-2016 г.\r\nВъпросният доклад обаче показва, че тези инвестиции са подценени 2,5 пъти, което всъщност придвижва САЩ до 6-о място в класацията за топ инвеститори в България. \"Само 200 млн. лв. ни делят от 5-тото място\", уточни Иванов.\r\nОт доклада, изготвен съвместно с Института за пазарна икономика (ИПИ), става ясно, че използваната до момента методология на Българската народна банка (БНБ) за идентифициране произхода на чуждестранните инвеститори има някои неточности – например локализира капиталовложението само по пряката собственост на капитала, но не и според крайната такава. Така, ако компания от САЩ притежава компания в Холандия, която инвестира в България, статистиката отчита това като чуждестранна инвестиция с холандски произход. Това от своя страна води до подценяване на отчетения общ размер на преките чуждестранни инвестиции от дадена страна, така и до надценяване на инвестициите от други държави.\r\n                \n                От доклада става ясно още, че от 1990 г. досега инвестициите на САЩ в българската икономика възлизат на близо 4,5 млрд. лева. 5,7% от всички чуждестранни инвестиции у нас за последните над 20 години идват от американски компании. Според НСИ този дял е 2,5%.\r\nБлизо 98% от американските инвестиции в България са предимно в преработвателна индустрия, високите технологии и селско стопанство. Над 28 хил. са българите заети в презокеански компании, посочи Петър Иванов и добави, че това е 1% от работната сила в страната, при това високоплатена.\r\nВ доклада се посочва, че близо 17% от преките чуждестранни инвестиции в производството на електрическа енергия, както и над 9% от чуждите капиталовложения в преработващата промишленост са с краен собственик инвеститор от САЩ. Любопитно е също, че близо 24% от инвестициите в селско, горско и рибно стопанство са американски. От данните става ясно още, че само за 2016 г. нетните приходи от продажби на американските компании у нас възлизат на 7 млрд. лв., а дълготрайните материални активи на фирмите са над 4 млрд. лв.\r\n", "date": "2018.10.09", "title": "4,5 млрд. лева – US инвестиции у нас от промените досега"}
{"url": "https://www.dnes.bg/za-da-se-razbirame/2018/10/09/chuvstva-sylzi-koi-zodii-sa-nai-emocionalni.390062", "text": "Има хора, които са доста по-емоционални от другите. Докато обкръжението им приема всяко препятствие като нещо нормално, те са готови да размишляват върху него със сълзи на очи в продължение на дни. Чувствителността не е недостатък, но някои го смятат за такъв.  \r\nСмята се, че хората, които са по-емоционални, биват наранявани по-често. За тях дори един майтап може да бъде причина за понижено настроение. Те дълго страдат при предателство или изневяра. Някои ги смятат за слаби и мекошави, но истината е, че чувствителността им се определя от тяхната зодия. \r\n \r\nРак, Риби, Скорпион, Овен и Лъв са най-емоционалните представители на зодиака. Те приемат всяко нещо за чиста монета и не са особено отворени към шегите и закачките. Способни са да превърнат дори незначителен проблем в драма, от която не могат да излязат дълго време. Вижте какво още е характерно за тях: \r\n\r\n\r\n \r\nСвръхчувствителни са, ако някой им се подиграва или ги атакува поради някаква причина. Могат да се разплачат като деца, но бързо им минава. Понякога дори съжаляват за действията си, извършени поради тяхното афектиране. Ако искате прошка от тях, трябва да ги уверите, че ги обичате и може да се разчита на вас. \r\n \r\n\r\n \r\nНа второ място по чувствителност сред 12-те зодии. Когато чувствата им са наранени, те са склонни да се оплакват на всеки срещнат и това не минава без солидно количество сълзи и носни кърпички. \r\n \r\n", "date": "2018.10.09", "title": "Чувства, сълзи... кои зодии са най- емоционални?"}
{"url": "https://www.dnes.bg/obrazovanie/2018/10/09/izsledvane-hiliadi-neraboteshti-rabotiat-iako-v-sivata-ikonomika.390074", "text": "Средствата за професионално ориентиране са огромна инвестиция в икономиката и начин за борба с бедността. Това мнение изрази директорът на Балканския институт по труда и социалната политика Иван Нейков на кръгла маса за бедността и неравенствата. Форумът е под патронажа на държавния глава Румен Радев.\n\n\n\r\n\"В България в Бюрата по труда им отделят по 15 минути за професионално ориентиране\", даде пример експертът и добави, че в момента ситуацията изглежда без изход, защото няма нито пари, нито човешки капитал.\r\nТой обаче очерта няколко стъпки за решаване на проблемите на неравенството и бедността.\r\nСпоред Нейков всеки в трудоспособна възраст, който получава нещо от социалната сфера, трябва и да се обучава.\r\n                    \n                    \n                \"Всички твърдим, че хиляди хора не работят, но изследванията на Балканския институт по труда и социалната политика показват, че те работят и то много яко, но в сивата икономика\", коментира още Иван Нейков, цитиран от БТА.\n\r\nПо думите на Нейков десетките хиляди учители, които ще бъдат пенсионирани през близките години и вероятно обявени за аутсайдери, могат да се ползват като резерв да обучават и да ориентират професионално всички тези хора, които само получават от социалната система, но не се обучават.\n\r\nСпоред Нейков институциите трябва да се борят с бедността по принцип, но за да има ефект от тази борба, тя трябва да е насочена и към най-голямото гнездо на бедността - самотните възрастни жени в България. Усилията трябва да са насочени към създаването на повече социални услуги.\n\r\nТезата за необходимост от повече социални услуги беше подкрепена и от друг бивш социален министър - Ивайло Калфин. \n\r\nПроф. Валентина Миленкова също говори за значението на образованието за преодоляване на бедността. По данни на Евростат за 2017 година около 70 процента от хората с под основно образование са в състояние на бедност, докато при тези с висше образование - процентът е едва 16 на сто. \n\r\nПо думите на Миленкова при поредица от стратегии, насочени към образователно включване, на практика се оказва , че продължаваме да говорим за висок процент на ранно напусналите образование, функционална неграмотност. Тя смята, че преодоляването на проблема ще дойде с развитието на дуалното образование, което вече е доказало, че дава добри резултати при децата в застрашена ситуация от отпадане от училище.", "date": "2018.10.09", "title": "Изследване: Хиляди \"неработещи\" –  работят яко в сивата икономика!"}
{"url": "https://www.dnes.bg/rusia/2018/10/09/v-sibir-most-se-sruti-nad-transsibiriskata-liniia.390082", "text": "\r\nШосеен надлез на Транссибирската железопътна линия в Русия рухна заедно с минаващия по него камион секунди след като отдолу преминал влак, предаде Асошиейтед прес. Шофьорът на камиона е ранен и е настанен в болница.\r\nТова е станало в град Свободни в далекоизточната Амурска област на Руската федерация, недалеч от границата с Китай, предаде БТА.\r\nСпряно е движението по част от 7000-километровата железопътна линия - най-дългата в света, свързваща Москва с Владивосток на брега на Тихия океан.", "date": "2018.10.09", "title": "В Сибир: Мост се срути над Транссибириската линия"}
{"url": "https://www.dnes.bg/balkani/2018/10/09/sultanski-sladosti-kakva-e-tainata-istoriia-na-turskiia-lokum.389964", "text": "Османсанската империя започва да се разпада през 1908 г., но все още в Истанбул има достатъчно неща, които да напомнят за нейното съществуване. Най-малкото от тях, но вероятно най-вкусното, се намира на пешеходно разстояние от пристанището Еминьоню.\r\nНа една малка уличка зад Новата джамия в окръг Бахчекапъ се намира малък магазин, който съществува в продължение на два века. Магазин, който продава най-вкусното турско изкушение – локум.\r\n\"Хачи Бекир\" е локумен дюкян със стара и доста тайнствена история. В момента семейният бизнес се движи от две момичета – петото поколение, през чиито ръце преминава локуменото изкушение.\r\nТова е най-старата компания в страната и една от 100-те най-стари в света.\r\n                    \n                    \n                Да движиш подобен бизнес, който е градил авторитета си в продължение на два века, не е никак лесна задача, особено за две жени в Турция – страна, в която мъжете все още се смятат за господари.\r\nВ семейството на двете дами никога, обаче, не е имало предразсъдъци и жените винаги са били на почит.\r\n\"Хачи Бекир\" отваря врати през 1777 г. Бизнесът е основан от пра-пра-прадядото на двете момичета. Хачи Бекир Ефенди е виновен за локума, който познаваме днес – малките желирани кубченца, които са едно от най-обичаните сладки изкушения не само в Турция, но и у нас.\r\nБекир Ефенди бил роден в малък град в северната част на Турция. Решава да се премести в днешен Истанбул – столицата и бизнес центърът на Османската империя и да отвори магазина си за локум, направен по специална рецепта.\r\nКогато царевичното нишесте било създадено за пръв път в средата на 19 век бизнесменът променил оригиналната рецепта на локума и заменил брашното с него. Това направило сладкия десерт по-жилав и дъвчащ. Рецептата се пази в тайна и се предава от поколение на поколение, вътре в семейството.\r\nЛокумът на Бекир ставал все по-популярен. Хората говорели за десерта и предавали неговите неоспорими вкусови качества от уста на уста. Славата на локума стигнала и до ушите на султана. Бекир бил лично назначен от тогавашния владетел Махмуд II за главен сладкар на двореца – титла, която цялото семейство носело с чест до края на Османската империя.\r\nБизнесът бил започнат от мъж, но въпреки това през изминалия век начело на компанията стояли все жени.\r\nПрез 1986 г. Челалиян е само на 25 години, когато поема семейния бизнес. Завършва бизнес магистратура в Университета в Цюрих, но въпреки дипломата си, подобен пост е огромна отговорност, с която млад и неопитен човек трудно би могъл да се справи.\r\nВъпреки това, обаче, младото момиче имала добър модел на подражание – нейната прабаба Ресиде.\r\nПод зоркото око на Ресиде \"Хачи Бекир\" се превърнал в бизнес, известен по цял свят. Локумените изкушения на магазинчето са хвалени от кулинарни критици от Ню Йорк до Париж. \r\nСинът на жената – Али Мухидин, бил лицето на компанията, а Ресиде негов равнопоставен бизнес партньор. Освен бизнес партньор, обаче, Ресиде била и майка на три деца на пълен работен ден. Стояла рамо до рамо със сина си и двамата движили семейният бизнес, който тогава бил в разцвета си.\r\nПо онова време, обаче, подобен ръководен пост не бил нещо присъщо за жена. Ресиде била една от първите, които движили международен бизнес и една от малкото, притежаващи паспорт за новооснованата Република Турция.\r\nРесиде се занимавала активно с благотворителност. Била наградена с медал от Асоциацията на червения полумесец в Турция, която постепенно се превърнала в Турския червен кръст – най-голямата хуманитарна организация в страната. Била истински авангардна жена, много напредничава времето си.\r\nДнес \"Хачи Бекир\" има пет магазина в Истанбул, които доставят локум по цял свят. Тайната на успеха на семейния бизнес се крие в иновативния им подход. Стремят се да са в крак с тенденциите и да не се придържат само към традиционните вкусове.\r\nОчаквано, най-продавани са локумите с вкус на роза и шамфъстък, но семейството не се притеснява да експериментира и магазинът предлага и локуми с вкус на мента, канела, портокал, лимон и дори шоколад. ", "date": "2018.10.09", "title": "Султански сладости... Каква е тайната история на турския локум?"}
{"url": "https://www.dnes.bg/obshtestvo/2018/10/09/bial-dim-vnasiat-zakona-za-horata-s-uvrejdaniia-na-19-ti.390084", "text": "На 19 октомври Законът за хората с увреждания влиза в парламента. Има и осигурено финансиране за спорните текстове, предизвикали протести месеци наред. Това стана ясно след среща на майките на деца с увреждания с представители на властта.\n\r\nМинистърът на труда и социалната политика Бисер Петков обяви, че с Владислав Горанов са подписали план за действие с конкретни срокове за придвижване и приемане на Закона. \n\r\n2.5 млрд. лева ще бъдат осигурени в държавния бюджет за следващата година за политиките за хора с увреждания. В тази сума влизат и тези 150 млн. лева, които бяха обещани през юни. Те ще бъдат прибавени в бюджета на Министерството на труда и социалната политика. Общата сума, с която то ще разполага, е 350 млн. лева.\n                    \n                    \n                \r\nМайките и властта се разбраха и за точни срокове, по които двата законопроекта - за хората с увреждания и за личната помощ, ще бъдат кодирани в Народното събрание.\n\n\n\n\n\r\nНа 11 октомври двата законопроекта ще бъдат разгледани от Националния съвет за интеграция на хората с увреждания, а на 17 октомври ще бъдат вкарани в Министерския съвет за одобрение, предаде .\n\r\nОчаква се кодирането им в Народното събрание да се случи на 19 октомври и законът да бъде приет от депутатите през декември. Това обаче трябва да се случи преди приемането на бюджета за следващата година.\n\r\nДо 1 септември през 2019 г. хората с увреждания ще получават финансовата си подкрепа от държавата, както досега. От 1 септември ще влезе в сила нов модел, за който ще е необходима индивидуална оценка, която трябва да бъде готова до тогава.\n\r\n930 лв. остава помощта, която ще получават семействата с деца с увреждания, а 430 лв. ще получават, навършилите 18 години.\n\r\nМайките бяха категорични, че протестите ще продължават до самия край.\r\n ", "date": "2018.10.09", "title": "Бял дим? Внасят Закона за хората с увреждания на 19-ти"}
{"url": "https://www.dnes.bg/obshtestvo/2018/10/09/podobriava-se-deteto-zatisnato-ot-futbolna-vrata.390080", "text": "Състоянието на 14-годишното момче, което бе затиснато от футболна врата на игрище в Пазарджик преди две седмици, се подобрява.\n\r\nТова съобщи кметът на местната община Тодор Попов и уточни, че всяка седмица в града се инспектират спортните и детските площадки и отговорните служители му докладват всеки петък. \n\n\r\nГрадоначалникът подчерта, че голяма част от ползвателите на спортните съоръжения в града не се стремят да запазят базата, а напротив – ежедневно се чупят както катерушки, така и спортни уреди.\n\r\nНяколкократно са били крадени мрежи, врати, кошове за баскетбол, парчета от успоредки, врати за вход към самата площадка, а най-често обект на вандалщина са пейките и кошчетата за смет. Безследно изчезнали са и люлките, които са били поставени на детската площадка на ул. \"Димчо Дебелянов\" след облагородяването на района, допълва \"Монитор\".\n                    \n                    \n                \r\nПоне четири коша в централната градска част са станали обект на агресия само за два месеца. Според Попов поддържането на вече изградените места за спорт, отдих и развлечения, понякога надхвърли сумите по тяхното изграждане.\r\nИнцидентът стана на футболно игрище в града в края на септември. Момчето играело с други деца, когато решило да се покатери върху футболната врата. В момента, в който се провесило на гредата, металното съоръжението се наклонило, паднало и затиснало детето, което е откарано в болницата в кома.", "date": "2018.10.09", "title": "Подобрява се детето, затиснато от футболна врата"}
{"url": "https://www.dnes.bg/zvezdi/2018/10/09/bradli-kupyr-zaradva-irina-sheik-s-luksozen-imot.390065", "text": "Брадли Купър купи за своето семейство пететажно имение в Манхатън. Там ще живее той с дъщеря си Леа и Ирина Шейк. Новият дом струва 13.5 милиона долара. \r\nСлед като показа филма си „Роди се звезда”, актьорът и режисьор реши да се погрижи и за семейството, а новата придобивка е показана в The Wall Street Journal.\r\n \r\nКъщата е построена през 20-ти век и е с площ от 1200 квадратни метра, като е напълно реновирана, отбелязва изданието. \r\n \r\nДомът съчетава оригинални детайли, модерен лукс и комфорт: отопляеми подове, аудиосистема в района, специална осветителна система, която се контролира от приложение за iPad и не само.\r\n \r\nДизайнът на всичките шест спални с високи тавани (почти 4 метра) и четири бани е направен в стила на минимализма.\r\n \r\nВ допълнение, Брадли и супермоделът имат библиотека, бар, офис, малък вътрешен двор, голямо перално помещение, гардеробна, както и винарска изба.\r\n\r\n", "date": "2018.10.09", "title": "Брадли Купър зарадва Ирина Шейк с луксозен имот "}
{"url": "https://www.dnes.bg/snimka-na-denia/2018/10/09/iasno-tiho-slynchevo-cigansko-liato-i-utre.390037", "text": "През нощта времето ще бъде ясно и тихо. Утре сутрин в низините и около водните басейни ще се образува мъгла или ниска слоеста облачност. Минималните температури ще бъдат между 3 и 8 градуса, малко по-високи по Черноморието.\r\nПрез деня ще бъде предимно слънчево. До обяд видимостта в равнините ще се подобри, а ниската облачност ще се разкъса. Ще духа слаб, в Източна България - до умерен североизточен вятър. Според преобладаващите максимални температури ще бъдат между 20 и 25 градуса.\r\nНад Черноморието преди обяд ще има ниска облачност или мъгла. След обяд ще бъде предимно слънчево. Ще духа до умерен североизточен вятър. Максимални температури на въздуха ще са 19 - 21 градуса. Температурата на морската вода е 20 градуса. Вълнението на морето ще бъде 2-3 бала.\r\n                \n                Над планините ще е слънчево. Ще духа до умерен вятър от изток-североизток. Максимална температура на височина 1200 метра около 14 градуса, на 2000 метра около 8 градуса.\r\nАтмосферното налягане е по-високо от средното за октомври и още малко ще се повиши.\r\nВ четвъртък и петък над по-голямата част от страната по-често ще преобладава слънчево време. Ще има и временни увеличения на облачността, по-съществени първия ден, когато и вероятността за превалявания, главно в югоизточните райони, е по-голяма. Сутрин на места в низините и котловините, с по-голяма вероятност в източната половина от страната, ще има условия за ниска облачност или мъгла.\r\nВ нощните часове и рано сутрин ще бъде почти тихо, а през деня ще духа слаб източен, в Източна България - до умерен североизточен вятър. Преобладаващите минимални температури ще са между 4 и 9 градуса, по-високи по Черноморието, а максималните - предимно между 19 и 24 градуса.", "date": "2018.10.09", "title": "Ясно, тихо, слънчево... Циганско лято и утре"}
{"url": "https://www.dnes.bg/notifikacii/2018/10/09/tejyk-probiv-v-sigurnostta-i-krai-na-google.390027", "text": "\"Google\" приключва с \"Google +\". Компанията реши да сложи край на социалната мрежа след тежък пробив в сигурността.\r\nОказва се, че в продължение на две години данните на половин милион потребители стояли незащитени, а цели пет месеца от компанията се опитвали да държат това в пълна тайна, за да избегнат бъдещ скандал и регулаторни мерки. \r\nВ началото на тази година стана ясно, че данните на стотици хиляди потребители на Facebook са били събирани и предоставяни на компанията \"Кеймбрижд Аналитика\". Заради скандала социалната мрежа беше подложена на огромна критика, продължително разследване, а и до значителни финансови загуби заради голям отлив.\n\n\r\n                \n                И след всичко това от компанията \"Google\" намериха скелет в собствения си гардероб.\r\nОказало се, че в системата има бъг, който се появил след мащабно обновяване на социалната мрежа през 2015 г. Така незащитени се оказали данните на половин милион потребители. Техните имена, имейли и данни за собствените им работни места, пола и възрастта им били напълно достъпни за трети приложения, които спокойно могат да събират тази информация и с помощта на мониторинг да предлагат подходящи за потребителите реклами. \r\nВ официална публикация от компанията посочват, че пробивът е открит през март и няма данни за злоупотреби с лична информация. \r\nСценарият е абсолютно същия, който изправи Марк Зукърбърг пред американските сенатори. Скандалът с \"Google\" вероятно ще доведе до същите последици и е много вероятно изпълнителният директор на компанията Съндар Пичай също да бъде разпитан, пишат официални юридически представители на интернет гиганта. \r\nСпоред официалната публикация, с която \"Google\" обяви свалянето на социалната си мрежа, изтеклите потребителски данни са на близо 500 000 души, които са били използвани от над 400 приложения, получили достъп до личната информация. \r\nСпоред компанията никой от софтуерните разработчици в компанията не е бил наясно с бъга в системата и уверяват, че злоупотреби с личните данни на потребителите не е имало. \r\nОт компанията обявиха поредица от промени в своята политика за поверителност, която ще даде на потребителите по-голям контрол над техните лични данни и количеството информация, което биха искали да споделят за себе си. От \"Google\" уверяват, че достъпът на трети страни до личните данни на потребителите ще бъде максимално ограничен. \r\nЗа мнозина изтичането на информацията от компанията е още едно доказателство, че подобни платформи трябва да бъдат подлагани на по-голям контрол и мониторинг. Според експерти интернет монополисти като \"Google\" и Faceobook са твърде големи, за да гарантират сигурност и съответно твърде големи, за да им се вярва, пишат от \"Гардиън\". ", "date": "2018.10.09", "title": "Тежък пробив в сигурността и... край на \"Google+\""}
{"url": "https://www.dnes.bg/usa/2018/10/09/snimano-jurnalistyt-kashogi-vliza-v-konsulstvoto-v-istanbul.390030", "text": "\"Вашингтон пост\" публикува кадри от камери за видеонаблюдение, на които се вижда как саудитският журналист Джамал Кашоги влиза в саудитското консулство в Истанбул преди седмица, точно преди да изчезне безследно, съобщава Асошиейтед прес.\n\r\nТурски представители изразиха опасения, че журналистът може да е бил убит.\n\n\n\r\nСаудитска Арабия окачестви като \"безпочвени\" твърденията, че може да е ликвидирала Кашоги, но през последните седем дни не представи доказателства, че той е напуснал сградата.\n\r\nВърху разпространените от \"Вашингтон пост\" снимки е отбелязана датата. Посочва се, че те са били предоставени на вестника от \"човек, близък до разследването\".\n                    \n                    \n                \r\nКашоги е саудитски журналист, чуждестранен кореспондент, редактор и коментатор. Журналистът е пишел за в. \"Вашингтон пост\" статии, в които критикува престолонаследника на Саудитска Арабия, пише БТА. \n\r\nКашоги е в неизвестност от 13 ч. на 2 октомври, когато влязъл в консулството на Саудитска Арабия в Истанбул.", "date": "2018.10.09", "title": "Снимано: Журналистът Кашоги влиза в консулството в Истанбул "}
{"url": "https://www.dnes.bg/politika/2018/10/09/tokyt-niama-da-poskypva-do-kraia-na-2018-a-posle-shte-vidim.390034", "text": "До края на годината цената на тока няма да се променя, увери шефът на Комисията за енергийно и водно регулиране /КЕВР/ Иван Иванов.\n\r\nТой се надява и след това да се запази цената на електрическата енергия. \r\nИван Иванов информира, че е разговарял с директора на \"Булгаргаз\", който е прогнозирал, че ако има повишение на цената на природния газ в края на годината, то ще е под 5%, което означава, че няма да се отрази на цената на топлинната и електрическата енергия. \r\nПредседателят на КЕВР уточни обаче, че има много събития, които могат да се случат извън България, и да повлияят върху цената на суровия петрол, която е определяща за природния газ.\r\n                    \n                    \n                \"Цената на тока няма да се повиши и заради големите инвестиции, които са заложили от Електроенергийния системен оператор за изграждане, разширяване, реконструкция и модернизация на електропреносната мрежа, защото КЕВР постепенно през годините ще коригира цените на мрежовите услуги - за достъп и пренос\", добави Иванов.", "date": "2018.10.09", "title": "Токът няма да поскъпва до края на 2018-а. После? Ще видим!"}
{"url": "https://www.dnes.bg/notifikacii/2018/10/09/skandal-v-rusiia-futbolni-nacionali-prebiha-chinovnik.390021", "text": "Сериозен скандал разтърси руския футбол само два дни преди мача с Швеция от турнира Лигата на нациите.\r\nФутболистите Александър Кокорин и Павел Мамаев са нападнали и пребили чиновник от Министерството на промишлеността и търговията на страната вчера сутринта в кафене в центъра на Москва, съобщи първо каналът Mash в социалната мрежа Telegram.\n\r\nКокорин е нападател на Зенит (Санкт Петербург), а Мамаев играе като полузащитник във ФК Краснодар. Първият има 48 мача за \"Сборная\", а вторият - 15.\r\nМалко по-късно пресслужбата на самото учреждение потвърди, че в инцидента са пострадали двама техни служители, Но след това беше уточнено, че все пак пострадалият е само един и става дума за директора на дирекция автомобилна промишленост Денис Пак. Главното управление на МВР за Москва е открило процедура за установяване на инцидента и наказване на виновните.\n                \n                \r\nСамите Кокорин и Мамаев не са извикани в националния отбор, а по-късно по темата взе отношение и министърът на спорта на страната Павел Колобков, цитиран от ТАСС. Той заяви, че двамата вече никога няма да бъдат извикани под флага на Русия и посъветва собствениците на клубовете да проверят детайлно какви играчи ангажират.\n\r\nЗа двамата приятели това не е първо подобно изпълнение. През 2016 година след провала на Русия на Европейското първенство във Франция, те блеснаха във видео, в което се вижда как се забавляват в скъпарски нощен клуб в Монте Карло. На фона на химна на Руската федерация двамата разнасят бутилки шампанско на стойност 500 евро едната. След това се извиниха за поведението си.\n\r\n", "date": "2018.10.09", "title": "Скандал в Русия! Футболни национали пребиха чиновник"}
{"url": "https://www.dnes.bg/notifikacii/2018/10/09/biznesyt-v-sporta-v-novoto-predavane-index-sport.390036", "text": "От 15 октомври водещите Александър Костадинов и Цветин Филипов ще представят най-важните и горещи икономически новини от света на спорта \n\r\nКои са най-скъпите спортисти в света, колко може да струва една загуба на футболния терен и какъв бизнес се крие зад горещите спортни новини от страната и света – тези и още теми ще бъдат във фокуса на новото предаване Index Sport по . То започва на 15 октомври в ефира на единствената специализирана бизнес телевизия у нас с водещи Александър Костадинов и Цветин Филипов.\n\r\nВсяка делнична вечер от 20:00 до 20:30 часа водещите ще представят на зрителите всичко важно от света на спорта през призмата на финансите. В ефира на  зрителите ще имат възможност да научават кои са последните големи инвестиции в спорта  и какви ще бъдат следствията от тях.\n                \n                \r\n\"Две са нещата, които глобално влияят върху емоциите на хората по света - парите и спортът. Тогава, когато печелиш пари, губиш, инвестираш или просто харчиш, чувството е същото, както когато в спорта печелиш, губиш, подготвяш се за следващото изпитание или просто тренираш за здраве. Но ако обединим парите и спорта в едно, то тогава емоцията се удвоява. Именно за да бъдат двойни емоциите за зрителите, създадохме проекта Index Sport\", казва водещият Александър Костадинов. \n\r\nАлександър Костадинов е журналист с дългогодишен опит. Преди да се присъедини към екипа на през януари 2018 година, той работи като водещ на новини, радиоводещ, редактор, репортер и анализатор в  БГ Радио, Радио Витоша и други медии. Освен 17-годишна кариера като журналист, Александър има богат опит и в света на спорта - той е един от международните съдии на България по футбол. В периода между 2010-2015 година съдийства на 26 футболни срещи на FIFA и UEFA, бил е съдийски наблюдател към БФС и международен съдия на Българска Асоциация Мини Футбол.\r\n \r\nДругият водещ на Index Sport - Цветин Филипов, е познато лице от ефира на . Преди да стане част от екипа на предаването, той е репортер в бизнес телевизията. От години Цветин следи отблизо всичко свързано с бойни спортове, като самият той практикува жиу-жицу.\n\r\n\"За мен е много интересно да изляза от емоцията, заключена между времето на хронометъра, гонга и съдийския сигнал и да се фокусирам върху всичко извън рамката на съревнованието - големите трансфери, сделките, наградните фондове, икономическата логика на процесите. С Александър ще разчупим темата спорт, за да говорим за процесите в него, на които се отделя по-малко внимание. Ще бъдем различни, защото виждаме \"сиви зони\" в спорта, които остават по-назад, но това не означава, че не са интригуващи. Готови сме да ги оцветим и да покажем тяхната атрактивна страна“, споделя Цветин Филипов.", "date": "2018.10.09", "title": "Бизнесът в спорта – в новото предаване Index Sport"}
{"url": "https://www.dnes.bg/obshtestvo/2018/10/09/rabotish-a-vsyshtnost-jiveesh-v-bednost-sydbata-na-400-000-bylgari.390031", "text": "\nНад 400 хил. българи са работещите бедни, а над 1,7 млн. души живеят с доходи до 600 лв. В същото време издръжката на живота за тази година, изчислена от Института за синдикални изследвания към КНСБ, е 585 лв.\r\nМрачната статистика изнесе Гълъб Донев, секретар по социална политика и здравеопазване на президента Румен Радев, в началото на кръглата маса, посветена на бедността и неравенствата.\n\n\r\nДори минималната работна заплата, която е 510 лева, в момента е по-ниска от нужните средства за оцеляване по разчетите на КНСБ.\r\nПовече от 2,3 млн. българи, което представлява 88% от населението, живеят с месечни доходи до 1000 лв.\r\n                    \n                    \n                \"Около 400 хил. българи живеят със средни доходи между 1000 и 2000 лв. месечно, което по нашите разбирания ги определя като средна класа\", каза Донев.\r\nПрезидентът Румен Радев, под чийто патронаж се провежда форума, коментира, че политиците носят отговорността да пресекат схемите, при които неравенствата и разслоението придобиват необратим характер.\r\nСпоред него неравенството е заложено дълбоко в основата на общественото развитие и е нормално следствие на различните качества, знания и умения на отделния човек, но когато той вземе прекомерни размери, социалните системи са неефективни, икономическите системи са нискоефективни и  има изкривявания в пазара, обществото и държавата абдикират от социалните си ангажименти, все повече хора попадат в плен на бедността.\r\n\"Бедността не е порок, но всеизвестно е, че бедността е дълбок проблем за всяко едно общество. Бедността ражда корупция и престъпност\", каза държавният глава.\r\nРадев приза, че стотици хиляди българи живеят в бедност и в социално изключване, а голяма част от тях са работили през целия си активен живот.\r\n\"Други работят в момента, но продължават да са бедни. Хиляди български деца са лишени от възможността за образование и адекватна грижа и най-вече от възможността да развият своите заложби и талант, което е всъщност огромната трагедия на бедността\", допълни той.\r\nПрезидентът смята, че неравенствата днес в България са далече от всякакви средни европейски показатели.", "date": "2018.10.09", "title": "Работиш, а всъщност живееш в бедност – съдбата на 400 000 българи "}
{"url": "https://www.dnes.bg/obshtestvo/2018/10/09/signali-ot-burgas-sofiia-koli-parkirane-kucheta.390029", "text": "Граждани продължават да сигнализират институциите за различни нередности чрез платформата . От избраните сигнали ви представяме два, отправени към Община Бургас, и един за район Лозенец в столицата.\r\nПървият засяга  което възмутеният потребител описва така “Всеки ден особено сутрин и вечер положението с паркирани автомобили по тротоарите и пешеходните пътеки е кошмарно из целия комплекс. Няма улица, на която да няма неправилно паркирали автомобили, особено карето Любен Каравелов - Мария Луиза - Сан Стефано - Христо Ботев. Освен че тротоарите на повечето улици са разбити, почти денонощно има паркирани коли върху тях.\r\n                    \n                    \n                Ако трябва да обиколя комплекса и да пратя сигнали за неправилно парирали автомобили сигурно ще са над 300 сигнали, а вечер след 18 часа над хиляда. Ежедневно е борба да се промушиш между колите, за да минеш и да не те блъсне кола. Отделно където има и залени площи, то вече са станали кални площи, които са превърнати в паркинг места, всичко е в кал и мизерия. Комплексът е под всякаква критика и за пешеходци и за шофьори!\"\r\nВъв втория е засегнат проблемът с и безотговорността на техните собственици, вандалство и замърсени обществени паркове: \"Ежедневно се сблъсквам със стопани на кучета, които ги разхождат без каишка, било то в комплекс \"Възраждане\", центъра и морската градина. Особено в морската градина е пълно с хора, които си пуснали кучетата да се изходят и дори не чистят след тях. Веднъж не съм видял представители на обществен ред в Морската градина или на друго място, пък какво остава да санкционират нарушители. Десетки пъти съм виждал непълнолетни да се събират на групи в морската градина и други паркове след 22 часа без никой да им прави забележки. Събират се, крещят, цапат, чупят бутилки и нищо. На другия ден след тях остава само свинщина. Цяло лято Борисовата градинка беше така все едно през нея са минали хиляди емигранти - разбутани пейки, отпадъци, фасове, люспи от слънчоглед и презервативи и това всеки ден! Веднъж не съм видял оттам да мине орган, който да им направи забележка. Улиците във \"Възраждане\" почти навсякъде са с натрошени стъкла, особено в близост до контейнерите за отпадъци.\"\n\r\nПолучихме и Проблемът е натовареността на заснетото кръстовище и неговото ужасно състояние. \"Заходите за пешеходците са изровени и липсва пешеходна пътека, имайки предвид, че човекопотокът е сериозен, включващ ученици и студенти. Цялата тротоарна настилка около това кръстовище е в ужасно състояние.“ Авторът на сигнала очаква отговор от общината за предприетите конкретни мерки.\r\nТова са само малка част от получените сигнали през седмицата. Ако видите нередност, проблем, с който се сблъсквате всеки ден и искате да подадете сигнал - направете го онлайн в . Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.\r\n ", "date": "2018.10.09", "title": "Сигнали от Бургас, София: Коли, паркиране, кучета"}
{"url": "https://www.dnes.bg/notifikacii/2018/10/09/jivotyt-v-kosmosa-pylen-s-kup-nepriiatni-iznenadi-kakvi.390022", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖивотът в Космоса е блян за мнозина. Описан е в научната фантастика, разказан е в десетки филми. Изглежда примамлив, но всъщност крие доста неприятни изненади.\r\nПопаднали в Космоса астронавтите първо трябва да се адаптират към условията там. Без постоянната гравитация гръбнакът на хората започва да се разтяга и може да се удължи с близо 6 сантиметра.\r\nПроблеми със съня, хигиената, пространственото ориентиране... Всеки бъдещ космонавт преминава през специално обучение и силови тренировки, за да свикне с космическата обстановка.\r\n\r\nРепортерът на  Благой Цицелков и операторът Мартин Ангелов посетиха обучителния център на НАСА в Измир и заснеха репортаж в безтегловност.", "date": "2018.10.09", "title": "Животът в Космоса – пълен с куп неприятни изненади! Какви?"}
{"url": "https://www.dnes.bg/akoshtete-vqrvaite/2018/10/09/voda-s-limon-ne-samo-za-otslabvane-a-i-za-mlada-koja.390042", "text": " Пиенето на вода с лимон сутрин стана доста модерно в последните години. Всички знаем, че това помага да изхвърлим токсини от тялото, а и може да има благоприятен ефект върху теглото ни. Но тази освежаваща напитка влияе добре и на кожата. В нея се съдържа могъщият антиоксидант витамин С, който пази кожата млада и бори акнето. Вижте какви са ползите за кожата, според Pop Sugar. \r\n\r\nВодата с лимон стимулира производството на колаген. Този протеин осигурява здравина и еластичност на кожата. Кожа, която изобилства от колаген, е винаги по-здрава и жизнена. Действа и детоксикиращо.\r\n \r\n\r\nВитамин С е един от главните помощници в борбата с акнето и други кожни обриви. Той елиминира бактерията и лекува акнето бързо, дори от най-чувствителните и проблематични кожи. Кожата става и по-бляскава.\r\n \r\n\r\n\r\n\r\n", "date": "2018.10.09", "title": "Вода с лимон – не само за отслабване, а и за млада кожа"}
{"url": "https://www.dnes.bg/index/2018/10/09/bira-vurscheta-germanci-probvaha-da-sviiat-100-000-halbi.390032", "text": "Тазгодишното издание на прочутия бирен фестивал в Мюнхен \"Октоберфест\" е преминал с голям успех, отчетоха организаторите.\n\r\nСпоред данните им по време на празника са изпити 7,5 милиона литра пиво, предава Асошиейтед прес.\n\r\nХубавото време е привлякло 100 000 посетители повече, в сравнение с миналата година, като сега общият им брой е бил 6,3 милиона. Те замезваха от 124 скари и си пиха бирата заедно с бившия президент на САЩ Бил Клинтън, облечен в традиционни баварски кожени панталони.\n\r\nТази година \"Октоберфест\" продължи 16 дни, с 2 по-малко от 2017 година. Бившият президент на САЩ Бил Клинтън и неговата съпруга, бившият държавен секретар на САЩ, Хилари Клинтън, се появиха на събитието в петък. \n                \n                \r\nЛюбопитно за отбелязване е, че охраната на феста успя да конфискува около 100 хиляди еднолитрови бирени халби, които посетителите се опитаха да задигнат от феста като сувенири. \n\r\nГрадските власти в Мюнхен почистиха 95 тона боклуци по време на феста, който приключи в неделя, съобщава БТА.", "date": "2018.10.09", "title": "Бира, вурсчета... Германци пробваха да свият 100 000 халби"}
{"url": "https://www.dnes.bg/politika/2018/10/09/breaking-news-sem-pusna-izdyljilata-se-bsp-tv.390050", "text": "Съветът за електронни медии е взел решение да регистрира телевизията на БСП, съобщи \"\" като се позова на източници от \"Позитано\" 20.\n\n\n\r\nЧервените внесоха документите за лиценз за \"Българска свободна телевизия\" преди седмица, но медийният регулатор отложи разглеждането им и поиска нов документ - за дългове пред НАП.\r\nОказа се, че новото дружество има неплатен дълг от 2,63 лв. и след изчистването му в СЕМ са разгледали документните.\r\nНа 27 септември лично лидерът на БСП Корнелия Нинова внесе в СЕМ документи за регистрация на партийната медия. \r\nПредвижда се от 31 декември да започне излъчването 24-часова програма по сателит и кабел.", "date": "2018.10.09", "title": "Breaking news! СЕМ пусна издължилата се БСП ТВ"}
{"url": "https://www.dnes.bg/notifikacii/2018/10/09/baba-ot-tyrgovishte-pomogna-na-apashite-olekna-s-11-bona.390033", "text": "92-годишна жена е станала жертва на телефонна измама за сумата от 11 000 лв, съобщиха от полицията в Търговище. \r\nНа 8 октомври 2018 г., около 11:00 часа в град Попово, неизвестен извършител се обадил по телефона на възрастната жена под предлог да съдейства на полицейски служители, осъществяващи операция по задържането на телефонни измамници.\r\nТака тя била заблудена и дала 11 000 лв. на ало апашите. \r\nПо случая е образувано досъдебно производство.\r\nОт ОД МВР - Търговище отново напомнят на гражданите, че не съществува практика полицията да иска парични суми от гражданите за изпълнение на служебните си задачи.\r\nОт дирекцията призовават хората да не се поддават на провокации за предоставяне на парични средства във връзка с провеждаща се полицейска операция за задържане на извършители на престъпления, тъй като полицейските органи никога не търсят съдействие от гражданите по този начин.", "date": "2018.10.09", "title": "Баба от Търговище \"помогна\" на апашите, олекна с 11 бона"}
{"url": "https://www.dnes.bg/obshtestvo/2018/10/09/blizkite-na-viktoriia-sprete-s-protestite-ostavete-policiiata.390040", "text": "Близките и колегите на убитата 30-годишна Виктория Маринова от Русе - административен директор на телевизия TVN и водеща на предаване, призоваха за търпение. \n\r\nАпелът им бе разпространен до медиите в крайдунавския град.\n\n\n\n\n\r\nБлизките и колегите на младата жена вярват, че полицията е на финалната права да разкрие извършителя.\r\n\"Молим, не прибягвайте до никакви крайни мерки! Във връзка с анонсирания в социалните мрежи протест с блокиране на движението в района на ГКПП \"Дунав мост\" тази вечер заявяваме, че сме категорично против подобни действия. Едва ли и Виктория би желала подобно нещо. Ще има време за гняв! Просто нека не е днес!\", посочват в изявлението близките и колегите й.\r\n                    \n                    \n                По-рано днес полицията в Русе откри телефон за сигнали от граждани. Хората, които разполагат с информация, касаеща извършеното тежко криминално престъпление, могат да позвънят на телефон: 0889 562407.\r\nПолицията усилено работи по случая, районът на местопрестъплението все още е отцепен, криминалистите са били на терена и през нощта, обясниха от МВР-Русе.\r\nТова на практика прави невъзможно изпълнението на идеята на някои русенци, които, водени от желанието да подпомогнат полицията в разследването, смятаха да извършат допълнително претърсване на района, където бе извършено зверското убийство.\r\nЦелта бе да се издирят евентуално пропуснати при извършения от полицията оглед следи или улики, които биха могли да подпомогнат разследването.\r\nТрагедията на младата красива бизнесдама Виктория Маринова разтърси Русе, а и цяла България.\r\nПочти 10 000 русенци се събраха снощи пред Паметника на свободата в центъра на града. Те запалиха свещички по монумента пред поставената на него снимка на Вики и застанаха на мълчаливо бдение.", "date": "2018.10.09", "title": "Близките на Виктория: Спрете с протестите, оставете полицията!"}
{"url": "https://www.dnes.bg/notifikacii/2018/10/09/tri-dni-po-kysno-rumynec-be-arestuvan-za-ubiistvoto-na-viktoriia.390052", "text": "Има задържан по случая с убийството на журналистката Виктория Маринова в Русе, съобщи БНР.\r\nПо непотвърдена информация, той е румънски гражданин, има и молдовски паспорт. \n\n\n\n Става дума за мъж, който живеел в близките къщи до мястото, където беше намерен трупът на Виктория.\n\r\nРибарите от Русе твърдят, че по крайбрежната алея има много аутсайдери, клошари и наркомани.\r\nВ момента полицията проверява дали ДНК-то на арестувания ще съвпадне с намереното на произшествието. \n\r\nМъжът се е разхождал в града без цел и посока от няколко дни. Това накарало полицията да го задържи за проверка.\n\r\nВ момента с него се водят беседи.\n                \n                \r\nОт МВР отказват официални данни до момента.\r\nСигналът за жестокото брутално убийство на 30-годишната Виктория Маринова,  беше подаден в събота в 14.18 ч. на телефон 112 от случайно преминаващ гражданин. Тялото ѝ беше открито в храстите по крайбрежната алея в близост до тенис кортовете в Русе.\r\nВиктория Маринова е била жестоко пребита и изнасилена, а след това е била задушена. \n\r\nНа мястото е имало много ДНК, което според разследващите говори, че престъплението не е било извършено от опитен убиец.\n\r\nКриминалисти проверяват дали бившата моделка е станала жертва на изнасилвач, който освен, че се гаврил с нея и я ограбил. \n\r\nНищи се и версията, че тя е била нападната от човек, засегнат от работата й като журналист. \n\r\nНе е изключено и убийството да е извършено по мотиви, свързани с личния й живот. \n\r\nСпоред главния прокурор Сотир Цацаров действията на престъпника, посегнал на жената, са изключително брутални и жестоки.", "date": "2018.10.09", "title": "Три дни по-късно: Румънец бе арестуван за убийството на Виктория?"}
{"url": "https://www.dnes.bg/zvezdi/2018/10/09/grimove-za-helouin-ot-kaili-djenyr.390044", "text": "Кайли Дженър зарадва почитателите си със специална козметична колекция за Хелоуин. В Instagram Stories тя показа някои от новите продукти, които могат да послужат за направата на грима на страшния празник.\r\nИма блестящи оранжев гланц, червила, комплект за създаване на вампирски грим, сенки за очи в 9 цвята и няколко хайлайтъра.\r\n \r\nРазличните нюанси сенки имат интересни имена като \"Кошмар\", \"Хей, тиква\", \"Заклинание върху бившия\" и т.н.", "date": "2018.10.09", "title": "Гримове за Хелоуин от Кайли Дженър"}
{"url": "https://www.dnes.bg/eu/2018/10/09/biopogrebenie-s-bio-urna-belgiiska-razrabotka.390028", "text": "Белгийска община стана първата в страната, която определи място на открито за разпръскване праха на починали хора. Това ще става на мястото, където притокът Дурме се влива в плавателната река Шелде.\n\r\nОбщината в Темсе, на 50 км северно от Брюксел, е посочила мястото, за да сложи ред, след като мнозина жители изразявали предпочитания къде да се разпръсне праха им след кремация.\n\r\nМястото е избрано, така че водите да преминават през всички села на общината и по този начин да се изпълни желанието на покойниците прахът им да остане в родното им място или по последното им местоживеене.\n\r\nБлизките на починалите или изпълнителите на последната им воля могат свободно да осъществяват ритуала, без да търсят допълнително разрешение от властите.\n                    \n                    \n                \r\nНа брега на реката е издигнат монумент и място за поклонение, съобщава местният печат. За използването му не е необходим лиценз, но останките на покойника трябва да са положение в урна от биоразградим материал, за да не се превърне то в сметище. \n\r\n ", "date": "2018.10.09", "title": "Биопогребение – с био урна. Белгийска разработка"}
{"url": "https://www.dnes.bg/stranata/2018/10/09/zadimiavane-mygla-i-trima-raneni-pri-ptp-na-trakiia.390000", "text": "Трима души са пострадали при катастрофа на АМ \"Тракия\", движението в посока Пловдив е преустановено, съобщиха от МВР.\r\nЗадимяване и ниска мъгла в райно край Ихтиман силно затруднява движението по АМ \"Тракия\".\r\nНастъпили са пътни инциденти и верижна катастрофа с участието на пет превозни средства, при която, по първоначални данни има трима пострадали.\r\nДвижението в посока Пловдив временно е преустановено. Трафикът от Пазарджик към София е насочен по стария път.\r\nПътни полицаи са на място и регулират движението.", "date": "2018.10.09", "title": "Задимяване, мъгла и трима ранени при ПТП на \"Тракия\""}
{"url": "https://www.dnes.bg/zvezdi/2018/10/09/bela-hadid-na-22-ot-konniia-sport-do-vyrha-na-modata.389944", "text": "\n\r\nНа днешния 9 октомври рожден ден празнува американският модел Бела Хадид. Родена през 1996 година в Лос Анджелис, днес тя е един от най-известните модели в света. \n\r\nНейното пълно име е Изабела Каир Хадид и е сестра на друга популярна манекенка – Джиджи Хадид.\n\r\n\n\r\nТя е дъщеря на палестинския магнат на недвижими имоти Мохамед Хадид Алмаз и холандката, родена в САЩ, Йоланда Фостър, която е бивш модел.\n\r\nБела има по-голяма сестра – Джиджи, която също е модел, както и по-малък брат – Ануар.\n\r\nМайка й е от холандско потекло, а баща й – от палестинско. \n                    \n                    \n                \r\nТренирала е конен спорт на високо ниво, като дори споделя своята голяма мечта – да се състезава на олимпийски игри. Заболяване от лаймска болест обаче слага край на спортната й кариера. \n\r\nТя е висока точно 1,75 см., или с 3 сантиметра по-малко от сестра си Джиджи.\n\r\nЕдна от най-добрите й приятелки е Кендъл Дженър.\n\r\nТвърди, че обожава конете.\n\r\nЛюбимото й ядене е пицата.", "date": "2018.10.09", "title": "Бела Хадид на 22: От конния спорт до върха на модата"}
{"url": "https://www.dnes.bg/notifikacii/2018/10/09/nov-trus-v-indoneziia-otnovo-izkara-horata-vyn-ot-domovete.389999", "text": "Ново земетресение предизвика паника, разтърсвайки днес индонезийския град Палу, опустошен от земетресение и цунами миналия месец, предаде ДПА.\n\n\n\r\nЗеметресението с магнитуд 5,2 е усетено около 21:15 ч. по Гринуич снощи, на дълбочина от 10 км. Епицентърът бил на дълбочина от 10 километра от остров Сулавеси, съобщи говорител на Националната агенция за борба с бедствията на Индонезия, цитиран от БТА.\r\nПродължилото пет секунди земетресение накара местни жители да избягат от домовете си.\r\n1948 души загинаха при земетресението с магнитуд 7,5 на 28 септември и представители на властите се опасяват, че може да има още стотици затрупани.\r\n                \n                Индонезийският учен Гегар Прасетя от години заяви, че от години е предупреждавал, че районът около залива Палу е изложена на опасност от тежка катастрофа при очаквано ново земетресение поради комбинация от редица неблагоприятни фактори.\r\nТой се е срещнал с местни жители и правителствени служители, за да се опита да обясни заплахата. През 2012 г. правителството създаде карта, показваща големи райони от 380-хилядния град Палу, които са изложени на засилена заплаха.\r\nВ съпътстващия доклад се препоръчваха мерки за намаляване на последиците и строеж на жилища и индустриални обекти в по-малко опасните райони.\r\nСега правителството трябва да вземе мерки за намаляване на риска преди следващото бедствие, предупреждава Прасетя.", "date": "2018.10.09", "title": "Нов трус в Индонезия отново изкара хората вън от домовете"}
{"url": "https://www.dnes.bg/video-prognoza/2018/10/09/ciganskoto-liato-prodyljava-temperaturite-do-24-c.389996", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Днес ще е слънчево. До обяд ниската облачност ще намалее, а видимостта ще се подобри. Ще духа слаб, в източните райони до умерен североизточен вятър. Преобладаващите минимални температури ще са между 3 и 8 градуса, дневните - предимно между 19-24 градуса, предаде БТА.\r\nНад Черноморието преди обяд ще има ниска облачност или мъгла. След обяд ще бъде предимно слънчево. Ще духа до умерен североизточен вятър. Максимални температури на въздуха 19-21 градуса. Температурата на морската вода е 20-21 градуса. Вълнението на морето ще бъде 2-3 бала.\r\nНад планините ще е слънчево. Ще духа слаб до умерен вятър от изток-североизток. Максимална температура на височина 1200 метра около 15 градуса, на 2000 метра около 9 градуса.\r\n                \n                В сряда и четвъртък над по-голямата част от страната ще бъде предимно слънчево. Ще има и временни увеличения на облачността, през втория ден в Югоизточна България ще превали слаб дъжд. Сутрин на места в низините и котловините, с по-голяма вероятност в източната половина от страната и покрай Дунав, ще има условия за ниска облачност или мъгла.\r\nВ нощните часове и рано сутрин ще бъде тихо, а денем ще духа слаб, в Източна България - до умерен североизточен вятър. Преобладаващите минимални температури ще са между 5 и 10 градуса, максималните - предимно между 19-24 градуса.", "date": "2018.10.09", "title": "Циганското лято продължава: Температурите до 24°C"}
{"url": "https://www.dnes.bg/notifikacii/2018/10/09/100-g-sled-ispanskiia-grip-svetyt-zastrashen-ot-pandemiia.390002", "text": "Светът днес е по-добре въоръжен срещу евентуална пандемия, подобна на тази от испански грип, която причини смъртта на 50 милиона души през 1918 г., но е изправен пред други предизвикателства, като климатичните промени и стареенето на населението, предаде Франс прес.\r\nНово изследване се опитва да извлече поуки от ужасната пандемия, засегнала навремето една трета от населението на света.\r\n\"Пандемия с подобни мащаби днес би отнела живота на 147 милиона души\", уверяват авторите на изследването, цитирани от БТА.\r\nЗа един век учените постигнаха голям напредък, що се отнася до познанията за вирусите, като от 1918 г. бяха регистрирани три значими пандемии - през 1957 г., 1968 г. и 2009 г. Щом бъде открит щам, веднага е анализиран, за да се пристъпи към стратегия за ваксиниране.\r\n                \n                \"Но тази борба е свързана с непрестанни наблюдения в целия свят, като се има предвид, че климатичните промени ще засегнат резервоарите на вируси и схемите за миграция на птици, разпространявайки болестта до нови райони и сред други видове птици\", отбеляза Каролийн ван де Санд от университета в Мелбърн.\r\nПрез 1918 г. пандемията от испански грип засегнала преди всичко млади хора. Учените смятат, че навремето възрастните хора имали контакт с други вируси и това засилило имунитета им. Днес стареенето на глобалното население е свързано с ново предизвикателство - известно е, че сезонните грипни епидемии предизвикват повече смъртни случаи сред възрастните хора. Затлъстяването и диабетът също биха могли да изиграят роля за смъртността при грипна пандемия. Резултатите от изследването са публикувани във Frontiers in Cellular and Infection Microbiology.", "date": "2018.10.09", "title": "100 г. след испанския грип: Светът застрашен от пандемия!"}
{"url": "https://www.dnes.bg/obshtestvo/2018/10/09/redi-boiadisan-v-cherveno-no-veche-s-osinovitel.389998", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Придобилото известност бездомно куче Реди вече има осиновител, предаде Bulgaria ON AIR. Преди седмица кадри на животното обиколиха социалните мрежи, след като беше боядисано с червена боя за коса.\n\r\nВъпреки, че Реди упорито отказва да напусне клиниката, в която се намира, осиновителката му Илона е убедена, че само за дни ще успее да му върне увереността и доверието в хората.\n\n\r\nПод боядисана в ярко червено боя прозира снежнобялата козина, която покрива цялото тяло на 4-месечното кученце. Експериментът с боята обаче е можел да бъде пагубен за него, коментират ветеринарите, които продължават с опитите да премахнат останалите червени петна.\n                    \n                    \n                \r\nСпасителите му пък обясняват, че избрали именно Илона за негова стопанка, сред 147 желаещи да го осиновят, тъй като разбрали, че не неговата известност, а любовта към животните е това, което я е довело в клиниката.\n\r\nВъпреки, че Реди вече си има дом, от клиниката призовават всички желаещи да не подминават и другите спасени четириноги. Последният изоставен домашен любимец е захвърлената на улицата питбулка Тара.\n\r\nСлед като са я обезпаразитили и ваксинирали, ветеринарите обясняват, че въпреки мнението за породата ѝ, тя не проявява никаква агресия - нито към хора, нито към други животни.\n\r\nТара се е превърнала в любимец на медиците. Имала и кандидат-осиновител. Той обаче, не се явил да си я вземе.\n\r\n ", "date": "2018.10.09", "title": "Реди, боядисан в червено, но вече с осиновител"}
{"url": "https://www.dnes.bg/obrazovanie/2018/10/09/vseki-treti-v-bg-visshist-na-dynoto-v-severozapaden-raion.390003", "text": "Около 28 процента или почти всеки трети наш сънародник на възраст 25-64 г. е имал висше образование и това в значителна степен е повлияло на качеството на живота и социалния статус на тази категория българи, показват данни от анализ на Евростат за нивото на образование в ЕС през 2017 г.\r\nПрез миналата година около 31 процента от жителите на ЕС на възраст 25-64 г. са притежавали висше образование, предаде БТА.\r\nНай-високо ниво на висшисти у нас е било концентрирано в район Югозападен, където близо 40 на сто от населението в тази възрастова категория е имало висше образование. На втора позиция по този показател е район Южен Централен, където 32 на сто от населението на възраст 25-64 г. са били висшисти, а на трета позиция е бил район Североизточен с близо 27 на сто висшисти от трудоспособното население.\r\n                    \n                    \n                В дъното на тази класация с най-малко висшисти е бил район Северозападен, където едва 20 на сто или почти всеки пети българин на възраст 25-64 г. е бил висшист.\r\nСпоред данни на НСИ у нас през миналата година е имало 54 висши училища, от които 50 университета и 4 колежа.\r\nНай-висок брой висши училища е бил регистриран в район Югозападен - 25 университета и 4 колежа. В районите Южен Централен и Североизточен е имало съответно - 9 и 7 университета. Най-малко висши учебни заведения са били регистрирани на територията на район Северозападен - едва 1 университет. На територията на район Северен Централен е имало 5 университета, а в район Югоизточен - 3.\r\nПак по данни на НСИ най-ниско е било нивото на безработица сред българите с висше образование - едва 3 процента при общо 207 хиляди безработни през миналата година.\r\nНа обратния полюс най-висок е бил делът на на безработните в редиците на нискообразованите българи - около 45 процента от българите с основно, начално или по-ниско образование, показва родната статистика.\n\r\n\r\nНа регионално равнище сред петте региона в ЕС с най-висока концентрация на висшисти са били четири региона във Великобритания - \"Вътрешен Лондон - Запад\" - 72 процента висшисти сред населението на възраст 25-64 г. В район \"Вътрешен Лондон - Изток\" е имало 60 процента висшисти, а в районите Оксфорд и Северозападен Лондон - по 55 на сто висшисти в трудоспособна възраст.\r\nЕдинствен друг европейски регион, който се приближава до това качество на образованието е белгийският район Валон - с 57 на сто жители с квалификация висше образование.\r\nТоп-5 на европейските държави с най-висока концентрация на висшисти се оглавява от Финландия - 43,7 на сто, Великобритания и Норвегия - по 43 на сто, Исландия - 42,5 и Люксембург - 40 на сто от населението в трудоспособна възраст са притежавали квалификация за висше образование. Тези страни общо взето, са и сред държавите в ЕС с най-висок жизнен стандарт и най-добро качество на живот, отчита Евростат.\r\nПри съседите ни ситуацията е следната - в Гърция 31 процента от трудоспособното население на възраст 25-64 г. са били висшисти, в Румъния - 17 на сто, а в Турция - 18 на сто.\r\nКато цяло нивото на образованост на европейците се е повишило като за 10-годишен период броят на висшистите в ЕС е нараснал с 8 процента - от 23 на сто през 2007 - до 31 на сто през 2017 г., отчита Евростат.", "date": "2018.10.09", "title": "Всеки трети в BG висшист. На дъното - в Северозападен район"}
{"url": "https://www.dnes.bg/index/2018/10/09/receptata-dnes-butertarta-s-krushi.389918", "text": "\r\n1 охладено бутертесто\r\n1 супена лъжица царевично нишесте\r\n2 супени лъжици захар на кристали\r\n1 чаена лъжичка канела\r\n1 супена лъжица мед\r\nоколо 3 чаши или 2-3 големи плода\r\n1 жълтък\r\nзахар и канела за поръсване\r\n \r\n\r\n \r\nЗагрейте фурната на 200 градуса. В голяма купа комбинирайте сухите съставки и меда. Разбъркайте добре и прибавете почистените, нарязани и обелени круши. Размерът и формата зависи от вашето желание.\r\n \r\nОваляйте добре крушите. В тава, върху хартия за печене, внимателно разстелете бутертестото. След това сложете в средата плодовата смес и завийте леко краищата му, за да се получи тарт. Намажете краищата с жълтък и поръсете за финал с още малко захар и канела.\r\n \r\nПечете за около 20 минути. По желание може да сервирате десерта с 1-2 топки сладолед, да поръсите с малко мед и натрошени ядки.\r\n\r\n", "date": "2018.10.09", "title": "Рецептата Dnes: Бутертарта с круши "}
{"url": "https://www.dnes.bg/world/2018/10/09/10-000-evakuirani-sled-vzriv-v-sklad-za-boepripasi-v-ukraina.390006", "text": "В склад за боеприпаси в Черниговска област в Украйна през нощта избухна взрив, последван от пожар, съобщи на страницата си във Faceboook генералният щаб на украинските въоръжени сили, цитиран от ТАСС.\n\r\nВъв връзка с взрива в арсенала в района на селището Ичня са въведени ограничителни мерки. Първият сигнал е постъпил от началника на арсенала в 3:30 ч. Не се съобщава за жертви, отбелязва Ройтерс, цитирана от БТА. Оперативна група начело с началника на генералния щаб е пристигнала на местопроизшествието.\n\r\nДържавната служба за извънредни ситуации съобщи, че е получила информация за пожар и взривове на техническата територия на Шести арсенал на Министерството на отбраната в района на Ичня, Черниговска област, и е организирана евакуация на населението от зоната на възможните поражения. С изпратения автотранспорт от опасната зона са евакуирани около 10 000 души, се казва в официалното съобщение.\r\n                    \n                    \n                От 4:22 ч. е затворено за полети въздушното пространство в радиус от 20 км, спряно е движението на жп и автомобилния транспорт. \r\nПо информация на службата територията на арсенала е около 682,6 хектара, от тях 402 хектара са техническа територия. \r\n ", "date": "2018.10.09", "title": "10 000 евакуирани след взрив в склад за боеприпаси в Украйна"}
{"url": "https://www.dnes.bg/notifikacii/2018/10/09/sasht-i-turciia-po-sledite-na-izcheznaliia-jurnalist.390001", "text": "Президентът на САЩ Доналд Тръмп изрази загриженост за изчезването на саудитския журналист Джамал Кашоги, предадоха Асошиейтед прес и Франс прес.\r\n\"Надявам се, че всичко ще се нареди. В момента никой не знае нищо. Носят се лоши слухове. Това не ми харесва\", заяви Тръмп пред медиите в Белия дом.\n\n\r\nПо-рано американският сенатор Линдзи Греъм предупреди Саудитска Арабия, че ако информациите за убийството на саудитския журналист се окажат верни, това ще има \"унищожителни\" последици за отношенията между Рияд и Вашингтон, припомня АФП.\r\nСедмица след като журналистът дисидент влезе в саудитското консулство в Истанбул за рутинна административна услуга, мистерията около изчезването му остава неизяснена. Турски представители заявяват, че той е бил убит в консулството и тялото му е било изнесено по-късно, а саудитски - че го е напуснал невредим. САЩ и други съюзници на Саудитска Арабия заеха предпазлива позиция, въздържайки се от остри коментари срещу богатото на петрол кралство, отбелязва БТА.\r\n                \n                Вчера турският президент Реджеп Тайип Ердоган призова саудитските власти да докажат, че Кашоги е излязъл от консулството. \"След като този човек е влязъл, чие задължение е да докаже, дали е напуснал? На служителите на консулството\", подчерта турският държавен глава.\r\n\"Нямате ли камери и други подобни? Защо не го докажете, трябва да го докажете\", добави Ердоган.\r\nМалко преди неговите изявления турски медии съобщиха, че Анкара е поискала да претърси консулството, за да изясни мистерията, припомня АФП.", "date": "2018.10.09", "title": "САЩ и Турция – по следите на изчезналия журналист"}
{"url": "https://www.dnes.bg/za-da-se-razbirame/2018/10/09/bivshata-ti-znae-li-za-men-5-vyprosa-kym-nego.389981", "text": "Темата за бившите винаги е противоречива. Различните хора приемат по свой начин отношенията с предишните си партньори, както и тези на настоящата си половинка. \r\nНякои не одобряват злобливото говорене с омраза към бившия/ бившата от страна на партньора си, защото се питат дали не е прекалено и дали и тях не ги очаква същото след евентуална раздяла.\r\nПрекалено близките отношения с бившите също биха били проблем за някои хора. \r\nАко с половинката ви сте разкрепостени личности и нямате нищо против да общувате с бившите си, стига да сте в добри отношения, това е ОК. Но ако виждате, че партньорът ви е в твърде близки приятелски взаимоотношения с някогашната си любов и това ви притеснява, трябва да говорите за това.\r\n                    \n                    \n                Кои са въпросите, които трябва да му зададете?\r\n\r\nДори да нямате абсолютно никакви притеснения, че половинката ви поддържа приятелски отношения с бившата си, все пак е необходимо да го подпитате дали е споменавал за настоящата си връзка с вас пред нея. От отговорът му или от липсата на такъв, както и от това дали увърта или не ще разберете къде сте вие в неговия живот и дали поддържането на приятелството с бившата не му оставя някаква врата.\r\n\r\nОтговорът на този въпрос няма да ви разкаже цялата история разбира се, но ще ви помогне да добиете представа за това какво отношение има половинката ви към връзките, как разсъждава, какво одобрява и какво не е склонен да приеме.\r\nНачинът, по който са приключили връзката си също е от значение, стига да получите искрен отговор, който да не ви подведе в съставянето на мнение.\r\n", "date": "2018.10.09", "title": "Бившата ти знае ли за мен? 5 въпроса към него"}
{"url": "https://www.dnes.bg/sofia/2018/10/09/metroto-spria-avariia-na-stanciia-jolio-kiuri.390009", "text": "Преустановено е движението на метрото, съобщи \"Фокус\". \r\nПо първоначалната информация на служители причината е техническа повреда между метростанциите \"Жолио Кюри\" и \"Васил Левски\". \r\nСпират влакчетата на първата възможна станция.\r\n\r\n ", "date": "2018.10.09", "title": "Метрото спря! Авария на станция \"Жолио Кюри\""}
{"url": "https://www.dnes.bg/top-novini/2018/10/09/niama-vreme-a-vremeto-koz-za-razkrivane-ubieca-na-viktoriia.390008", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсе още няма заподозрян за убийството на Виктория Маринова в Русе. Проверява се целият криминален контингент, както и видеонаблюдението в града, разпитани са много свидетели, но до този момент няма задържан.\r\nЕкип от Института по психология се е запознал с разследването, за да изготви психопрофил на извършителя.\r\nСпоред бившия главен секретар на МВР проф. Николай Радулов трябва да се работи паралелно по всички версии, но МВР не може да отдели кой знае какъв ресурс. По думите му няма как да се прави криминалистика без Институт по криминалистика.\n\n\n\n\n\n                \n                \r\nТой обърна внимание, че убийството на 30-годишната жена е установено най-малко половин ден след извършването му и подчерта, че по-трудно се събират доказателства, тъй като вече се влиза в 72-часовата зона. \n\r\nСлед 48 часа възможността за разкриване е под 50%, а след 72 часа - под 20% и клони към 0, отбеляза проф. Радулов пред .\n\r\n\"Спокойното разследване на такива тежки престъпления води само до неразкриване на убиеца. Тук няма как да има спокойствие. Тази жена е известна, водила е предаване и това не позволява случаят да се замете под чергата\", посочи бившият главен секретар на МВР.\n\r\nГоляма част от този тип престъпления се извършват в състояние на амок, но много от извършителите им са нормални и знаят какво ги очаква, стана ясно още от думите му. \n\r\nПроф. Радулов призова да не бързаме с констатациите, че психично болен човек е убил Виктория.\n\r\nАдвокатът и бивш следовател Людмил Рангелов посочи, че ДНК анализът е почти абсолютно доказателство за присъствие на определено лице на местопроизшествието. В случая има открита ДНК, но за момента няма съвпадение.\n\r\nЮристът отбеляза, че извършителя го грози доживотен затвор без право на замяна. \n\r\nАдвокат Рангелов предположи, че убиецът едва ли е човек с кой знае какви способности да се прикрива. \n\r\n\"Надделява усещането, че това е по-скоро случаен контакт между извършител и жертва. Всяко такова ужасно престъпление сочи за някаква социопатия. Много се надявам, че този човек пребивава трайно в Русе или района\", каза той.", "date": "2018.10.09", "title": "Няма време! А времето – коз за разкриване убиеца на Виктория"}
{"url": "https://www.dnes.bg/obshtestvo/2018/10/09/ubiistvoto-na-viktoriia-stigna-i-do-oon-guterish-izkliuchitelno-pritesnen.390004", "text": "Генералният секретар на ООН Антониу Гутериш призова правителствата да гарантират, че извършителите на престъпления срещу журналисти като изнасилването и убийството на българската журналистка Виктория Маринова ще бъдат наказани, предаде Асошиейтед прес.\n\n\n\r\nГутериш е изключително притеснен заради убийството на Маринова и очаква заключенията на разследването, подчерта Стефан Дюжарик, говорител на генералния секретар. \r\n\"Има изключително смущаващо нарастване на насилието, включително сексуално, което е насочено особено срещу журналистките\", добави той. \r\nГенералният секретар на ООН следи много внимателно тази тенденция и е повдигал въпроса за насилието срещу журналисти пред страни членки на организацията, както публично така и на четири очи.\r\n                    \n                    \n                Стотици опечалени българи се събраха на бдение в памет на Маринова в Русе, отбелязва АП и съобщава, че те са поставили свещи, нейния портрет и рози в подножието на паметник.\r\nПредседателката на 73-ото заседание на Общото събрание на ООН Мария Еспиноса Фернанда Гарсес също осъди убийството на Маринова, предаде  ТАСС, цитирана от БТА. \r\nТя изрази и сериозна загриженост от изчезването на саудитския журналист Джамал Кашоги.", "date": "2018.10.09", "title": "Убийството на Виктория стигна и до ООН. Гутериш – изключително притеснен!"}
{"url": "https://www.dnes.bg/sofia/2018/10/09/avariiata-otstranena-vlakchetata-ot-metroto-poeha.390014", "text": "Възстановено е движението на метрото между метростанциите \"Жолио Кюри\" и \"Васил Левски\", обяви пред \"Фокус\" директорът на \"Метрополитен\" ЕАД инж. Стоян Братоев.\n \r\nТой обясни, че техническият проблем, довел да спиране на едно от влакчетата по линията, е отстранен.\r\nКъм момента няма яснота какво е предизвикало сутрешната авария, нито колко време е отнело на аварийните екипи да отстранят повредата.\r\nЕдно е ясно – стотици изнервени пътници са останали във влакчетата без информация за случващото се, пишат хора в социалните мрежи. ", "date": "2018.10.09", "title": "Аварията отстранена – влакчетата от метрото поеха"}
{"url": "https://www.dnes.bg/rusia/2018/10/09/voenen-lekar-ot-gru-vtoriiat-otrovitel-na-skripal.390007", "text": "Един от двамата руснаци, който според Великобритания е свързан с опита за убийство на бившия руски двоен агент Сергей Скрипал и дъщеря му, извършено в южния английски град Солсбъри, е военен лекар, служещ в руското разузнаване ГРУ, съобщи разследващият сайт Белингкет, цитиран от Ройтерс и Франс прес.\n\r\nСпоред сайта истинското име на мъжа, известен досега като Александър Петров, е Александър Евгениевич Мишкин, военен лекар на служба в руското военно разузнаване. При идентифицирането му са използвани множество открити източници, включително копия на личните му документи и свидетелски показания на хора, които го познават.\n\n\n\r\n                    \n                    \n                Другият обвинен от Великобритания руснак е Руслан Боширов. Според британската версия двамата са опитали да отровят Скрипал, намазвайки дръжката на входната врата на дома му с нервнопаралитичното вещество, известно на Запад като \"Новичок\", припомня ТАСС. Москва категорично отхвърля тези твърдения и заяви, че програма за разработване на подобно отровно вещество не е съществувала нито в СССР, нито в Русия.\n\r\nВ края на миналия месец британският в. \"Дейли телеграф\" съобщи, че истинската самоличност на Руслан Боширов е Анатолий Владимирович Чепига, 39-годишен руски полковник от военното разузнаване, удостоен с награди. Вестникът заяви, че тази информация е получена след съвместно разследване със сайта Белингкет. Дмитрий Песков, говорител на руския президент Владимир Путин обаче заяви, че няма данни държавният глава да е награждавал човек на име Чепига, припомня ТАСС.\n\r\nБританската полиция отказа да коментира разкритията на сайта, отбелязва Ройтерс, цитирана от БТА.", "date": "2018.10.09", "title": "Военен лекар от ГРУ – вторият \"отровител\" на Скрипал"}
{"url": "https://www.dnes.bg/obshtestvo/2018/10/09/ubiistvoto-na-viktoriia-kakyv-chovek-bi-izvyrshil-tova-zverstvo.389997", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКакъв човек би извършил подобно зверство? Този въпрос вероятно си задават много хора, научавайки за жестокото убийство на 30-годишната Виктория Маринова, която оставя без майка 7-годишната й дъщеря.\n\n\n\r\nАдвокат Марин Марковски смята, че това е човек, който е с два крака, но е много въпросително дали е човешко същество, предаде Bulgaria ON AIR.\r\nПо думите му начинът на изнасилването и убийството е почти демонстративен.\r\nАдвокат Марковски смята, че убиецът е мъж на възраст под 50 години, защото за подобно престъпление се изисква голяма физическа сила.\r\nАдвокатът изключва възможността убийството да има връзка с журналистическата професия на жертвата, въпреки че последното предаване, водено от Виктория Маринова, е за корупционен скандал.\r\n \r\n ", "date": "2018.10.09", "title": "Убийството на Виктория: Какъв човек би извършил това зверство?"}
{"url": "https://www.dnes.bg/science/2018/10/09/technoto-srebro-na-severoiztoka-srebyrna-na-70-godini.389971", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРезерватът \"Сребърна\" - едно от най-красивите места в България, става на 70 години. Екосистемата е дом на 108 видове птици като двойно повече са установените видове, които се препитават в нея. \"Сребърна\" е обявен и за обект на световно наследство от ЮНЕСКО.\r\nСпоред различни легенди името на екосистемата идва от името на кан Сребрун, който загива по тези места след неравна битка. Друга легенда пък разказва, че на мястото е заровена лодка, пълна със сребро.\r\nНай-правдоподобната история за името на резервата разказва, че \"Сребърна\" идва от вълшебната картина, която се разкрива пред погледа по време на всяко пълнолуние, коягато Луната е високо, а отражението и във водата създава илюзията за разтопено сребро.\r\n                    \n                    \n                В началото на 50-те години държавата решава да стартира кампания за премахване на влажните зони, защото ги смята за загуба на плодородна почва. И това не е единствената заплаха, с която \"Сребърна\" трябва да се справи. Държавата решава да изгради дига на река Дунав, с което се спира достъпът на свежи води до езерото.\r\nПризнат грях е половин грях. През 70-те години грешката е осъзната и между реката и езерото са изградени канали, чрез които се подобрява връзката между двата водни басейна.\r\nПеликаните в \"Сребърна\" гнездят в езерото от дълбока древност, а числеността на къдроглавия пеликан е постоянна през последните 40-45 години. За първи път тази година пък в резервата гнездиха и няколко двойки розови пеликани, което не се е случвало от век.\r\nКолонията от пеликани е нападната от птичи грип преди три години, в резултат на което измират десетки пернати животни. Популацията, обаче, успява да се възстанови, разказва .\r\n\"Сребърна\" и многобройните видове птици, които приемат езерото за свой дом, привличат интереса на туристите, които искат да се докоснат до красивите животни. През миналата година резерватът е посетен от над 12 хиляди души. ", "date": "2018.10.09", "title": "Течното сребро на Североизтока: \"Сребърна\" на 70 години!"}
{"url": "https://www.dnes.bg/stranata/2018/10/09/dvijenieto-po-trakiia-sled-ptp-to-tu-otvoreno-tu-zatvoreno.390015", "text": "Движението на АМ \"Тракия\" остава затворено след тежката катастрофа в участъка Ихтиман-Церово в посока Бургас. \r\nАвтомобилите се отклоняват през Нови хан, съобщиха от МВР. В посока София колите също се отклоняват по път I-8 заради намалена видимост и задимяване.\r\nПреди минути движението беше пуснато за кратко, но гъстата мъгла в участъка се е спуснала още по надолу и затруднява значително видимостта.\n\r\nПрипомняме, че по-рано днес между Ихтиман и Церово в посока Бургас се случи тежка верижна катастрофа със седем превозни средства. \r\nДвама от пострадалите са настанени в УМБАЛ \"Света Анна\". Това са 40-годишна жена и 30-годишен мъж. \r\n                    \n                    \n                И двамата са в стабилно състояние и контакти, съобщават от лечебното заведение. \r\nЖенатае с порезна рана на лява ръка, но остава за наблюдение. Мъжът освен травмите на двата глезена има и счупване на подбедрица. Има нараняване и на главата. \r\nПо преценка на лекарите днес или утре му предстои ортопедична операция. ", "date": "2018.10.09", "title": "Движението по \"Тракия\" след ПТП-то – ту отворено, ту затворено... "}
{"url": "https://www.dnes.bg/obshtestvo/2018/10/09/misiia-rali-piloti-vdyhvat-jivot-na-avtomobilniia-sport.390005", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДвама от най-добрите български рали състезатели за всички времена отново са в битка, но този път няма да се състезават един срещу друг, а обединяват усилия за Рали \"България 2018\". Димитър Илиев и Крум Дончев ще разменят ролите си на пилот и навигатор по време на отсечките. Основната идея на тяхното участие е връщане на интереса на феновете към автомобилния спорт у нас.\n\r\nИначе тази година само български отбори ще участват в Рали \"България\". Късното обявяване на подробностите около състезанието и нераздаването на точки за класиранията за титлата в балканския шампионат са причината за липсата на чуждестранни екипажи. Димитър Илиев сподели в студиото на \"България сутрин\", че това не е добре.\n                    \n                    \n                \r\n\"Когато на едно състезание има повече отбори, повече държави и участници, това със сигурност вдига рейтинга на състезанието. Във всички случаи обаче смятам, че сега е добър момент още един българин да стане победител в това легендарно състезание\", посочи още Илиев.\n\r\nАвтомобилната надпревара, която се организира за 49-и път, ще се проведе от 12 до 14 октомври. В рали \"България\" ще се впуснат 30 отбора, които ще преминат четири състезателни отсечки.\n\r\nОбщото участие на двамата пилоти в състезанието всъщност е инициирано от Крум Дончев, който разказа, че е поканил своя колега, защото продължава да има спад на зрителски интерес към моторните спортове у нас, което е породено от напрежение.\n\r\n\"Сега ситуацията стана критична, защото се получи информация от международната федерация, че Рали България няма да бъде кръг от календара на Европейския рали трофей, което наистина унищожава това състезание с толкова дългогодишна история\", подчерта още Дончев пред .\n\r\nДимитър Илиев и Крум Дончев подчертаха, че правят своето завръщане в състезателния автомобил, за да зарадват всички фенове.\n\r\nСледващата година предстои юбилейното 50-то издание на Рали \"България\", а дали двамата пилоти ще се включат и в него, за сега не се знае.", "date": "2018.10.09", "title": "Мисия: Рали пилоти вдъхват живот на автомобилния спорт"}
{"url": "https://www.dnes.bg/obshtestvo/2018/10/09/koki-e-edno-malko-chudo-da-mu-pomognem-da-byde-pylnocenen.390012", "text": "Коки е едно малко чудо, един истински супергерой, който всеки ден показва, че аутизмът не е присъда и може да бъде излекуван! Неговото подобрение е изключително!\n\r\nЗа да пребори напълно диагнозата си, Коки има нужна от средства да продължи лечението си. \n\r\n\"Първо искам да благодаря на всички, които помогнаха да се случи това! Пристигнахме в Киев, на 22 август премина първата вливка на стволови клетки. Последва още една процедура, биха му три подкожни инжекции със стволови клетки отново. След всяка вливка ни вкарваха в барокамера за по 30 минути. Лекарите са удивени от подобрението на Коки. Казаха, че това, което сме направили е страхотно и състоянието му е едно от най-леките, които са имали в клиниката. Другото нещо, което много ни зарадва е, че вече не трябва да спазва диета\", разказва неговата майка. \n                    \n                    \n                \r\nОтпаднала е глутеновата непоносимост и вторичния недоимък на лактазата.\n\r\nОт организма на Коки и състоянието му зависи още колко вливки ще са нужни - според докторите една или две ще са достатъчни. Искат следващата вливка да се направи през март месец, за което ще са  нужни още 16 000 долара. \n\r\n\"Предписан му е много силен имуностимулатор, от него се очаква да извлечем максимума от стволовите клетки. За 3 месеца лечение той струва 6000 лв. Така сумата, която трябва да заплатим до края на годината за всички терапии и лечението му в Италия е около 15 000 евро. Имуностимулаторът до втората вливка ще струва 12 000 лв. и трябва да осигурим още 16 000 долара до края на февруари за втората вливка на стволови клетки в Киев. Общата сума възлиза на над 65 000 лв., а това е непосилна сума за нас. Молим всички хора с големи сърца, помогнете ни! Помогнете ни Коки да бъде пълноценен човек!\", призовават родителите.\n\r\nВярваме, че всеки от нас може да помогне и да не остави Коки толкова близо до крайната цел. \n\r\nМожете да му помогнете чрез  или да дарите по банковата му сметка:\n\r\n\r\n ", "date": "2018.10.09", "title": "Коки е едно малко чудо! Да му помогнем да бъде пълноценен"}
{"url": "https://www.dnes.bg/stranata/2018/10/09/kmet-i-obshtinar-v-kanabisov-rai-krai-krivodol.390011", "text": "Селски кмет и общински съветник в Криводол са били хванати в понеделник от полицията да прибират реколтата от голяма нива с канабис в землището на врачанското село Добруша.\r\nКметът на селото Ивайло Илиев и съветника от ДПС Ивайло Вълков били хванати на място след проверка на полицията по сигнал.\r\nСлед като им снели показанията, униформените не са задържали двамата в ареста, но срещу тях тече разследване, съобщава \"\". \r\nСпоред разследващите стойността от засадения коноп възлиза на повече от 100 хиляди лв.\r\nТова е поредния удар на полицията в община Криводол срещу собственици на наркоплантации, след като само през септември ниви с канабис бяха открити в няколко села около Криводол, а и в самия общински център.", "date": "2018.10.09", "title": "Кмет и общинар в... канабисов рай край Криводол"}
{"url": "https://www.dnes.bg/science/2018/10/09/voiadjyr-2-s-glasa-na-valia-balkanska-na-granicite-na-slynchevata-sistema.390019", "text": "Космическият апарат \"Вояджър 2\", на който е златната плоча с изпълнението на    „Излел е Делю хайдутин“ на Валя Балканска, вероятно се е доближил до границите на Слънчевата система.\n\r\nКато цитира учени от НАСА Лента съобщи, че до тези заключения са стигнали специалисти, след като са анализирали данни, събрани от инстумента CRS (Cosmic Ray Subsystem) на космическия апарат. Инструментът регистрирал увеличаване с 5 процента на енергията на достигащите до \"Вояджър 2\" космически лъчи. Аналогичен феномен бил наблюдаван през месец май 2012 г., три месеца преди \"Вояджър 1\" да прекоси хелиопаузата и да се окаже в междузвездното пространство.\n                    \n                    \n                \r\nПонастоящем \"Вояджър 2\" е на разстояние около 17,7 милиарда км от Земята, т.е. разстоянието е 118 пъти по-голямо от това между нашата планета и Слънцето.\n\r\nЕкипът на мисията \"Вояджър 2\" признава, че обкръжаващата апарата среда се променя. Учените същевременно отбелязват, че увеличаването на енергията на космическите лъчи не трябва да се смята за окончателен признак за преминаване през хелиопаузата, която се променя през 11-годишния цикъл на слънчевата активност.\n\r\nКосмическите апарати \"Вояджър 1\" и \"Вояджър 2\" са сходни - първоначалната маса и на единия, и на другия е 815 кг. В разгърнат вид апаратът се помества в куб със страна 4 метра. \"Вояджър 2\" стартира през август 1977 г., 16 денонощия преди \"Вояджър 1\". Освен научно оборудване апаратите носят послания от човечеството до възможни извънземни цивилизации.\n\r\n\"Вояджър 2\" стана първият космически апарат, прелетял край четирите планети гиганти в Слънчевата система. Това позволи да бъдат открити 3 нови луни на Юпитер, 4 - на Сатурн, 11 - на Уран и 6 - на Нептун. Дотогава нито един космически апарат не бе прелитал толкова близо до Уран и Нептун.\n\r\n\"Вояджър 1\" пое по друга траектория - след като прелетя край Сатурн, не се отправи към Уран и Нептун, а към междузвездното пространство. През декември 2011 г. напусна пределите на хелиосферата, ставайки първият създаден от хора обект, оказал се в хелиопаузата, която отделя хелиосферата от междузвездното пространство.\n\r\nСмята се, че три радиоизотопни термоелектрически генератора ще позволят на \"Вояджър 1\" и \"Вояджър 2\" да поддържат връзка със Земята до 2027 г. \r\n \r\n/БТА/\r\n ", "date": "2018.10.09", "title": "\"Вояджър 2\" с гласа на Валя Балканска - на границите на Слънчевата система"}
{"url": "https://www.dnes.bg/notifikacii/2018/10/09/meksikansko-semeistvo-prizna-ubilo-20-jeni.390013", "text": "Двама мексиканци, арестувани в предградие на столицата Мексико, докато пренасяли човешки останки, признаха за убийствата на най-малко 20 жени, предаде Франс прес.\n\r\n\"Това е нечувано, никога не сме се сблъсквали с подобен случай\", коментира прокурорът на щата Мексико Алехандро Гомес по радио Формула.\n\r\nДвамата серийни убийци - Хуан Карлос Н. и съпругата му Патрисия Н., били арестувани четвъртък в североизточното предградие Екатепек, известно с високото равнище на насилие. Те били заподозрени за шест убийства, но мъжът е признал за над 20 и е съобщил подробности за десет от тях.\n\r\nДвойката привличала жени с предложения за продажба на бебешки дрехи. Повечето жертви са били самотни майки, търсещи изгодна сделка, обясни прокурорът. Убиецът признал, че е насилвал много от жертвите, преди да ги убие и да продаде останките и вещите им. Освен това той е продал двумесечното бебе на една от жените на друга двойка, която също е арестувана.\n                \n                \r\nУбиецът съобщил за убийствата спокойно и с доволен вид, подчерта Гомес,според когото мъжът иска да се прочуе.\n\r\nДвойката убийци има три деца.\n\r\nСлед обявяването на случая стотици мексиканци организираха шествие със свещи и бели дрехи по улиците на Екатепек, за да искат да се сложи край на убийствата на жени. По данни на ООН всеки ден в Мексико биват убити средно по седем жени, пише БТА. \n\r\n ", "date": "2018.10.09", "title": "Мексиканско семейство призна: Убило 20 жени"}
{"url": "https://www.dnes.bg/sofia/2018/10/09/koi-stolichni-kvartali-ostavat-bez-voda-utre.390023", "text": "\"Софийска вода\" временно ще прекъсне водоснабдяването в някои части на столицата утре, 10 октомври, съобщиха от дружеството.\r\nВъв връзка с ремонт на стратегически водопровод на ул. \"Околовръстен път“, с. Бусманци, се налага спиране на водоподаването от 09:00 до 21:00 часа на клиентите на \"Софийска вода\", живеещи в района на: Стопанство \"Врана\", Жандармерията, Магазин \"Евромаркет“, (бул. Околовръстен път №454), затвор \"Казичане\", ул. \"Стара планина“ в  с. Яна.  Със слабо налягане ще бъдат: кв. \"Ботунец“, с. Горни Богров.\r\n \r\nОт 14:00 часа утре( сряда) до 02:00 часа в четвъртък ще бъде спряна водата на кв. \"Кремиковци“, с. Сеславци, с. Яна, с. Желява. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски в кв. \"Кремиковци“ пред читалището; с. Сеславци – ул. \"Стара планина“ №29; с. Яна пред кметството; с. Желява пред кметството.\r\n                    \n                    \n                На 10 октомври във връзка с подмяна на сградно водопроводно отклонение на ул. 50 с. Волуяк, се налага спиране на водоподаването от 09:30 до 15:30 часа на клиентите на \"Софийска вода\", живеещи по ул. \"Зорница\" - от ул. \"Минзухар\" до \"Гара Волуяк\", ул. \"50\", ул. \"41\", ул. \"Лозичка\", ул. \"Котешка стъпка\", ул. \"Детелина\", кв.Гара Волуяк. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на адрес: ул. \"Зорница“ ъгъла с ул. 50.\r\nВъв връзка с изпълнение на инвестиционен проект за реконструкция на уличен водопровод на ул. \"Народен герой“, кв. \"Овча купел“, се налага спиране на водоподаването от 09:00  до 21:00 часа на клиентите на \"Софийска вода\", живеещи по ул.“Народен герой“ - от ул. \"Букет“ до ул. \"Драгоман“, по ул. \"проф. Михайло Парашчук“ - от ул. \"Драгоман“ до ул. \"Народно хоро“. С понижено налягане ще бъде районът между ул. \"Иван Радоев“, ул. \"Маестро Кънев“, ул. 687, ул. \"Кукуряк“, ул. 575, ул. \"Крушовски връх“, ул. \"Буземска“, ул. \"Народно хоро“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Народен герой\" и ъгъла с бул. \"Боряна“. След възстановяване на водоснабдяването е възможно временно повишаване  мътността на водата.\r\nУтре във връзка с реконструкция на уличен водопровод на бул. \"Ломско шосе“, с. Волуяк, се налага спиране на водоподаването от 09:00 до 21:00 часа на клиентите на \"Софийска вода\", живеещи в района на: бул. \"Ломско шосе“, ул. \"Свобода“, ул. \"Дружба“, ул. \"Никодим Тодоров“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Дружба“ и ъгъла с ул. \"Никодим Тодоров“.\r\nВъв връзка с подмяна на сградно водопроводно отклонение на ул. \"Черковна\", с. Кубратово, се налага спиране на водоподаването от 09:00 до 14:00 часа на клиентите на \"Софийска вода\", живеещи на ул. \"Черковна\", ул. \"Христо Ботев“, ул. \"София“, ул. \"Иван Вазов“ и ул. \"Железопътна\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на ул. \"Иван Вазов“ и ъгъла с ул. \"София“.\r\nПоради подмяна на сградно водопроводно отклонение на ул. \"Янко Панайотов“, с. Лозен, се налага спиране на водоподаването от 09:30 до 16:30 часа на клиентите на \"Софийска вода\", живеещи в по ул. \"Янко Панайотов“ - от ул. \"Съединение“ до ул. \"Люляк“, по ул. \"Чемшир“ - от ул. \"Янко Панайотов“ до ул. \"Цветна градина“, по ул. \"Цветна градина“ - от ул. \"Съединение“ до ул. \"Чемшир“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на ул. \"Съединение“ и ъгъла с ул. \"Цветна градина“.\r\nВъв връзка с подмяна на сградно водопроводно отклонение на ул. \"Поп Грую“, кв. \"Васил Левски“, се налага спиране на водоподаването от 09:30 до 16:30 часа на клиентите на \"Софийска вода\", живеещи в района на ул. \"Поп Грую“ - от ул. \"Константин Фотинов“ до ул. \"Княгиня Тамара“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноски на адрес: ул. \"Поп Грую“ №38.\r\n\r\n ", "date": "2018.10.09", "title": "Кои столични квартали остават без вода утре"}
{"url": "https://www.dnes.bg/zvezdi/2018/10/09/izgoniha-eva-ot-vip-brother-tormoz-za-kulagin.390016", "text": "Ева стана поредният участник, който напусна VIP Brother. Тя не успя да спечели зрителите в конкуренцията на другите двама номинирани - Кулагин и Божана.\r\nНа сбогуване, певицата определи своята изява в шоуто като \"голямо изживяване\".\r\nПоложението в къщата обаче стана взривоопасно - съквартирантите ще разполагат с 0 лева бюджет за седмицата, след като мисията \"Утопия\" беше обявена за неуспешна заради Кулагин. \r\nГримьорът се обяви за жертва и заяви, че не смята да храни останалите, които го замеряли с топка. Всъщност обаче самият Кулагин уцели няколко от жените по време на една от игрите, като най-силен удар получи Мира Добрева.\r\nПровалът на мисията накара част от мъжете да започнат да обръщат специално внимание на Кулагин. За да избегнат физическата саморазправа те заложиха на психически тормоз - събуждане през нощта, залостване на вратата към спалнята.\r\n                    \n                    \n                По думите на гримьора Папи Ханс дори му \"постлал\" цялата тоалетна с храчки. \r\n\"Трябва да сме общество, но не става\", коментира Петко ситуацията. Той е един от най-яростните противници на Кулагин и го обяви за тумор, който трябва да бъде изгорен.", "date": "2018.10.09", "title": "Изгониха Ева от VIP Brother, тормоз за Кулагин"}
{"url": "https://www.dnes.bg/akoshtete-vqrvaite/2018/10/09/meso-mliako-za-kolko-vreme-se-hranosmilat.389979", "text": "Нормалното храносмилане е в основата на доброто здраве и форма. Ето защо, когато се опитвате да отслабнете, трябва храносмилателната ви система да е в баланс. Нейното състояние до голяма степен зависи от общото здравословно състояние, метаболизъм, начин на живот, възраст.\r\nКогато хапваме любимите си храни, те се разпадат на малки частици, които през чревната ни система се прехвърлят в кръвта. Ако спазвате режим, който включва диета и спорт, важно е да знаете колко време отнема някои от най-често консумираните храни да бъдат усвоени.\r\nНа закуска и вечеря е добре да консумираме храни, които са бързосмилаеми. На обяд можем да си позволим по-бавносмилаеми храни, тъй като тогава храносмилателната система работи максимално. Вижте кои храни за колко време се храносмилат.\r\n\n                    \n                ", "date": "2018.10.09", "title": "Месо, мляко... За колко време се храносмилат?"}
{"url": "https://www.dnes.bg/stranata/2018/10/09/diskriminaciia-nad-policaite-s-edna-uniforma-5-godini-na-ulicata.390010", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДен след като премиерът и главният прокурор заговориха в критичен тон за сегашния модел на работа в полицията, КЗД установи, че вътрешният министър е извършил пряка дискриминация спрямо всички униформени служители в МВР, които в периода 2014-2017 година са имали право на служебно облекло.\r\nСпоред Вергил Христов, зам.-председател на Синдиката на МВР, няма как един униформен полицай да седи на улицата в продължение на 5 години с една и съща униформа и да всява респект.\r\n\"Това дали някой си върши работата или не си я върши, е продукт на някаква крайна оценка на направен анализ. Когато говорим обаче дали някой си върши работата, трябва да се види дали са подсигурени необходимите средства за това. Няма как един полицай на улицата да седи 5 години без униформа. Все пак това е лицето на държавата\", уточни Христов пред .\r\n                    \n                    \n                По думите му хората в униформа в МВР са близо половината от служителите - около 20 хил. души.\r\n\"През януари месец бе поставен въпросът със заплащането на полицаите. Той все пак бе решен. Като се повдигна въпросът за униформите колегите от министерството се оправдаваха, че обществените поръчки постоянно се обжалват и се връщат отначало. Ами няма ли как това да се избегне\", пита още зам.-председателят на Синдиката на МВР.\n\r\n\r\n ", "date": "2018.10.09", "title": "Дискриминация над полицаите: С една униформа 5 години на улицата!?"}
{"url": "https://www.dnes.bg/world/2018/10/09/kim-chen-un-kani-papa-francisk-v-phenian.390026", "text": " Севернокорейският лидер Ким Чен Ун кани папа Франциск в Пхенян, съобщи днес президентството на Южна Корея, цитирано от Ройтерс.\n\r\nЮжнокорейският президент Мун Дже Ин ще предаде поканата, когато се срещне с Франциск по време на визита си в Европа следващата седмица, каза негов говорител. Той уточни, че на срещата им миналия месец Ким е казал на Мун, че иска да покани папата в Пхенян.\n\r\n\"Президентът Мун ще посети Ватикана на 17 и 18 октомври, за да потвърди благословията си и подкрепата за мир и стабилност на Корейския полуостров\", каза говорителят на пресконференция.\n\r\nСеверна Корея и Ватикана нямат официални дипломатически отношения, припомня Ройтерс.\n                    \n                    \n                \r\nСевернокорейската конституция гарантира свободата на религията, стига да не подкопава държавата, но освен шепа контролирани от държавата места за молитви не се позволява открита религиозна дейност, пише БТА.\n\r\nТова е първата покана на севернокорейски лидер към папа от 2000 г. Тогава Ким Чен Ир покани Йоан Павел Втори, но той така и не посети Северна Корея.\n\r\n ", "date": "2018.10.09", "title": "Ким Чен Ун кани папа Франциск в Пхенян"}
{"url": "https://www.dnes.bg/sofia/2018/10/09/redi-e-v-red-v-rycete-e-na-bogoslovkata-ilona-uchastvala-v-mis-silikon.390020", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБоядисаният Реди вече се има нов собственик и то не кой да е. Осиновителят на малкото кученце, което само преди седмица обиколи социалните мрежи, след като беше боядисано с червена боя за коса от вандали, е Илона Попова – студентката по богословие, която се яви на конкурса \"Мис Силикон\". \r\nТова предизвика остра реакция в социалните мрежи, където се чуха обвинения, че изборът на новата собственичка на палето е нагласен.\r\n\"Разбрах за Реди от социалната мрежа, поинтересувах се и така осинових кучето. Другото ми куче е на 6 месеца и вече си играят заедно. В България вече каквото и да се направи, всички ще кажат, че е нагласено. Това е живо същество и знам, че ще имам ангажимент доживот\", обясни пред  осиновителката Илона Попова.\r\n                    \n                    \n                От helpgod.bg обясниха, че подборът бил сериозен и от организацията си имали въпросник, с помощта на който избирали осиновителите на четириногите. \r\n\"Задаваме по 30 въпроса на всеки стопанин, оглеждаме дома му също. Има въпроси в дългосрочен план. За Реди имаше около 140 обаждания за осиновяване на кучето, но имаше около 10 сериозни. Избрахме Илона и не съжаляваме\", категорични са от организацията.\n\r\n ", "date": "2018.10.09", "title": "Реди е в ред! В ръцете е на богословката Илона, участвала в \"Мис Силикон\""}
{"url": "https://www.dnes.bg/muzika/2018/10/09/just-the-two-of-us-magi-djanavarova-i-100-kila.390025", "text": "\r\nИзминаха пет години от първата песен, в която за пръв път чухме заедно Маги Джанаварова и 100 KILA - \"Моето радио\". Сега обаче е време за новата им дуетна песен - \"Just the Two of Us\".\r\nТекстът е написан от 100 KILA, а музиката е на Росен Йосифов.\r\n\"За мен този проект винаги е бил много важен, защото работата ми със 100 KILA е специална. Винаги намира начин да усмихне всички хора около себе си\", сподели в \"България сутрин\" певицата.\r\nОт своя страна пък 100 KILA пусна 3 свои песни едновременно, за да покаже всичките си лица.\r\n\"Исках хората да не виждат само част от мен, а всички мои лица. Именно това прави моята музика специална\", допълни рапърът пред ", "date": "2018.10.09", "title": "\"Just the Two of Us\" –  Маги Джанаварова и 100 KILA "}
{"url": "https://www.dnes.bg/obshtestvo/2018/10/09/sagata-s-imotite-na-caria-nov-epizod-ot-spora.390018", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНов епизод на спора между държавата и Симеон Сакскобургготски. Сега група хора с различни професии излязоха с предложение, което поместиха в отворено писмо и изпратиха до председателя на Народното събрание, до президента, до Светия синод, Министерския съвет, върховните съдилища, омбудсмана и медии.\n\r\nВ това писмо, подкрепено с аргументи, те изразяват разочарование от начина, по който се разви казусът с \"Царските имоти\" в съдебната система. Подписалите се настояват с този въпрос да се заеме парламента и споделиха за упражняван натиск върху хора, които подкрепят Симеон II в тази сага.\n\n\r\n                    \n                    \n                Историкът Малвина Господинова обясни в студиото на \"България сутрин\", че това отворено писмо е написано, защото вече са изчерпани другите възможности.\r\n\"Това, което ние предлагаме в писмото, то не е нещо ново, дискутирано е във времето, но смятаме, че може би това е най-удачното и дори няма нужда от специален закон\", каза тя и допълни, че просто в действащия реституционен закон от 1992 година, трябва да се добави текст, който касае собствеността на царското семейство.\r\nМалвина Господинова обясни, че в други държави тези въпроси са решени по изгоден начин за двете страни и даде пример с Румъния, където едната част от възстановено имущество се ползва от кралското семейство, а другата е превърната в туристическа атракция и дестинация, която привлича много хора.\r\nАдвокат Антон Станков, който е бивш правосъден министър в кабинета на Симеон Сакскобургготски, каза пред , че сагата с имотите на царя вече се превръща все повече в политическа, а не в юридическа.\r\nПо думите му политическата страна засяга международния имидж на България и отношението на държавата към историята.\r\n\"Не става дума само за него, а и за семейството му. То е част от българската история\", настоя той.\r\nСтанков подчерта, че въпросът с имотите има и вътрешнополитическа страна. Той попита дали се цели триенето на история и поясни, че гражданската инициатива цели да намери едно добро политическо решение.\r\nАдвокатът изрази увереност, че ако се стигне и до дела в Страсбург, то там е ясно, че те ще завършат в полза на Симеон II, а Малвина Господинова се закани да се търсят и други начини за решаването на сагата, ако отвореното писмо не даде желаните резултати.", "date": "2018.10.09", "title": "Сагата с имотите на Царя: Нов епизод от спора"}
{"url": "https://www.dnes.bg/notifikacii/2018/10/09/nazdrave-nazdrave-i-dvama-piiani-zad-volana-krai-tyrnovo.390039", "text": "Двама водачи, употребили алкохол, единият от които е допуснал и пътно произшествие, са установени във Великотърновска област, съобщиха от МВР.\r\nВ понеделник вечер, в 22:18 часа, на тел. 112 е получен сигнал за катастрофа на пътя между селата Мусина и Михалци. На мястото незабавно е изпратен полицейски екип. \r\nОт извършените действия по разследването е установено, че лек автомобил \"Киа Соренто\", управляван от 56-годишен руски гражданин, постоянно пребиваващ в село Мусина, се е блъснал в крайпътен скат. \r\nПри катастрофата пострадали няма, но са нанесени са материални щети по автомобила. При проверка на водача за употреба на алкохол, апаратът е отчел 1,28 промила. Взета му е кръвна проба за химичен анализ.\r\n                \n                Същият ден в 15:20 часа, в село Драганово, е извършена проверка на лек автомобил \"Фолксваген Поло\", управляван от 61-годишен мъж от Горна Оряховица. \r\nПри проверка на водача за употреба на алкохол, дрегерът е отчел 3,73 промила. Мъжът е отказал кръвна проба. \r\nЗадържан е за 24 часа. По двата случая са образувани бързи производства. \r\n ", "date": "2018.10.09", "title": "Наздраве, наздраве! И двама пияни зад волана край Търново"}
{"url": "https://www.dnes.bg/usa/2018/10/09/nov-uragan-v-sasht-nov-ujas-evakuacii-zaradi-maikyl.390045", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nУраганът \"Майкъл\" бързо набира скорост и се очаква да достигне до американския щат Флорида в средата на седмицата, а дотогава според прогнозите стихията ще достигне трета категория, съобщават от телевизия .\r\nВече е обявено извънредно положение и няколко района се евакуират, а от службите призовават гражданите внимателно да следят предупрежденията на Центъра за управление при извънредни ситуации и да спазват указанията.\r\nКъм момента \"Майкъл\" е ураган от първа категория и преминава през Куба. Скоростта на ветровете надхвърля 178 км/ч.\r\n500 войници от Националната гвардия на САЩ са поставени в готовност да окажат помощ.", "date": "2018.10.09", "title": "Нов ураган в САЩ, нов ужас: Евакуации заради \"Майкъл\""}
{"url": "https://www.dnes.bg/notifikacii/2018/10/09/ukrainec-s-rumynski-pasport-na-beseda-za-ubiistvoto-na-viktoriia.390054", "text": "Полицията проверява украинец с румънски паспорт за евентуална съпричастност към убийството на 30-годишната Виктория Маринова от Русе, коментира за БТА директорът на областната дирекция на МВР в крайдунавския град старши комисар Теодор Атанасов.\n\n\n\n\n\r\nТой обясни, че продължават оперативно-издирвателните и процесуално-следствените действия за откриването на убиеца, а с въпросния мъж се беседва.\r\nПо думите на Атанасов се проверяват хора, склонни към извършването на такива престъпления. \r\nТялото на Виктория Маринова, административен директор на TVN и водеща на предаване, беше открито в ранния следобед на 6 октомври в обрасла с растителност зона край брега на Дунав. \r\n                \n                На няколко метра от него бяха намерени и вещи на жертвата.\r\nСигналът за жестокото брутално убийство на 30-годишната Виктория Маринова, беше подаден в събота в 14:18 ч. на телефон 112 от случайно преминаващ гражданин. Тялото ѝ беше открито в храстите по крайбрежната алея в близост до тенис кортовете в Русе.\r\nВиктория Маринова е била жестоко пребита и изнасилена, а след това е била задушена.\r\nНа мястото е имало много ДНК, което според разследващите говори, че престъплението не е било извършено от опитен убиец.\r\nКриминалисти проверяват дали бившата моделка е станала жертва на изнасилвач, който освен, че се гаврил с нея и я ограбил.Нищи се и версията, че тя е била нападната от човек, засегнат от работата й като журналист. Не е изключено и убийството да е извършено по мотиви, свързани с личния й живот.\r\nСпоред главния прокурор Сотир Цацаров действията на престъпника, посегнал на жената, са изключително брутални и жестоки.", "date": "2018.10.09", "title": "Украинец с румънски паспорт на \"беседа\" за убийството на Виктория"}
{"url": "https://www.dnes.bg/muzika/2018/10/09/ara-malikian-mechtaia-da-sviria-bylgarska-narodna-muzika.390057", "text": "\"Обожавам българската народна музика, тя е изключително сложна. Народната музика е едно от най-сложните и комплексни неща. А вашата е изумителна и вдъхновяваща. Една от мечтите ми е някой ден да свиря българска народна музика“, казва прочутият испански цигулар в интервю няколко седмици преди концерта си в София. \r\nПоради големия интерес организаторите от BG Sound Stage пускат допълнителни билети за концерта му на 1 ноември в зала 1 на НДК. Второто гостуване у нас е част от световното му турне, наречено \"Невероятното пътешествие на една цигулка“.\r\nКазва, че той принадлежи на цигулката, а не тя на него. \"Сега аз свиря на тази цигулка, но нейният живот е много по-дълъг от нашия, човешкия живот. Всяка цигулка принадлежи на стотици цигулари. Аз съм само малка част от нейния живот.“ Цигулката на Ара не е със скъп произход, но затова пък спасява живота на неговия дядо, който бяга през 1915 г. от арменския геноцид и се спасява в Ливан. \r\n                    \n                    \n                Хванал инструмента в ръце още тригодишен, Ара получава първите си музикални уроци от своя баща – любител цигулар. Години след това става концерт-майстор на Кралския симфоничен оркестър на Мадрид и продава 100 000 копия \"Годишните времена\" на Вивалди. \r\nДнес Ара обяснява защо гласът на неговия инструмент е способен да разплаче публиката: \"Цигулката е може би най-близкият до сърцето звук. Звукът от струните е много близък до ритъма на сърцето. А начинът, по който звучи цигулката, е много подобен на плача.“\r\nЛиванец по рождение, с арменска кръв и испанско местожителство, космополитът Ара Маликян пътува и се вдъхновява от музиката на различни народи, стилове и епохи. Преплита класиката с рока, фламенкото с народни ритми – арабски, арменски, руски. Непрекъснато открива и експериментира. Стилът му е уникален, впечатляващ, емоционален. \r\n\"Разбира се, все още свиря Бах, Моцарт, Паганини. Но намерих музика, за която не бях чувал преди и в която искрено се влюбих. Това разширява кръгозора ми. Щастлив съм, че днес, на 50-годишна възраст, всеки ден уча нови неща, нови начини да свиря, нови начини на разбиране, на мислене. Невероятно е!“, казва Ара.  \r\n\"Изкуството е единственият начин да се разбираме, да можем да се чуваме и да приемем различията си“, казва цигуларят. А как неговата музика обединява българската публика ще може да чуе на 1 ноември в зала 1 на НДК. Билети се продават в системата на Eventim и на касите на НДК.", "date": "2018.10.09", "title": "Ара Маликян: Мечтая да свиря българска народна музика"}
{"url": "https://www.dnes.bg/sofia/2018/10/09/kontrol-na-kontrola-sankciia-ot-100-hil-lv-za-remontite-v-sofiia.390048", "text": "Имам сериозни забележки по отношение на строителния надзор, вече ги санкционирах със 100 хиляди лева, каза пред журналисти кметът на София Йорданка Фандъкова във връзка с критиките по отношение на ремонтите в столицата.\r\n\"Много спекулации чух през последните дни. Разбира се гражданите имат правото да се интересуват и да дават своето мнение. То е важно за мен. Но спекулации от политически сили и техни привърженици не мога да приема, когато става въпрос за неверни твърдения\", заяви Фандъкова, цитирана от \"Фокус\".\n\n\n\n\r\n\"По отношение на изпълнението, материалите и качеството на изпълнението вече възложих контрол на контрола. Понеже много се говори за ремонт на ремонта, когато всъщност ремонтът не е приключил, аз възложих контрол на контрола.\r\n                    \n                    \n                Поканила съм компетентни представители на Университета по архитектура и геодезия. Те вече бяха на обекта, направиха първите огледи. Ще разчитам на тях както по отношение на допълнителни анализи на материалите в лабораторията на УАСГ, така също и по отношение на начина на изпълнение\", обясни тя.\r\nПо думите на Фандъкова строителният надзор има много важни функции, които обаче са останали встрани от дебата.\r\n\"Но аз имам сериозни бележки по отношение изпълнението на задачите на строителния надзор. Вече ги санкционирах със 100 хиляди лева. Това е първата и последна санкция, защото следващата стъпка е прекратяване на договора. Казала съм им какво очаквам от тях - специалисти, експерти, инженери, които да са непрекъснато на обектите. И в момента там има хора. Но аз искам предварително те, гледайки изпълнението, да връщат своевременно фирмата, ако не се справя добре\", посочи още столичният кмет.", "date": "2018.10.09", "title": "Контрол на контрола: Санкция от 100 хил. лв. за ремонтите в София"}
{"url": "https://www.dnes.bg/notifikacii/2018/10/09/strelba-s-vyzdushna-pushka-po-dva-avtobusa-vyv-varna.390056", "text": "Два автобуса на градския транспорт във Варна са със счупени стъкла. Неизвестни лица по всяка вероятност са стреляли с въздушна пушка по тях, съобщава БНТ.\n\n\n\r\nИнцидентите са станали през почивните дни на един от най-оживените булеварди в града. Полицията разледва случаите. За щастие пострадали няма. \n\r\nЕдиният от шофьорите разказа, че изпълнявал курс по линия №17 към центъра на града, когато в района на Спортната зала чул силен пукот. \n\r\nВеднага спрял автобуса и видял, че две от стъклата са счупени. Обадил се на телефон 112.\n\r\nТова не е първият случай на посегателство върху автобуси на градския транспорт във Варна. През април неизвестни лица счупиха стъклата на четири от тях.\r\n                \n                Щетите за общинската фирма \"Градски транспорт\" са големи, защото всяко едно от стъклата струва около 2 хиляди лева. Ощетени са и пътниците, тъй като са повредени два от най-новите автобуси, доставени наскоро във Варна. И докато пристигнат стъклата от фирмата-производител в Полша, те ще бъдат заменени със стари.", "date": "2018.10.09", "title": "Стрелба с въздушна пушка по два автобуса във Варна"}
{"url": "https://www.dnes.bg/world/2018/10/09/nad-2000-sa-veche-jertvite-na-trusa-i-cunamito-v-indoneziia.390061", "text": "Броят на жертвите на земетресението и цунамито на индонезийския остров Сулавеси надхвърли 2000, предаде Асошиейтед прес, като се позова на властите.\n\r\nСлужбата за справяне с бедствия заяви, че загиналите при земетресението и последвалите вълни цуна на 28 септември са станали 2010.\n\r\nВластите се подготвят да спрат издирването на хиляди жертви, които вероятно са затрупани в най-тежко пострадалите райони. Те обаче няма да забранят на жителите да продължат да търсят своите близки под руините.\n\r\nСпоред службата за справяне с бедствия усилията за изваждане на тела, много от които погребани под кал и развалини, няма да продължат заради трудния терен и напредналото състояние на разлагане, което прави тленните останки неразпознаваеми и може да предизвика разпространение на зарази.\n                    \n                    \n                \r\nВ четвъртък ще има молитви, с които ще се отбележи краят на издирването в кварталите Петобо, Балароа и Джоно Оге в град Палу, където земетресението причини свлачища, погълнали къщи и погребали обитателите им.\n\r\nСлужбата за справяне с бедствия каза, че не може да потвърди неофициалните оценки, според които 5000 души са в неизвестност в Балароа и Петобо, пише БТА.", "date": "2018.10.09", "title": "Над 2000 са вече жертвите на труса и цунамито в Индонезия"}
{"url": "https://www.dnes.bg/akoshtete-vqrvaite/2018/10/09/psihologicheski-trikove-koito-vseki-triabva-da-znae.389980", "text": "Почти всеки човек е срещал, разговарял или слушал лекцията на личност, която умее да привлича лесно вниманието към себе си, да получава отговорите, които би желала или елегантно да не отговори на поставени въпроси. Тогава си задаваме въпроса: Каква е тайната им, как го правят?.\r\nИстината е, че голяма част от тези личности прилагат лесни психологически трикове, с които успяват да влияят на другите. В следващите редове споделяме няколко, които може да ползвате всеки ден.\r\nПопадате в ситуация, която трябва да се разреши, защото е във ваш или общ интерес. В такъв случай никога не започвайте искането си с „Можете ли да се обадите на съседите?“. Така човекът от другата страна ще мисли, че му задавате теоретичен въпрос. Дори и да ви отговори с „Да“ не означава, че това ще се случи. Вместо това формулирайте въпроса си така. „Моля, обадете се на съседите“.\r\n                    \n                    \n                По време на служебна среща, почти винаги присъства колега, който не ни е симпатичен. Ако искате да го накарате да се почувства неудобно, погледнете го в средата на челото му по време на разговора.\r\nРазговаряте с някого, но той се опитва да избегне отговора на въпроса, който му задавате. Просто направете пауза в разговора, но не спирайте да го гледате в очите. Той или тя ще се почувства неудобно и ще продължи да говори, което е шанс за вас да разберете повече.\r\n", "date": "2018.10.09", "title": "Психологически трикове, които всеки трябва да знае"}
{"url": "https://www.dnes.bg/sofia/2018/10/09/helpbook-promiana-v-dvijenieto-haos-v-triadica.390059", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПълен хаос с движението в централен квартал на София. Затова сигнализират жителите на столичния район \"Триадица\" в платформата .\r\nПроменената посока на движение по няколко улици обърка хората и принуди служителите на Градска мобилност да местят паркираните коли от единия тротоар на другия.\r\nВ ранната съботна утрин шофьори установяват, че посоката на движение в карето около Софийския районен съд е променена.\r\nЗаради промяната в движението по улица \"Христо Станчев\" се обръща трафикът и по \"Княз Борис I\". Това допълнително изнервя и обърква шофьорите в района.\r\nЕкипи на Градска мобилност преместваха и паркираните коли, за да бъдат в посоката на промененото движение. Това обаче не се хареса на хората.\r\nСпоред Столичната община промените са напълно оправдани и са направени за улеснение на движението.\r\n ", "date": "2018.10.09", "title": "Helpbook: Промяна в движението – хаос в \"Триадица\" "}
{"url": "https://www.dnes.bg/akoshtete-vqrvaite/2018/10/09/tikva-do-tikva-a-edna-kakva-vnushitelnite-984-kila.390060", "text": "\n\r\nТиква, тежаща изумителните 984 килограма, спечели Световното първенство за най-тежка тиква, организирано в град Халф Мун Бей в Северна Калифорния.\r\nСобственикът й Стив Далетас посадил осем тиквени семки на 15 април в родния си град Плезант Хил в щата Орегон. Благодарение на хубавото време и на грижите на пилота от търговската авиация, неговото \"произведение\" се сдобило с рекордни размери. \r\nДалетас за четвърти път става шампион в това състезание. Сегашният му рекорд е втори като постижение в 40-годишната история на тази надпревара. Миналия месец участник от Ню Хампшър се представи с тиква, тежаща 1 134 килограма. \r\nНо дори и това е под рекорда на за най-голямата тиква, отгледана в САЩ, която е тежала 1147 кг. Световният рекорд е поставен в Белгия през 2016 г. със 1190-килограмова тиква, припомня БТА.", "date": "2018.10.09", "title": "Тиква до тиква, а една каква – внушителните 984 кила"}
{"url": "https://www.dnes.bg/notifikacii/2018/10/09/zastreliaha-18-godishen-v-gora-krai-montana.390066", "text": "Младеж от ромската махала на Монтана \"Огоста\" е бил убит днес в гориста местност край областния град. \r\nРайонът е отцепен от полиция, криминалисти извършват оглед на мястото на престъплението и издирват стрелеца. \r\nПо първоначални данни убийството е станало около час след обед в гората край старо летище в местността \"Пъстренеца\", пише \"Труд\"\r\n18-годишното момче заедно с дядо си събирало дърва за огрев, когато внезапно било застреляно.\r\nСлед сигнал на мястото пристигнали служители на МВР и медици, но момчето вече било мъртво. \r\nСпоред запознати гората, в която е извършено убийството, е частна собственост. \r\nПолицията издирва собственика на парцела и търси в околността свидетели на престъплението.\r\nШефът на Районното управление на полицията в Монтана Бисер Йончев потвърди убийството, но отказа подробности.", "date": "2018.10.09", "title": "Застреляха 18-годишен в гора край Монтана"}
{"url": "https://www.dnes.bg/sofia/2018/10/09/otvariat-slaveikov-po-rano-no-pak-sys-zabelejki.390063", "text": "Ключовият за софиянци бул. \"Пенчо Славейков\" ще бъде пуснат за движение две седмици по-рано. Добрата новина съобщи столичният кмет Йорданка Фандъкова.\n\n\n\r\n\"На 21 октомври, тоест края на следващата седмица, обектът трябва да бъде напълно завършен, 2 седмици по-рано. Първият етап от реконструкцията на бул. \"Пенчо Славейков\" е един от последните тежки обекти за тази година\", обясни градоначалникът.\r\nТя уточни, че е  тежък, защото ремонтът е бил организиран така, че нито за момент достъпът до болниците в района да не бъде спиран.\r\nВторият етап на ремонта на \"Пенчо Славейков\" от бул. \"Прага\" до бул. \"Тотлебен\" остава за следващата година.\r\n                    \n                    \n                Ремонтираната част от булеварда е с подменена настилка и тротоари.\r\n\"Изградено е енергийно ефективно ново осветление. Има допълнително засаждане на дървета. Само в този участък очаквам още този месец да засадят 12 нови кестени\", заяви кметът.\r\nТя призна, че и при изпълнението на този обект е имала забележки.\r\n\"Трябва да се подменят няколко бордюра, които са чукнати от машините. Също и за входирането на шахтите, което винаги е важен детайл при завършването на обекта\", посочи Йорданка Фандъкова.\r\nПаветата от частта от булеварда, която беше асфалтирана, ще бъдат използвани за ремонта на други улици.\r\nБез павета остана участъкът от бул. \"Прага\" до ул. \"Цар Асен\" с решението на Специализирания експертен съвет за опазване на недвижими културни ценности към Министерството на културата и заради настояването на болниците в района, защото пречиха на линейките.\r\n\"Те са закарани на площадката на \"Софинвест\" и се използват при други ремонти, където ги слагаме. Тази година на ул. \"Солунска\" беше възстановена паважната настилка. Има и други по-малки улици. Обявили сме подхода си отдавна - по историческия център, по малките улици е добре да има паважна настилка, за да съхрани духа на града\", каза още кметът на София.", "date": "2018.10.09", "title": "Отварят \"Славейков\" по-рано, но пак със забележки "}
