{"url": "https://www.dnes.bg/zvezdi/2018/06/18/skandalna-ili-ne-lea-profesionalen-eskort-gadjeto-haresva-tova-16.379648", "text": "\n\r\nЛеа Матеева е ескорт. И за разлика от много момичета, които се подвизават като \"модели\", тя не се срамува да говори открито за тази професия. Всъщност, тя не е по-различна от всяка друга жена - има своите мечти, има мъж до себе си, който е наясно какво работи и я подкрепя. Подкрепя я й баща й.\r\nЗа първи път списание Playboy представя на корицата си професионален ескорт и нейната \"мръсна приказка\".\r\nЛеа откровено споделя за произхода си, за това, как баща и приема професията и, за първите стъпки в кариерата и за... работното и място. Да, Леа има офис, все пак е професионалист. Това е хубав апартамент, с две спални, бани, голям хол, има и кухня.\r\r\n                    \r\n                    Тя е скандална и съвсем обикновена. Тя има точно работно време, има и свободно време. Има си дом, има си и кабинет, клиенти, ухажьори.\r\nОт години Леа има и сериозен приятел, с когото смело вървят рамо до рамо не само в живота, но и в кариерата ѝ. За мнозина тяхната връзка ще се стори особена, но всъщност – те са една нормална двойка, която има своите мечти и планове за бъдещето. Планове, в които има и деца. А Леа е категорична, че нейният приятел не я ревнува, защото му показва, че няма защо.\r\nМатеева е родена в малко градче до София, майка й почива, когато е на 4 години. Грижите за нея поемат баща й и леля й, бабите също помагат. Баща й е наясно с нейната професия, трудно я приел, но все пак подкрепя дъщеря си.\r\n\r\n \r\n\"Даже не знаех какво означава тази дума, докато не започнах да я работя. Разбира се – научиха ме, а сега аз помагам на проходждащи в професията\", откровена е Леа. \n\r\nВ услугите, които предлага, има опция гърлфренд експириънс - хора, които искат да бъдат с нея. \n\r\n\"Купуват си време, в което сме гаджета. Това е доста популярна опция\", допълва Матеева.", "date": "2018.06.18", "title": "Скандална или не? Леа – професионален ескорт. Гаджето харесва това (16+)"}
{"url": "https://www.dnes.bg/temida/2018/06/18/opravdaha-ilko-semerdjiev-po-delo-za-prinuda.379690", "text": "Бившият служебен здравен министър Илко Семерджиев беше оправдан по дело за принуда.\r\nТой бе обвинен, че е заплашвал с уволнение директора на Агенцията по лекарствата доц. Асена Стоименова.\n\r\nРешението е на Софийския градски съд, а от прокуратурата обявиха, че ще го обжалват.\r\nСемерджиев обаче заяви пред медиите, че е очаквал това решение от самото начало.\r\n\"Не съм отправял заплахи. Целта ми не е била да я уволнявам\", обясни по-рано той пред съда.\r\nСпоред него доц. Стоименова се оплаквала, че той я заплашва с уволнение, защото не е искала да има заместник, посочен от него.\r\nБившият министър твърди, че по време на нейното управление разходите за лекарства се увеличили многократно. \r\n ", "date": "2018.06.18", "title": "Оправдаха Илко Семерджиев по дело за принуда"}
{"url": "https://www.dnes.bg/eu/2018/06/18/brexit-tyrgovska-voina-ne-migraciiata-e-zaplahata-za-evropa.379669", "text": "Забравете Brexit и задаващата се трансатлантическа търговска война. Дипломатическият скандал от миналата седмица между Италия, Малта и Франция кой да поеме отговорността за над 600 спасени в открито море хора показва, че най-голямото предизвикателство пред Европа днес е миграцията, пише Асошиейтед прес.\n\r\nИ тук не става дума конкретно за стотиците хиляди, пристигнали през Средиземно море през последните години в търсене на по-добър или по-сигурен живот , много от които предприели опасното прекосяване на морето, подобно на тези на борда на спасителния кораб \"Акуариус\". Турция е приела повече. Миниатюрният Ливан и изпитващата трудности Йордания се оправят с почти два милиона бежанци.\r\n                    \r\n                    \r\nКризата, която заплашва самото съществуване на ЕС, е вътрешният враг: неумението на 28-те държави членки, съставляващи най-големия в света търговски блок, да овладеят съвместно миграционните потоци.\n\r\nРеформирането на политиката за предоставяне на убежище е заседнало на скалистия бряг на националните интереси. Въпросите за това кой да поеме отговорността за пристигащите мигранти - и дали сред държавите членки трябва да има квотна система за разпределяне на бежанците - предизвикват яростни спорове.\n\r\nОтдавна страдащи държави от ЕС като Гърция и Италия, откъдето влизат по-голямата част от миграционните потоци, се чувстват изоставени от останалите членове на съюза.\n\r\nВ отговор на кризата някои европейски страни разположиха военни сили, издигнаха гранични огради и временно върнаха паспортните проверки, с което бяха подронени устоите на Шенгенската зона за свободно пътуване. Други приеха мигрантите на своя територия.\n\r\nВ повечето случаи тези, които действаха сами, разгневяваха своите съседи, като просто предаваха проблема по-нататък. Взаимното доверие между държавите от съюза се изпари.\n\r\nПротивопоставящи се на миграцията партии се възползваха от хаоса, печелейки гласове чрез насаждане на страх от чужденците.\n\r\n\"Докато продължаваме да не признаваме, че имаме колективен проблем, който може да бъде уреден единствено чрез колективни решения, докато това ни убягва, няма да намерим решение\", предупреди заместник-председателят на Европейската комисия Франс Тимерманс. \"Ще се проваляме колективно.\"\n\r\nДържавите от ЕС не обръщат внимание на този колективен провал и не намират начин как да реформират правилата на съюза за предоставяне на убежище, известни като Дъблинския регламент. Ако Дъблин не бъде поправен, това може да се окаже погребалният звън, който да възвести края на свободата на пътуване без гранични проверки и на улеснения режим за трансгранични делови отношения в целия ЕС - двете върхови постижения на съюза.\n\r\nВ продължение на две години правителствата в ЕС безуспешно се борят да поправят най-противоречивото нещо в Дъблин: мигрантите задължително да трябва да кандидатстват за закрила в първата държава от съюза, в която са влезли. При положение че повечето мигранти идват в ЕС през Турция или Либия, тези първи страни на влизане най-често са средиземноморските Гърция и Италия.\n\r\nТова правило се оказа част от спора миналата седмица около \"Акуариус\", спасителен кораб с 629 мигранти на борда, включително бременни жени и деца, които били спасени край бреговете на Либия.\n\r\nКонтролиращата средиземноморските спасителни операции Италия спря насочилия се към нейните пристанища кораб с мотива, че Малта е по-близо и точно Ла Валета трябва да поеме отговорност.\n\r\nТогава се намеси френският президент Еманюел Макрон, обвинявайки Италия в цинично и безотговорно поведение. Новото популистко правителство в Рим не можа да преглътне това, особено с оглед на факта, че спазвайки дефектните правила на ЕС за предоставяне на убежище, френската гранична полиция редовно блокира хиляди мигранти, които се опитват да напуснат Италия.\n\r\nНа помощ се притече новото левоцентристко правителство на Испания, което предложи сигурен пристан във Валенсия.\n\r\n\"Това не е нещо, с което Малта, Италия, Гърция или Испания трябва да бъдат оставяни сами да се справят. Страните извън Средиземноморието не може да се опитват да използват географията, за да се изключат от отговорност\", каза пред Асошиейтед прес един от водещите депутати в Европейския парламент по темата за миграцията Роберта Мецола.\n\r\nТемата е толкова чувствителна, че българското ротационно председателство на ЕС в продължение на месеци председателстваше преговори при закрити врата на по-ниско равнище за постигане на компромис - но проблемът е изключително политически, а не технически.\n\r\nУнгария и Полша отказаха да приемат бежанци, докато останалите страни не допринесоха с кой знае какво за предишния неуспешен опит на ЕС за споделяне на бежанския товар.\n\r\nПроблемът постави под силен вътрешнополитически натиск германския канцлер Ангела Меркел, която през 2015 г. отказа да затвори границите на Германия за мигрантите, много от които бягащи от конфликта в Сирия и Ирак. Сега германският министър на вътрешните работи Хорст Зеехофер иска да връща бежанците, които са били регистрирани другаде.\n\r\nВ същото време Австрия и Дания лансират идеята да бъдат създадени лагери за мигранти извън Западна Европа, на съседните Балкани. Според директора на Института за миграционна политика \"Европа\" Елизабет Колет подобни планове са признак за времена на отчаяност.\n\r\n\"Тези идеи изглеждат добре на хартия, но беше трудно да се намери страна извън ЕС, готова да бъде \"васална държава\" по този начин или да се измисли система, която действително да бъде работеща\", каза тя. \"Това, което е новото сега, са размерите на политическата отчаяност в прокарването на тези идеи. Страните са готови да сложат още на масата - тоест да плащат повече на трети страни, и са по-малко загрижени за това колко добре функционират тези трети страни.\"\n\r\nЕвропейските лидери разпоредиха този месец да бъде намерено решение. При положение че такова обаче не се вижда, Меркел и колегите й ще бъдат принудени на срещата си на върха на 28 и 29 юни отново да се заемат решително с проблема с миграцията. Присъствието сред тях на новото популистко правителство на Италия, чийто министър на вътрешните работи се зарече да депортира десетки хиляди мигранти възможно най-скоро, ще направи постигането на компромис още по-трудно.\n\r\n\"Европа може да бъде пример за всички по този въпрос, но трябва да бъде проявена истинска политическа воля за излизане от полето на разгорещената риторика и за взимане на тежки решения\", заяви Мецола. \"Топката сега е в полето на лидерите. Светът гледа.\"\r\n/БТА/  ", "date": "2018.06.18", "title": "Brexit, търговска война? Не, миграцията е заплахата за Европа!"}
{"url": "https://www.dnes.bg/football/2018/06/18/strast-bylgarski-fen-obikoli-3-kontinenta-za-da-gleda-futbol.379631", "text": "\r\nХристо Колев е пътешественик, който обаче сбъдва мечтите си с посещения не на културни забележителности, а вече е наблюдавал над 60 футболни срещи на стадиони в различни страни, на 3 континента.\r\nСега Колев е в Русия, където вече наблюдавал две срещи от Световното първенство по футбол. Едната е двубоят между отборите на Иран и Мароко, а другата е историческия мач между тимовете на Франция и Австралия.\r\nДвубоят беше исторически, защото за пръв път беше използвана технологията за видеоповторенията, която да помогне на съдиите да вземат правилни решения.\r\n\"Страхотна атмосфера и на двете места, много приятелска атмосфера, много хора. Всички са усмихнати и доволни\", разказа Христо Колев в ефира на . Той подчерта също, че организацията е на много високо ниво.\r\r\n                    \r\n                    Христо Колев пътува заедно със свой приятел, който пък разказа, че охраната в руските градове, които са домакини на срещите от Световното първенство, е много стриктна и на високо ниво.\r\n\"Ще гледаме днес Швеция и Корея в Нижни Новгород. Утре сме в Санкт Петербург на Русия - Египет, след това продължаваме към Москва\", разказа Христо Колев.\r\nТой допълни, че програмата им е доста пълна, но изрази и съжаление, че няма да може да наблюдава срещи от елиминационната фаза на турнира.\r\n ", "date": "2018.06.18", "title": "Страст! Български фен обиколи 3 континента, за да гледа футбол"}
{"url": "https://www.dnes.bg/mish-mash/2018/06/18/precenete-zodiite-koito-obshtuvat-nai-dobre.379697", "text": "Ако думите, които излизат от устата ви, често са възприемани погрешно от аудиторията. Ако ви е трудно да говорите по сериозни теми, защото се изнервяте. Ако сте склонни да общувате чрез умни и безжични устройства, а избягвате вербалната връзка, може би имате нужда да подобряване на комуникационните си умения.\r\n \r\nКомуникацията е двупосочна улица и способността ни да споделяме един с друг е наистина благословия. Нашите взаимоотношения с другите зависят от способността ни открито да говорим с тях.\r\n \r\nАстрологията може да ни помогне да се научим как да работим върху собствените си специфични комуникационни проблеми. Всеки знак си има своите силни и слаби страни, когато става дума за връзка и взаимодействие между хората.\r\n \r\nНека разгледаме как всеки знак може да подобри комуникацията си с другите:\r\n \r\n      \r\n \r\nВашата страстна природа може понякога да доведе до нетърпеливо поведение, което да ви накара да говорите твърде импулсивно. Следващият път, когато се озовете в разговор, който започва да ви разстройва, опитайте се да дишате дълбоко около една-две минути, преди да изречете нещо, за което после ще съжалявате.\r\n \r\n\r\n \r\nВие сте отличен приятел във време на нужда, но самите вие рядко сте склонни да говорите за собствените си чувства или дълбоки, вътрешни мисли. Това може да е разочароващо за вашите най-близки хора, правейки ви да изглеждате студени и упорити. Опитайте се да споделяте повече, превъзмогвайки своя дискомфорт. Другите ще оценят вашето старание.\r\n\r\n\r\n \r\nУмът ви е толкова бърз, че понякога ви е трудно да задържате мислите си продължително време. Някои хора могат да решат, че ги пренебрегвате умишлено, ако не ги включвате в разговора, в който се намирате. Опитайте се да изслушвате хората, с които общувате, да изглеждате заинтригувани и от техните гледни точки. Те ще ви бъдат благодарни.\r\n\r\n\r\n\r\nВашата чувствителна природа понякога ви кара да общувате по-агресивно и да бъркате конфронтацията с някои видове комуникация.\r\n \r\n", "date": "2018.06.18", "title": "Преценете! Зодиите, които общуват най-добре"}
{"url": "https://www.dnes.bg/eu/2018/06/18/nasilie-na-krainodesni-se-razvihria-vyv-velikobritaniia.379666", "text": "Великобритания, разтърсена преди година от нападение срещу мюсюлмани в Лондон, е изправена срещу все по-голяма терористична заплаха, идваща от крайната десница и подхранвана от разпространението на езика на омразата, което принуждава властите да реагират.\r\nВ една страна, където през 2017 г. бяха извършени шест атентата, отнели живота на 36 души, \"най-голямата заплаха идва от ислямския тероризъм\", заяви в началото на юни вътрешният министър Саджид Джавид. В същото време той добави, че \"крайнодесният тероризъм също представлява все по-голяма заплаха\", обявявайки нова стратегия за борба с тероризма, пише Франс прес.\n\r\nПрез последните пет години четири терористични атентата в Обединеното кралство бяха дело на \"лица, действали сами и мотивирани в различна степен от крайнодесни идеологии\", се казва в правителствения доклад, разкриващ тази стратегия.\r\n                    \r\n                    \r\nДарън Осбърн, 48-годишен уелсец, блъсна на 19 юни 2017 г. с колата си група мюсюлмани близо до джамия в лондонския квартал Финсбъри парк. Тогава загина един човек и бяха ранени 12. Мъжът, който има жена и деца, се е радикализирал за няколко седмици и е развил мания срещу мюсюлманите, подхранена от трескаво търсене в интернет на съдържания, подтикващи към омраза.\n\r\nЧетири нападения на крайнодесни са били осуетени от 2017 г., разкри през февруари Марк Роули, който по това време бе шеф на полицейския отдел за борба с тероризма. Той нарече \"тревожен\" възхода на десния тероризъм.\n\r\n\"Има отчетливо увеличаване едновременно на честотата на извършване на нападения от крайнодесни и на тежестта, измерена в брой жертви, на това насилие\", подчерта в интервю за АФП Матю Хенман, шеф на международния център за анализ на тероризма \"Джейн\" към Ай Ейч Ес Маркит.\n\r\nПреди няколко години крайната десница се състоеше от малки групи от застаряващи хора противници на имиграцията, които според властите представляваха много слаб риск за националната сигурност. Появиха се обаче нови организации като неонацистката \"Национално действие\" или малките групировки \"Първо Великобритания\" и \"Дженърейшън айдентити\", наред с ново поколение млади и свързани екстремисти.\n\r\nТрима от петимата \"проповедници на омраза\" с най-много онлайн последователи в света са британци. Всички те имат над милион абонати в различните социални мрежи, разкрива антирасистката организация \"Надежда, не омраза\". Един от тях е Стивън Ленън, известен с името Томи Робинсън, основател на протестното движение \"Английска лига за отбрана\", което напусна през 2013 година. Сред другите са Пол Джоузеф Уотсън, млад англичанин, чиито видеозаписи събират стотици хиляди гледания, и Кейти Хопкинс, която скандализира обществото, наричайки мигрантите \"хлебарки\" в статия за таблоида \"Сън\".\n\r\nСпоред \"Надежда, не омраза\", \"властите не съумяват да вземат мерки и да атакуват тази нарастваща крайнодясна заплаха в онлайн пространството и към омразата срещу мюсюлмани като цяло\".\n\r\nМюсюлманският съвет на Обединеното кралство - организация, представляваща британските мюсюлмани - също разкритикува ислямофобската обстановка, подхранвана дори в редиците на управляващата Консервативна партия.\n\r\nМатю Хенман смята, че има \"окуражаващи сигнали\" от страна на властите, които осуетиха терористични заговори и забраниха \"Национално движение\" през декември 2016 г., няколко месеца след убийството на депутатката лейбъристка Джо Кокс от симпатизант на неонацистите. Акт, извършен малко преди референдума за Brexit, който отприщи ксенофобска реторика в Обединеното кралство.\n\r\n\"Национално действие\" обаче продължава да действа в сянка. Във вторник един от предполагаемите членове на организацията, 23-годишният Джак Реншо, се призна за виновен пред лондонски съд за участие в заговора за убийството на лейбъристката, пише БТА.\n\r\nМатю Хенман смята, че \"политиките действат срещу симптомите на крайнодясното, а не срещу причината\". Според него, вместо да се прилагат ответни наказателни мерки, трябва да се разработи \"по-общ подход\". Той посочва също така \"елементи в десните медии и радикалните политики, които допринесоха за една среда, където десният екстремизъм може да пусне корени и да се разпространи\".\n\r\nВластите обещават да пресекат проблема още в зародиш, като откриват младежи, податливи на пропагандата на радикалния ислям или на крайната десница.  \n\r\n ", "date": "2018.06.18", "title": "Насилие на крайнодесни се развихря във Великобритания"}
{"url": "https://www.dnes.bg/stranata/2018/06/18/chitalishte-svetlina-kultura-potynala-v-razruha.379653", "text": "\n\r\nЧиталището в град Шипка се руши вече 30 години. Красивата сграда се е превърнала в паметник на разрухата, но снимки в социалните мрежи събудиха интереса за нейното възраждане. Защо тази красива сграда е в трагично състояние?\n\r\nВ читалище \"Светлина\" в момента се влиза от разбития прозорец в лявата част на сцената. Централният вход е закован.\n\r\nПоловината живот на Христо Тъпанов минава в тази сграда и през парадния вход. Днес той е на 85 години, но трябва да мине през прозореца вляво. Бил е 10 години председател на читалището, после актьор в трупата и майстор на декорите.\r\n                    Разказва, че в залата е царял живот, долу е имало 250 места, а горе – амфитеатрално 50 места. Сега му се плаче, като гледа разрухата.\n\r\nСтрожът на залата започва с доброволни дарения и доброволен труд на хората от Шипка. Завършва по царско време – през 1934 година. Централният вход е готов по оригиналния проект през 50-те години. За това време обаче в читалището грейва и първият прожекционен киноапарат.\n\r\nПървият прожектиран там филм е бил \"Цигански табор\", спомня си Христо.\n\r\nПред очите на Стефка, Здравка и Илияна още са плюшените завеси на сцената, полилеите и пълната зала. В най-добрите години читалището има 11 самодейни състава.\n\r\nЗдравка е една от потомките на Христо Караджов – основател на читалището още през 1861 г., и не може да си обясни как хората са успели да бъдат единни по време на робството, а сега да не успяват да съхранят ценното, което са съградили.Илияна е била дълги години библиотекар и след промените в началото на 90-те е видяла в какво се превръщат мечтите. Всичко там повтаря класическата схема на безстопанственост и разграбване.\n\r\n\"Като дойде демокрацията, хората станаха по-лоши. Борили сме се да спасяваме имуществото – с една количка на единия ден 8 часа пренасяме, на другия ден през нощта крадците крадяха. Бяха окрадени и ключовете, и кабелите\", разказа пред bTV Христо Тъпанов.\r\n\r\nКметът на подбалканското градче Шипка – Василка Панайотова, показва проект, подарен през 2016 г. С него читалището отново може да се върне блясъка си.\n\r\n\"Тази сграда е под шапката на Министерството на културата. Безплатният проект, който получихме, дарихме на ръководството и настоятелството на читалище \"Светлина\". Те трябваше да почукат в Министерството на културата и да заявят, че имаме изготвен проект, да търсят форми и начини за финансирането му\", заяви Василка Панайотова.\n\r\nСамото читалище не е преставало да функционира, дори по време на Освободителната война. Тогава цялото село Шипка е изпепелено, оцелява само църквата и сградата на училището, което дава живот на читалището.\n\r\nДнес всичко се намира в сградата на същото това училище, което спасява книгите и картините от красива сграда. Всичко обаче е в насипно състояние по подовете и заплашено от влага и мухъл.\n\r\nДокато се съберат доброволци или пари за ремонта, докато сградата се върне за истински живот, може би ще минат години. Дотогава всичко там ще прилича на сцена за някой нискобюджетен екшън и ще бъде символ на разрухата.\n\r\nЗа Христо това обаче ще е символ на детството, миналата младост и ще му напомня сюжета на италианската класика \"Ново кино \"Парадизо\", но по български.\r\n\r\nОт Министерството на културата излязоха със становище по въпроса. В него се казва, че старата сграда на читалището няма статут на недвижима културна ценност и е частна общинска собственост.\n\r\n\"От повече от 20 години тази сграда не се използва по предназначение, а читалището развива дейността си в друга. Министерството на културата няма правно основание или програма, по която да финансира капиталови ремонтни дейности на читалищата\", посочват от ведомството.", "date": "2018.06.18", "title": "Читалище \"Светлина\": Култура... потънала в разруха"}
{"url": "https://www.dnes.bg/sofia/2018/06/18/poroi-kal-navodnenie-desetki-signali-sled-buriata-v-sofiia.379709", "text": "\nНад 172 сигнала за наводнени улици, подлези и сгради са постъпили в Националния оперативен щаб от 18.30 ч. до 19.45 ч. тази вечер, съобщиха от пресцентъра на МВР.\n\r\nНай-силно засегнати са хотел \"Шипка\", метростанцията \"Витоша\", църквата в подлеза на хотел \"Балкан\", подлезите на Централна гара, спортното министерство, гаражът на СДВР, 184 ЦДГ в \"Лозенец\", Лъвов мост, Банка ДСК на \"Княз Александър Първи\", Театър 199, заведения и ресторанти на приземните етажи, над 10 подлеза, болницата \"Софиямед\", ЦСМП-София (Сточна гара), Министерството на туризма, Информационният център на Министерството на отбраната, се посочва в съобщението на пресцентъра.\r\r\n                    \r\n                    Всички екипи на аварийното звено, пожарната, КАТ, техниците от \"Управление на трафика\", \"Столичен електротранспорт\" и \"Метрополитен\" са на терен и отстраняват възникнали проблеми вследствие на силния дъжд, съобщиха от пресцентъра на Столичната община.\r\nКъм момента КАТ отклоняват движението на автобусите по бул. \"Евлоги и Христо Георгиеви\" и по бул. \"П. Славейков\" в посока бул. \"Ив. Гешов\".\r\nСпряно е движението на трамваите по бул. \"К. Величков\" в посока бул. \"Ал. Стамболийски\", по ул. \"Каменоделска\", по бул. \"Дондуков\" и пл. \"Възраждане\", по ул. \"Козлодуй\" и \"К. Стоилов\". Тролей 9 от ул. \"Г. С. Раковски\" продължава по бул. \"Сливница\".\r\nВ област Кюстендил, вследствие на проливния дъжд, е нарушен достъпът до  пет села, отнесени са пътните настилки до тях. Към засегнатия район  пътуват екипи на РД \"ПБЗН\" - Кюстендил, за оценка на обстановката и  предприемане на мерки.\r\n ", "date": "2018.06.18", "title": "Порой, кал, наводнение: Десетки сигнали след бурята в София"}
{"url": "https://www.dnes.bg/cars/2018/06/18/google-pak-iz-pytishtata-na-bylgariia-obnoviava-kartite.379689", "text": "Отново ще виждаме колите на Google по улиците. Компанията отново пуска колите по улиците на България, за да актуализира данните си в приложението Maps.\r\nТози път ще се фокусират върху получаване на по-актуална информация за свързването на пътища между градовете.\r\nStreet View е популярна функция на Google Maps, която понастоящем е достъпна в над 85 страни по света, както и в части от Арктика и Антарктида.\r\nБлагодарение на тази функция, потребителите могат да гледат 360⁰ графични изображения на различни улици и елементи на културното и национално наследство. Достъпни са и в Google Earth и Google Maps за мобилни устройства.\r\nОбиколката на България ще започне на 25 юни и ще продължи около 2 месеца, пише \"Монитор\".\r\r\n                    \r\n                    Street View е налична в България от 2013 г. насам и се актуализира непрекъснато, за да поддържа и отразява вярна на реалността картина.\r\nКакто винаги, Google полага големи усилия, за да защити неприкосновеността на личния живот, като същевременно позволява на всички потребители да се възползват от Street View.\r\nПреди всяко публикуване на събраните изображения се извършва обработката със специална технология. Тя замъглява лицата на хората и регистрационните номера на автомобилите, така че те да не могат да бъдат идентифицирани, като по този начин защитава неприкосновеността на личния живот. \n\r\nStreet View разполага с допълнителна функция за премахване на изображения. \n\r\nПотребителите могат да използват бутона \"Подаване на сигнал за проблем\" в долния десен ъгъл на всяко изображение.\r\n ", "date": "2018.06.18", "title": "Google пак из пътищата на България: Обновява картите "}
{"url": "https://www.dnes.bg/obrazovanie/2018/06/18/precedent-gimnaziia-v-ruse-dade-na-syd-plan-priema.379675", "text": "                     \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМатематическата гимназия в Русе \"Баба Тонка\" създаде прецедент, давайки на съд тазгодишния план прием на гимназиите в града.\r\nПрез следващата учебна година училището, което се нарежда сред най-елитните в страната, има право на прием само в 4, а не в 5 паралелки, както досега.\r\nСпоред директора на учебното заведение този ход е бил единственият, с който може да защити училището.\r\n\"Това е уникално дело засега в България, друго подобно не е имало. Проблемът е, че утвърденият план прием не беше мотивиран. От заповедта на началника не става ясно защо едно училище е заявило 3 паралелки и се одобряват 3, а друго е заявило 5 паралелки и се одобряват 4\", обясни директорът Митко Кунчев.\r\nЗащо се стигна до протести, вижте повече в репортажа на Силва Агопян по ", "date": "2018.06.18", "title": "Прецедент: Гимназия в Русе даде на съд план приема"}
{"url": "https://www.dnes.bg/cars/2018/06/18/bmw-se-reshi-razdelia-se-s-kabrioleta-2-series.379703", "text": "Близкото бъдеще на кабрио версията на 2-ата серия на BMW изглежда доста мрачно, ако информацията на Bimmerpost се окаже вярна и този вариант на автомобила няма да е част от следващото поколение на модела.\n\r\nПредполага се, ролята на този вариант на 2-ата серия ще бъде поета от 4 серия кабрио, както и от новия Z4. Все още обаче няма нищо официално по темата, но със сигурност стартовата цена на най-достъпния кабриолет на BMW ще е доста по-висока. Самата 2 серия също ще претърпи интересно развитие при следващото си поколение.\n\r\nПредполага се, че 2-Series Gran Coupe ще е с предно предаване, а класическото купе ще запази задното си предаване, което е добра новина за феновете на актуалното М2.\r\n                    \r\n                    \r\nМаркетинговите специалисти на BMW се присъединиха към колегите си от други компании, които в последните години признават, че кабриолетите и купетата се продават все по-трудно, тъй като клиентите се ориентират към по-практични автомобили. В BMW обаче съществува силна традиция при предлагането на по-мощни и спортни купета, така че е много вероятно този специфичен пазарен сегмент да се трансформира изцяло в полза на по-динамичните машини.\n\r\nПри следващото поколение на 2-Series ще се използва платформата CLAR, което означава, че новият модел ще има доста общо със следващата генерация на 3-Series на баварците.\n\r\n", "date": "2018.06.18", "title": "BMW се реши, разделя се с кабриолета 2-Series"}
{"url": "https://www.dnes.bg/stranata/2018/06/18/7000-pileta-na-gril-pojar-gi-izpepeli.379688", "text": "7000 пилета изгоряха и 20 000 бяха спасени при пожар в пилчарник край град Велики Преслав.\r\nИнцидентът е станал след 17:30 часа в събота, съобщават от полицията.\r\nФермата, която се намира в местността \"Крумито\", най-вероятно е пламнала от възникнално късо съединение, пише \"Труд\".\r\nДва противопожарни екипа - от града и от Шумен са се отзовали на сигнала и са гасили лумналия огън, който се разпрострял на площ от 150 кв.м.\r\nХвърлени са 3 тона вода и пожарникарите успели да спасят две сгради и 20 000 пилета.\r\nУнищожени са 50 хранилки и 350 поилки, освен 7000 от новоизлюпените пиленца. Били само на три дни.", "date": "2018.06.18", "title": "7000 пилета на... грил! Пожар ги изпепели!"}
{"url": "https://www.dnes.bg/notifikacii/2018/06/18/osmanci-germaniia-bezskrupulna-prestypna-banda-i-oshte-neshto.379673", "text": "\"Османци Германия\" - тази групировка, за която се твърди, че действа по поръчение на турските тайни служби, от години създава проблеми в Германия. А сега очевидно протяга пипала и към съседна Швейцария, пише .\n\r\nТурско-националистическата групировка \"Османци Германия\" (\"Osmanen Germania\") вече протяга пипала и към Швейцария, съобщава швейцарският \"Нойе Цюрхер Цайтунг\" (НЦЦ), като посвещава на темата две обширни публикации.\n\r\nДосега \"Османците\" предизвикваха безпокойство основно в Германия, пише НЦЦ и припомня, че миналата година прокуратурата в Щутгарт повдигна обвинения срещу осем членове на групировката за различни тежки престъпления, включително опит за убийство, нанасяне на тежки телесни повреди, изнудване и принуда към проституция.\r\n\n\r\nНа много други места в Германия също се водят дела срещу членове на групировката. Според поверителен доклад на германската полиция \"Османците\" са забъркани във всички \"стандартни дейности на организираната престъпност\".\n\r\nНо те не са просто престъпна групировка. Има съмнения, че \"Османците\" поддържат тесни връзки както с турските тайни служби, така и с правителството на президента Ердоган. В документ на вътрешното министерство на германската провинция Хесен, подготвен в отговор на парламентарно запитване, се казва следното: „Има улики за конспиративни срещи между представители на турските тайни служби MIT и високопоставени членове на групировката „Османци Германия\".\" \n\r\nА в цитирания по-горе поверителен доклад на германската полиция пише: „Групировката търси подкрепа от страна на турското правителство и се самопредлага като изпълнител на поръчки в Германия\".\n\r\nСпоред сведения на германската полиция т.нар. \"Османци\" многократно са организирали акции за сплашване на живеещи в Германия противници на Ердоган. \"Щутгартер Цайтунг\" дори нарича бандата \"Преторианците на Ердоган\".\n\r\n\n\r\nИменно заради засиления натиск от страна на германската полиция \"Османците\" са започнали да изнасят някои от престъпните си дейности в Швейцария, твърдят добре информирани източници, цитирани от НЦЦ. \n\r\nТака например има сведения, че през последната година в Източна Швейцария са били \"пренесени\" редица публични домове и барове, контролирани от групировката. Знае се също така, че \"Османците\" набират нови членове главно в клубовете по бокс и бойни изкуства, както и в собствените си семейни и приятелски кръгове.\r\nШвейцарските органи на реда са научили и за една среща, състояла се още през 2016 година: в един бар в Цюрих бившият шеф на \"Османците\" Мехмет Багчи е разговарял с Метин Кюлюнк, който е не само член на управляващата в Турция Партия на справедливостта и развитието, но и близък довереник на Ердоган. Твърди се, че Кюлюнк е организирал и финансирал наказателни акции срещу живеещи в чужбина противници на турския президент.\n\r\n \r\n \r\n", "date": "2018.06.18", "title": "\"Османци Германия\": Безскрупулна престъпна банда и още нещо?"}
{"url": "https://www.dnes.bg/notifikacii/2018/06/18/evropol-hvana-top-trafikant-na-migranti.379711", "text": "Европол съобщи, че е арестувала един от най-успешните трафиканти на мигранти към Западна Европа. Мъжът, сирийски гражданин, е бил заловен в Атина при съвместна операция на гръцките и унгарските полицейски власти, които работили заедно с Европол.\r\nЗаедно с него е арестуван и съучастник, който е работил по подправянето на документите на нелегални имигранти. Хората са били прехвърляни на Запад по Балканския маршрут, който ЕС обяви официално за затворен през 2016 г, но който продължи да се използва и след това.\r\nСириецът, който живеел в Унгария, бил замесен в транспорт на мигранти в пика на кризата през 2015-2016 г. и е бил разследван за трафик на хора между Унгария и Германия. След затварянето на Балканския път, той се преместил в Гърция, където продължил дейността си.\rБлагодарение на европейската заповед за арест срещу него, издадена в Унгария, Европол и гръцката полиция успели да го проследят и заловят.\r\nВ жилището му са намерени 53 документа за самоличност, сред които паспорти, лични карти, шофьорски книжки и социално-осигигурителни карти от цял свят. Част от тях са били докладвани през шенгенската информационна система като загубени или откраднати, уточняват от Европол.\n\r\nМеждувременно Европейската гранична и брегова охрана съобщи за оживление по Балканския път на мигрантите към Западна Европа. Нови трасета през Албания, Черна гора и Босна, както и от Сърбия към Босна се използват за прехвълняне на хора. Увеличен трафик е забелязан и по границата между Босна и Хърватия. \n\r\nГраничната служба на ЕС предупреждава за усилване на притока на мигранти и от Турция към Гърция. Увеличението от март до май е с 90 на сто. Основният натиск този път не е насочен към островите, а към сухопътната граница. В началото на месеца Анкара обяви, че прекратява да приема обратно незаконни мигранти, които се намират в континенталната част на Гърция. От март насам повече от 19 800 нелегални мигранти са влезли в Гърция от Турция.", "date": "2018.06.18", "title": "Европол хвана топ трафикант на мигранти"}
{"url": "https://www.dnes.bg/obshtestvo/2018/06/18/pravi-dobro-i-shte-poluchish-dobro-jivotyt-na-diado-dobri-v-kniga.379644", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИзлезе първата книга за Дядо Добри. В нея журналистът Борислав Радославов разказва истории за Светеца без расо от село Байлово, макар да признава, че е трудно да се пише за живота на един свят човек само 3 месеца след неговата кончина.\r\nПред авторът разказа за отказа от популярност на Дядо Добри. Неслучайно книгата започва - \"Тихо, тихо, никой да не знае, хванал под ръка своята най-голяма довереница\"...\r\nТова е жена от Елин Пелин, която 30 години е до него. След неговата смърт тя е тази, която има право да се разпорежда със събраните стотинки от милостиня. Жената, внасяла парите в банка, след това ги тегли и дарявала или на света обител или на църква.\r\r\n                    \r\n                    По темата за канонизирането на белокосия старец, която се дискутира още от 13 февруари тази година, когато си отиде от тази земя, Радославов обясни, че процедурата е тежка и дълга. Но той разказа за първата си среща с него.\n\n\r\n\"Да се срещна с него беше изключително трудно - той не допускаше хора до себе си. Имаше лошо отношение към жените, особено към по-разголените. Срещата ни беше около час - говореше ми топло и въздействащо. Казваше: \"Прави добро и ще получиш добро...\"\r\nТогава разбрах, че този човек трябва да остане в сърцата на хората. Книгата трябва да бъде послание към бъдещите поколения\", каза Радославов в \"България сутрин\".\r\nТой споделя, че чудесата на стареца не били като повечето, за които сме чували - да отиде човек на специално място, да пие чудотворна вода и да се изцери от страшна болест. Неговото чудо е да ти ти хване ръката и да ти говори за силата на вярата по онзи харизматичен начин, по който само той може, и да те промени.\r\nАвторът на книгата призна, че е научил страшно много неща от Дядо Добри, за да напише близо 350 страници. И разказва една от историите за героя си, който винаги е правил само добро: \"Пукне ли първото мартенско слънце той стяга навущата и старите, кафяви, шаячни панталони и тръгва от родното си село Байлово по билото на Стара планина. Така пеша стига до Сливен - като един истински хайдутин.\r\nТова се случва в началото на 80-те години когато е по-млад - около 80-годишен. Прекарва времето си в манастир до късна есен и след това се връща отново в Байлово. В Атон казва, че е един от най-щастливите му периоди в живота. Там е пастир, свири на кавал, опитва се да свири и на гайда...\"\r\nПредставянето на книгата ще бъде от 18:30 ч. на 27 юни, сряда, в Младежкия театър \"Николай Бинев\", когато ще присъстват много хора, били близки на Дядо Добри в годините.\r\nБорислав Радославов казва, че някои от тях дори не се познават и за първи път ще се срещнат.", "date": "2018.06.18", "title": "Прави добро и ще получиш добро... Животът на Дядо Добри – в книга"}
{"url": "https://www.dnes.bg/temida/2018/06/18/zaradi-neiasnoti-vyrnaha-deloto-sreshtu-borshosh-za-ndk.379680", "text": "Софийският градски съд върна на прокуратурата делото срещу бившия шеф на НДК Мирослав Боршош и бившия председател на Съвета на директорите на НДК Валентин Кръстев.\r\nСпоред съда в обвинителния акт има допуснати съществени процесуални нарушения, които трябва да се отстранят, за да започне делото по същество, съобщи БТА.\n\n\n\r\nБоршош е обвинен в умишлена безстопанственост, нецелесъобразно изразходване на над 3 млн.лв. от бюджета на НДК и сключване на 15 неизгодни сделки. Кръстев е обвинен за заплашване.\r\nАдвокатът на Боршош Даниела Доковска обяви, че обвинителния акт е неясен и в него липсват факти. Според прокуратурата обаче, фактите и обстоятелствата в обвиненията били достатъчни по обем.\r\r\n                    \r\n                    Съдът все пак прецени, че процесуални нарушения в обвинението са допуснати, както и че в него липсват достатъчно фактически твърдения. Според съдиите нарушенията в обвинителния акт възпрепятстват Боршош да разбере в какво престъпление е обвинен.\r\nОпределението подлежи на протест в 7 дневен срок.\r\nПрокурорът по делото Ирена Ганчева коментира, че ще се запознае с мотивите на съда и след това ще прецени дали да протестира определението на съда.\r\n ", "date": "2018.06.18", "title": "Заради неясноти: Върнаха делото срещу Боршош за НДК"}
{"url": "https://www.dnes.bg/temida/2018/06/18/ubiicite-sa-bedni-kakvo-poluchavat-jertvite-im-osven-smyrt.379650", "text": "Адвокат Марин Марковски, водил десетки наказателни дела, споделя подробности за това какво се случва с наследството на подопечните му - осъдените и какво получават жертвите или техните наследници.\n\r\nОказва се, че близките на убити не получават и стотинка от осъдените да им платят обезщетение. Защо ли? Отговорът е, че престъпниците прехвърлят имотите си навреме или са бедни, пише .\r\n\"Гражданскопроцесуалният кодекс (ГПК) не предоставя ефективна защита при събирането на вземания от непозволено увреждане. Заради това в много случаи пострадали от престъпление и близки и наследници на убити не си получават парите. Болезнено е, защото това е липса на справедливост\", казва Марин Марковски - адвокат на едни от най-шумните наказателни дела през последните 20 г.\r\r\n                    \r\n                    Според него най-лесно осъдени могат да се отърват от обезщетение, като прехвърлят имотите си. Това става, когато бъдещият клиент на прокуратурата знае, че много скоро ще бъде обвинен.\r\n\"Когато някой е жертва, неговият адвокат има право да направи т.нар. обезпечение на бъдещ иск и да блокира имотите на извършителя на престъпление. Тогава съдът налага възбрана на имотите, които не могат да бъдат продавани, и в двумесечен срок трябва да бъде заведено дело, за да се осъществи блокирането им\", обяснява Марковски.\r\nОбезпечението на бъдещ иск е бърза процедура. При нея не се уведомява този, който за в бъдеще трябва да плаща, а директно му се блокират имотите, за да може хората да си гарантират вземането от извършителя, добавя още Марковски.\r\nИ уточнява, че има тънък момент - когато имотът на обвинения е прехвърлен на негови близки и роднини, съдът по правило отменя сделката, но когато е прехвърлен на трети лица, магистратите не развалят сделката. Най-често обвинените за тежки престъпления предпочитат второто.\r\nДруга от причините осъдените да не се издължават е, че на свое име нямат никакво имущество.\r\n\"Преди в затвора осъдените получаваха пари от работа и те им се събираха за обезщетение при изпълнение на нормите\", обяснява Марковски. Сега повечето затворници работят, но доброволно и не получават пари. Трудът зад решетките обаче се отразява на наказанието им - два работни дни се равняват на три излежани.\r\nАко осъденият умре, дългът му се наследява, посочва Марковски. \"Наследниците на починалия наследяват не само активите, но и неговите задължения. Но когато този човек почине и няма нищо на негово име, тогава наследниците се отказват от наследство и не са длъжни да изплащат обезщетението, което техният наследодател дължи\", допълва адвокатът.\r\nМарковски е на мнение, че хората, които убиват, са бедни. \"При такива случаи единственото, което трябва да направи държавата, е да поеме изцяло обезщетение, което съдът е присъдил на жертвите. Тези хора трябва да бъдат обезщетени”, казва Марковски и предполага, че това може да бъде прието на нож с контравъпрос: “Защо ние, данъкоплатците, ще плащаме задълженията на убийците?\". Според адвоката, щом държава допуска нейните граждани да убиват, тя трябва да си плати.\r\nЕдин от най-коравосърдечните убийци през последните години Николай Русинов-Чеци, чиято 20-годишна присъда влезе в сила неотдавна, не е платил и лев от 300 хил. кръвнина на родителите на убитата от него в Борисовата градина Яна Кръстева, каза адвокатът им Григор Вълков.\r\nЧеци нямал никакво имущество, с което да може да се издължи. Преди да бъде задържан, убиецът е работил като преводач в търговска фирма без трудов договор, само на комисиони. Дни след като Върховният касационен съд потвърди присъдата на Чеци, бащата на Яна Явор Кръстев почина.\n\n\n\n\r\nАвстралиецът Джок Полфрийман, който през 2007 г. закла 20-годишния студент Андрей Монов и рани тежко неговия приятел Антоан Захариев след спор в центъра на София, също не е платил нищо от 400-те хил. лв. кръвнина на семейството на Монов.\r\nВсе пак близки на убити или пострадали от тежки телесни повреди могат да получат обезщетение от държавата. Таванът е 10 хил. лв. 47 хил. лв. е платило Министерството на правосъдието на 20-има м.г. по Закона за подпомагане и финансова компенсация на пострадали от престъпления.\r\nПрез 2017 г. в министерството са постъпили 60 молби за обезщетения на пострадали от умишлени престъпления. Националният съвет към министерството е разгледал 65 молби, включително и подадени през декември 2016 г.\r\n\"Съветът се е произнасял с отказ по част от молбите, защото престъпленията не попадат в обхвата на закона или са извършени преди 30 юни 2005 г., закогато обезщетения не се изплащат\", обясниха от Министерството на правосъдието, цитирани от изданието.\r\nКръгът на хората, които могат да търсят помощ, е ограничен. Те трябва да са пострадали от умишлени престъпления, при които е настъпила смърт или тежка телесна повреда. Обезщетение могат да поискат и жертви на тероризъм, блудство и изнасилване, както и пострадали от трафик на хора или от организирана престъпност.\r\nКолко да е компенсацията преценява съветът към министерството и тя се изплаща след влизане в сила на осъдителна присъда. Едно от условията за кандидатстване за обезщетение е пострадалият да не е получил пари за същото.\r\nОт началото на 2018 г. министерството е изплатило 17 хил. лв. Най-голямото обезщетение е 10 хил. лв. за издръжка на дете на убит родител. По закон, след като държавата плати, министърът на правосъдието завежда дело срещу некоректния длъжник, за да бъде възстановена сумата. \r\nАдвокати са на мнение, че колкото по-малко обезщетение присъжда съдът, толкова по-голям е шансът парите да бъдат изплатени.\r\nСъдът определя размера на обезщетението, което пострадалите от тежко престъпление или близките на убит трябва да получат от осъдения, разчитайки на вътрешното убеждение на съдията и в събраните доказателства за болки и страдания по делото.\r\nСъдът взема предвид броя на наследниците, дохода на загиналия и възрастта му. Магистратите изследват и емоционалната връзка на загиналия с близките му – имал ли е изобщо близки, живеели ли са заедно, виждали ли са се. Това става ясно от свидетелски показания. \n\r\nАко убитият е загинал на място, се назначават експертизи, които да отговарят на въпроса мъчил ли се е дълго и грижили ли са се за него лекари. \"Едно е катастрофа по непредпазливост, друго е умишлено убийство\", казват столични съдии за това на кое престъпление жертвите трябва да бъдат максимално обезщетени.", "date": "2018.06.18", "title": "Убийците са бедни! Какво получават жертвите им – освен смърт?"}
{"url": "https://www.dnes.bg/zvezdi/2018/06/18/antoniia-petrova-pak-se-omyji-tozi-pyt-za-medik.379661", "text": "Носителката на титлата Мис България 2009 – Антония Петрова, се венча за втори път. Тя каза да на медик, за когото се знае, че е бил шеф в \"Токуда\" и е доста състоятелен. В момента той развивал свой бизнес в областта на ортопедията.\r\nДвамата чуха Менделсон в съседна Гърция, като държаха сватбата да бъде далеч от прожекторите. Любопитното е, че двамата стигнаха до сериозната стъпка да станат семейство много бързо. Връзката им е едва на няколко месеца, като според запознати те са заедно от три.\r\nПрипомняме, че Антония има един неуспешен брак зад гърба си с руския бизнесмен Александър Бередин, който премина през доста перипетии, преди двамата да се разделят.\r\nВижте още за звездите в ", "date": "2018.06.18", "title": "Антония Петрова пак се омъжи. Този път за медик"}
{"url": "https://www.dnes.bg/stranata/2018/06/18/boiler-grymna-do-uchilishte-dvama-uchiteli-raneni.379678", "text": "Електрически бойлер гръмна в къща до ПМГ \"Акад. Никола Обрешков\" в Разград. От аварията пострадаха двама човека. \r\nИнцидентът е станал малко преди 14:00 часа днес в къща на ул. \"Йордан Чобанов\". Пострадалите в момента на аварията са били до оградата на училището, пише \"Дарик\".\r\nОт взрива са счупени два прозореца на къщата, единият е отлетял от другата страна на улицата и стъклата нанесли рана на крака на жена, по-леки наранявания има мъж. И двамата пострадали са учители в ПМГ. \r\nРаните им бяха обработени от фелдшер, а след това линейка ги откара в болницата.\r\nВ къщата не е имало хора в момента на инцидента. Инцидентът изкара в училищния двор учениците, които имаха занятия по това време. Сигнал до тел. 112 е подала ученичка от гимназията.", "date": "2018.06.18", "title": "Бойлер гръмна до училище – двама учители ранени!"}
{"url": "https://www.dnes.bg/cars/2018/06/18/umna-dreha-syzdadena-ot-ford-priiatel-na-koloezdachite.379701", "text": "Компанията \"Ford\" представи прототип на \"умна\" връхна дреха, която ще позволи на велосипедистите да пътуват по-сигурно. Благодарение на нея те ще могат да подават мигачи и да използват навигация, без да отделят вниманието си от пътя.\n\r\nДрехата може да се включи към смартфон и така нейните ръкави се превръщат в мигачи. В нужния момент те започват да вибрират и да подават светличен сигнал. Освен това, на гърба на куртката се поставят и светещ стоп-сигнал, който показва на останалите участници в движението, че велосипедистът спира.\r\n\r\nТехнологията е създадена с помощта на компанията за производство на велосипедно оборудване LUMO и с фирмата Tome, като в нейната основа е именно навигацията. Идеята е, че голяма част от колоездачите избират маршрута, по който ще пътуват предварително. Ползването на навигацията обаче е неудобно и опасно, дори тя да е оборудвана с функция за гласово подсказване.\r\n                    \r\n                    \r\nЗа да действа новата система е нужно дрехата да бъде синхронизирана със специално разработено приложение за смартфон. То настройва така маршрута, че да бъдат избегнати магистрали и натоварените пътища. Самият смартфон се поставя във водонепромокаем джоб на ръкава, като няма нужда от свързване с кабел до ухото на колоездача. Ролята на проводник играе самата дреха, която издава нужните вибрации и така сигнализира.\n\r\nЗасега куртката е само прототип и не е ясно кога ще се появи на пазара. Нейните създатели смятат, че тя има още по-голям потенциал, който тепърва ще се види. Една от посоките, в които ще се развива технологията, е общуване с други велосипедисти на пътя. ", "date": "2018.06.18", "title": "\"Умна\" дреха, създадена от Ford – приятел на колоездачите"}
{"url": "https://www.dnes.bg/notifikacii/2018/06/18/hvanaha-s-podkup-kmeta-na-voiniagovo-broiat-parite.379683", "text": "Кметът на Войнягово Тодор Танковски е хванат с подкуп. В момента униформени броят парите на паркинг в Карлово, съобщи \"Марица\".\r\nТанковски е на 24 години и е най-младият кмет в Пловдивска област.\r\nТой управлява населено място с 1200 жители, след като се яви на последните местни избори като независим кандидат и спечели доверието на 416 войняговци.\r\nСпоред \"24 часа\" става въпрос за 150 лв., които той поискал от мъж ог Войнягово срещу услуга.\r\nВ началото на май в Пловдив с подкуп бяха заловени петима служители на районната Здравна каса.\r\nТогава маскирани полицаи арестуваха в автомобилите им двама мъже на централна пловдивска улица. Очевидци разказаха, че в единия автомобил са били открити множество банкноти и лекарства.\r\nВ началото на април пък с подкуп бе заловена и кметицата на столичния район \"Младост\". Тя бе обвинена, че е искала пари, за да задвижи разрешително за строеж на бизнесмен. Десислава Иванчева отрича. ", "date": "2018.06.18", "title": "Хванаха с подкуп кмета на Войнягово, броят парите..."}
{"url": "https://www.dnes.bg/cars/2018/06/18/dobyr-shofior-losh-shofior-za-edni-100-lv-grajdanska-za-drugi-1100.379641", "text": "Поскъпване за едни, поевтиняване за други. Такава ще е ситуацията, ако се въвдете системата \"бонус - малус\" за Гражданската отговорност. За нарушителите застраховката може да скочи от 100 до 400%, за изрядните пък - да поевтинее с 8 до 42%.\r\nТака ако сега полицата е около 200 лева, то нарушителите ще плащат около 1000 до 1100 лева, а пък изрядните ще плащат около 100 лева или дори по-малко.\r\nТова показват обобщените сметки в поръчания от Комисията за финансов надзор (КФН) доклад на консултантската компания “Ърнст енд Янг”.\n\n\n\r\nРазработката предлага 11 сценария, които комбинират различни фактори за определяне на цената, пише \"\". Вариантите се различават по размера на точките, които носят различни фактори за определяне на цената на полицата.\r\n                    \r\n                    \r\nИдеята на новата методика ще е всеки застраховател да избере как да постъпва с недобросъвестните и да стимулира останалите.\n\r\nФакторите, които в момента определят цената на задължителната полица - стаж на шофьора, възраст, населено място и кубатура на колата, ще се запазят.\n\r\nКъм тях ще бъдат добавени и такива, които оценяват поведението на пътя в последната година и всяка следваща след въвеждане на новата система.\n\r\nВсяко от документираните от КАТ нарушения ще носи точки, като тежестта им зависи главно от размера на санкциите, предвидени в закона. При рецидив наказателните точки се удвояват.\n\r\nВсеки от вариантите предвижда да се водят две досиета - на водачите и на автомобилите.\n\r\nДостъп в реално време до тях ще имат както застрахователите и гаранционният фонд, така и контролните органи.\n\r\nМощността на колата, годината на производство, техническите прегледи, редовното ѝ поддържане ще влязат в досието на автомобила и също ще носят наказателни точки.\n\r\nПрез миналата седмица финансовият регулатор изпрати доклада за обсъждане в транспортното и вътрешното министерства тъй като се оказа затруднен в избора на водещ сценарий. Очаква се през есента да се проведе обществено обсъждане.\n\r\nОт финансовия регулатор, ръководен от Карина Караиванова, отказаха коментар по темата, докато не се произнесат МВР и транспортното министерство.\r\n ", "date": "2018.06.18", "title": "Добър шофьор – лош шофьор: За едни 100 лв \"Гражданска\", за други – 1100"}
{"url": "https://www.dnes.bg/stranata/2018/06/18/kamion-se-vriaza-v-ceh-shofioryt-zagina-na-miasto.379704", "text": "Камион се вряза в дърводелски цех в димитровградското село Горски извор. Инцидентът е станал към 17 часа, предаде БНР.\r\nШофьорът на камиона е починал на място, съобщиха от Центъра за спешна медицинска помощ. По първоначална информация няма пострадали работници в цеха.\r\nПри друг инцидент по време на работа в Разград е починал 53-годишен кранист. Сигналът за инцидента е получен към 13.30 ч. съобщи ОД на МВР.\r\nРаботникът, който е от град Божурище, е починал на място, пристигналите медици от \"Спешна помощ\" само констатирали смъртта му.\r\nМъжът работел на строителна площадка на разширението на предприятие. Той се качвал по стълба, но на първото или второто стъпало паднал, като се предполага, че е получил инфаркт или инсулт. От Инспекцията по труда не коментираха, защото проверката на мястото на инцидента още не е приключила.", "date": "2018.06.18", "title": "Камион се вряза в цех, шофьорът загина на място "}
{"url": "https://www.dnes.bg/stranata/2018/06/18/helpbook-zaplahi-za-ubiistvo-romsko-nashestvie-v-mladost-3.379638", "text": "Обзорът от последните дни започваме с , озаглавен \"Зов за помощ\", адресиран до Президента и главнокомандващ БА Румен Радев.\r\nЗасегнатият разказва, че от известно време получава заплахи за живота и здравето си както и на цялото си семейство - баща, брат, майка и други роднини.\r\n\"Заплахите се състоят в това, че неизвестни лица (ловци на глави) могат по всяко едно време да убият някой от семейството ми или да го отвлекат и продадат като човешка стока\", опасява се подателят на сигнала.\r\nМолбата му е да се провери дали съществува информация за такива заплахи в агенциите за сигурност и при положителен отговор да бъде прекратен този психически тормоз.\r\r\n                    \r\n                    Съобщиха ни и за .\r\n\"Пред блок 313, върху тревната площ постепенно се формира ново гето! След монтирането на каравана и активното и използване от неопределен брой лица, като постоянно или временно жилище, от няколко дни към \"катуна\" се е присъединил нов \"автомобил\" директно на поляната. Преди няколко месеца в квартала е имало акция за принудително премахване на автомобили, паркирали върху тревните площи, но може би тя не се е отнасяла за такива, които се ползват като постоянни жилища\".\r\nПотребителят моли без значение дали въпросът е от \"компетенцията\" на полицията, или на някоя от общините  - майки, проблемът да се реши.\r\n във Варна продължават - отново са заснети опасни кабели, които висят над улици, тротоари и главите на пешеходците.\r\nВ същото време, след големите дъждове, наноси от кал и асфалт се изляли в канализацията на ул. \"Феликс Каниц\" 50 и зад ул. \"Васил Друмев\" 63. Авторът на предлага да се прочистят преди следващия дъжд и ако има възможност да се сложи по-голяма решетка, която да поеме водата от съседните улици. \r\nСъщият потребител преди седмица подаде за , благодарни сме на Община Варна и Общинско предприятие \"Общински паркинги и синя зона\" за навременната и адекватна реакция!\r\nАко и Вие видите нередност, проблем, с който се сблъсквате всеки ден и искате да подадете сигнал - направете го онлайн в !\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.06.18", "title": "HelpBook: Заплахи за убийство, ромско нашествие в \"Младост\" 3"}
{"url": "https://www.dnes.bg/rusia/2018/06/18/evrosyiuzyt-ne-puska-turisti-i-pari-ot-krim.379687", "text": "Европейският съюз удължи с една година санкциите, които прилага срещу присъединения от Русия Кримски полустров. До следващото лято се забранява вносът на стоки, произведени на полуострова, туристическите пътувания и европейските инвестиции в анексираната територия.\n\r\nКримските икономически санкции са единствените, които ЕС поддържа на годишна база, за разлика от останалите ограничения, свързани с Украйна, които се подновяват на всеки шест месеца.\n\r\nДо 23 юни 2019 г. европейските компании няма да могат да купуват недвижимост в Крим, да финансират местни компании или да осигуряват услуги, предлагани от тях. Европейските круизни кораби в Черно море няма да могат да спират на кримските руски пристанища, нито живеещи на полуострова местни жители, ще могат да пътуват на туризъм в Европа.\r\n                    \r\n                    \r\nЗабранен остава и износът на стоки и технологии за кримски компании или за използване в Крим през чуждестранни фирми в областта на енергетиката, транспорта и телекомуникациите. ЕС не допуска европейско участие в търсенето на газ, петрол и минерални ресурси на територията на руски Крим, както и доставката на апаратура и технологии за тях. Ограничено е и предоставянето на европейско ноу-хау и изпълнителско участие в каквито и да е инфраструктурни проекти в региона.\n\r\nЕС е силно ангажиран със суверенитета и териториалната цялост на Украйна, заяви върховният представител за външната политика на Съюза Федерика Могерини. ЕС не признава присъединяването на Крим към Русия през 2014 г. и го смята за нарушение на международното право.\n\r\nОчаква се ЕС да поднови и други икономически санкции, наложени на Русия заради анексията, които изтичат в края на юли. Става дума за забраната близки до Кремъл банки и компании да се търгуват на европейските борси, както и ограниченията за вноса и износа на оръжия, стоки с двойна употреба и технологии за добив на нефт и газ на територията на цялата федерация.\n\r\nРешение за тях се очаква да бъде взето от европейските лидери на срещата им в края на месеца в Брюксел. Германският канцлер Ангела Меркел и френският президент Еманюел Макрон ще докладват на колегите си за изпълнението от страна на Русия на ангажиментите й по Минските споразумения, чието цялостно прилагане е условие за отпадането на този вид санкции.\r\n ", "date": "2018.06.18", "title": "Евросъюзът не пуска туристи и пари от Крим"}
{"url": "https://www.dnes.bg/sofia/2018/06/18/potop-buria-navodni-ulici-i-podlezi-v-sofiia.379706", "text": "Силна гръмотевична буря се разрази над София, на места има данни за градушка.\r\nНаводнени са улици и подлези, включително свързани с метрото.\r\nВ социалните мрежи вече има многобройни снимки за проблеми с придвижването заради пороя.\r\nПоради обилния дъжд във всички райони на София временно е спряно движението на трамваите по ул. \"Каменоделска\", по бул. \"Дондуков\" и пл. \"Възраждане\", съобщи кметът на София Йорданка Фандъкова във Facebook.\r\nНа някои места в града не работят светофарните уредби и движението е силно затруднено. Всички технически и аварийни екипи са на терен и ще работят до отстраняване на повредите и отводняване на завиряванията.\r\nПодадените сигнали за проблеми са над 100.", "date": "2018.06.18", "title": "Потоп: Буря наводни улици и подлези в София"}
{"url": "https://www.dnes.bg/zvezdi/2018/06/18/iavor-baharov-se-krotna-zajivia-s-aktrisa.379665", "text": "Опърничавият Явор Бахаров най-сетне е укротен. От няколко седмици актьорът живее под един покрив с приятелката си Рая Пеева, също актриса. Двамата са заедно от две години и решили, че вече е настъпил моментът за следваща стъпка, да свият семейно гнездо, съобщава \"България днес\".\r\nЯвор и Рая решили да живеят заедно и започнали да си търсят апартамент под наем. В общото жилище двамата са си разпределили задачите – Бахаров бързо завзел кухнята, а прането е отредено за половинката му. Чистенето ще го практикуват заедно.\r\nБлизки до двойката разказват, че засега не планували бебе, тъй като Рая била в пика на кариерата си. След ролята си в \"Скъпи наследници\" интересът към нея не спира да расте.\r\nВижте още за звездите в", "date": "2018.06.18", "title": "Явор Бахаров се кротна. Заживя с актриса"}
{"url": "https://www.dnes.bg/stranata/2018/06/18/deteto-na-ubitata-iveta-pri-socialnite-v-aitos.379684", "text": "3-годишното дете на пребитата до смърт в Айтос Ивета Тинева е с наложена мярка за закрила от социалните служби в Айтос.\n\n\n\n\r\n\"Сами разбирате, че не можем да кажем къде е детето, но то е добре. Спокойно е, храни се, не изглежда травмирано\", обясниха от дирекция \"Социално подпомагане\" в Айтос.\r\nОт там уточниха, че в момента тече процедура за уведомяване на близки и роднини както на убитата Ивета, така и на бащата на детенцето Теньо Енчев, който бе задържан.\r\n\"Изпратили сме писма до роднини, които не живеят на територията на нашата община. Разговаряли сме и с близките на бащата, към които детето е привързано. Търси се най-добрият вариант за момченцето. Едва ли ще се стигне до настаняване в приемно семейство\", коментираха пред \"\" още социалните в Айтос.\r\r\n                    \r\n                    Междувременно наблюдаващият прокурор по случая Елгина Чалъмова от Бургаската окръжна прокуратура каза, че най-вероятно утре или в сряда ще внесе в съда искане за налагане на постоянна мярка за неотклонение \"задържане под стража\" за Енчев.\r\nСрещу него е повдигнато обвинение за умишлено убийство по чл.115 от НК, за което законът предвижда от 10 до 20 г. лишаване от свобода.", "date": "2018.06.18", "title": "Детето на убитата Ивета – при социалните в Айтос"}
{"url": "https://www.dnes.bg/stranata/2018/06/18/lomska-saga-ekshyn-s-otvlecheno-kuche-i-zaplashvan-policai.379691", "text": "Сцена като от екшън филм се разигра в Лом през уикенда. \r\nТрима души нахлули в дома на полицай и отвлекли кучето му, съобщава  Ломските Бони и Клайд, заедно със свой съучастник, влезли в къщата на служителя на МВР, извили ръцете му, хванали го за гушата и започнали да го заплашват. Домакинът не могъл да окаже съпротива.\r\nДокато полицаят бил притиснат от един от мъжете - криминално проявеният Е.А., жената извела кучето от сградата. Причината за нападението били неизчистени финансови сделки. Кучето - порода белгийска овчарка - щяло да е компенсация за борча на ченгето. \r\nПо-късно потърпевшият сигнализирал в полицията за случилото се. Полицаят познавал нападателите и веднага съобщил имената им.\r\r\n                    \r\n                    48-годишният Е.А от Лом и жената, с която живее на семейни начала - 28-годишната В.И. от Перник, заедно с 48-годишният К.К, били заловени няколко часа по-късно същата вечер. Заподозрените са отведени в районното полицейско управление. \r\nКучето обаче не е намерено. Бандитите са го скрили и отказват да посочат местонахождението му на органите на реда и собственика му. \r\nПо случая е образувано досъдебно производство. Е.А е задържан за 24 часа. Той е осъждан за кражби на автомобили и участие в трафик на хора.  ", "date": "2018.06.18", "title": "Ломска сага: Екшън с отвлечено куче и заплашван полицай"}
{"url": "https://www.dnes.bg/mish-mash/2018/06/18/bebe-se-rodi-v-parijki-vlak-shte-se-vozi-bezplatno.379705", "text": "Парижката обществена транспортна компания RATP съобщи, че момченцето, родило се днес в неин влак във френската столица, ще се вози безплатно в Париж, докато стане на 25 години, предаде Асошиейтед прес.\r\nКомпанията обяви днес в Туитър за раждането на детето, което е смутило трафика по една от влаковите линии в столицата. Група спасители са се погрижили за майката и детето и са ги отвели в най-близката болница. Новината за \"непредизвестеното раждане\" обиколи екраните на парижките влакове.\r\nВлаковата линия RER A изрази \"искрените си поздравления\" към майката на бебето и написа в Туитър, че трафикът е нормализиран.\r\nМного парижани посрещнаха радостно новината за раждането в социалните мрежи. Други обаче отбелязаха, че влаковият трафик в Париж често бива смущаван от стачки и други инциденти. (БТА)\r\n ", "date": "2018.06.18", "title": "Бебе се роди в парижки влак, ще се вози безплатно "}
{"url": "https://www.dnes.bg/obshtestvo/2018/06/18/milena-milotinova-shte-byde-moderator-na-kosak.379660", "text": "Милена Милотинова ще бъде модератор във втория ден на Конференцията на комисиите по европейски въпроси на парламентите в ЕС (КОСАК), която се провежда от 17 до 19 юни в София. \n\r\nВодещата на предаването \"Брюксел 1\" по Bulgaria ON AIR ще модерира панел за бъдещето на кохезионната политика на Европейския съюз. В него ще бъдат обсъдени начините за ефективно разпределяне и разходване на европейските бюджети след 2020 година. \n\r\nВ дискусията ключови говорители ще бъдат Томислав Дончев, заместник министър-председател на Република България, Искра Михайлова, председател на Комисията по регионално развитие в ЕП и Дана Спинант, директор за бюджета, комуникациите и общите въпроси, Главна дирекция Регионална политика на ЕК.\r\n                    \r\n                    \r\nТемите във фокуса на двудневната конференцията са: Постижения на българското председателство на Съвета на ЕС, Интеграция и свързаност на Западните Балкани – нов стимул за политиката по разширяване на ЕС, Изграждане на обединена и справедлива Европа, и Европейско междупарламентарно сътрудничество.\n\r\nНа събитието днес премиерът на Република България Бойко Борисов обобщи постиженията на българското председателство на Съвета на ЕС. В дискусиите на събитието участват също Кристиан Вигенин, председател на Комисията по европейските въпроси и контрол на европейските фондове, вицепремиерът и външен министър Екатерина Захариева, министърът на българското европредседателство Лиляна Павлова, Лука Жаие, председател на Европейския икономически и социален комитет (ЕИСК), Франс Тимерманс, първи заместник-председател на Европейската комисия, Марийд Макгинес, заместник – председател на Европейския парламент, както и представители на парламентите на страните от ЕС.\n\r\nКонференцията КОСАК е заключителната среща от Парламентарното измерение, в която участват делегации на комисиите по европейските въпроси на националните парламенти на държавите-членки на ЕС и наблюдатели от страните-партньори. \n\r\nТя дава възможност на парламентаристите да обсъдят въпроси от европейския дневен ред и дейността на КОСАК за периода на председателството, както и да обменят добри парламентарни практики. В края на КОСАК ще бъдат обсъдени Приносите и Заключенията, а председателите на комисиите ще гласуват и приемат двата документа.", "date": "2018.06.18", "title": "Милена Милотинова ще бъде модератор на КОСАК "}
{"url": "https://www.dnes.bg/art/2018/06/18/dva-unikalni-koncerta-na-ansambyl-filip-kutev.379640", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРазнеслият по целия свят красотата на българския фолклор ансамбъл \"Филип Кутев\" ще изнесе два концерта - на 21 юни в Летния театър в Бургас и на 26 юни в криптата на храм-паметника \"Св. Александър Невски\".\r\nТе са посветени на 115-годишнината от рождението на Филип Кутев и 110-годишнината от рождението на Мария Кутева.\n\r\n\"В Бургас не сме били от 2014 г. Отиваме със съвсем нова програма. Музиката е от всички, които са участвали в създаването на ансамбъла и оформят класическия му репертоар\", каза директорът на фолклорен ансамбъл \"Филип Кутев\" проф. д-р Елена Кутева.\n\r\nВ \"България сутрин\" тя посочи, че артистичният директор Георги Андреев е направил прекрасен аранжимент на едно от най-старите парчета, което сега звучи прекрасно в контекста на новия инструментариум.\r\n                    \r\n                    \r\n\"Най-добрите образи като танци и песни от създаването на ансамбъла. Някои неща са запазени, други имат леки промени. Имаше необходимост от лека адаптация\", допълни композиторът и диригент Георги Андреев пред .\n\r\nПо думите му в момента се наблюдава завръщане и засилване на интереса на младите хора към фолклора - факт, който изключително много го радва.", "date": "2018.06.18", "title": "Два уникални концерта на ансамбъл \"Филип Кутев\""}
{"url": "https://www.dnes.bg/balkani/2018/06/18/novoto-ime-severna-makedoniia-i-bylgarskite-interesi.379622", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРъка за ръка на брега на Преспанското езеро Зоран Заев и Алексис Ципрас подписаха споразумението за новото име на Македония.\r\nДокато двамата премиери се прегръщаха и с усмивки позираха пред камерите, последваха протести в Скопие и Атина срещу решението им.\r\nКак договорът и името Република Северна Македония ще засегнат българските интереси коментира бившият ни посланик в Македония Александър Йорданов.\n\n\n\r\n\"Политиците обичат да се усмихват, защото невинаги разбират какви проблеми следват след техните усмивки. За да стане реалност това, което подписаха Заев и Ципрас, трябва да се извърви дълъг път\", коментира Йорданов пред .\r\r\n                    \r\n                    Той подчерта, че президентът на Македония Георге Иванов няма да сложи подписа си под този договор и ще го върне в парламента. Мнозинството е много крехко и отхвърлянето на ветото ще бъде трудно, отбеляза Йорданов.\r\n\"Наесен пък предстои референдум, на който македонците трябва да кажат дали приемат промяна на името. С този договор гърците отказаха категорично македонците от техните претенции за антична история\", посочи още Йорданов.\r\nСпоред него проблемът сега е, че македонците ще трябва да се впишат в нашето историческо пространство и да извлекат от него своята история.\r\n\"Или трябва да не се срамуват от българското в своята история, или трябва да влязат в някакъв конфликт. Оставихме открити тези въпроси и ги дадохме в ръцете на смесена комисия, която да ги решава. България беше зрител - нито съдия, нито участник\", обясни бившият ни посланик в Скопие.\r\n\"Албанските политически партии в Македония са най-доволни от този договор. Те не виждат себе с в историята, както досега беше представяна, в името и символите на Република Македония\", каза още Йорданов.", "date": "2018.06.18", "title": "Новото име \"Северна Македония\" и българските интереси"}
{"url": "https://www.dnes.bg/zvezdi/2018/06/18/dvoika-sa-biibyr-celuna-heili-bolduin-v-niu-iork.379626", "text": "Джъстин Бийбър преживя труден момент в живота си след повторната раздяла със Селена Гомес. Певецът имаше кратка афера с Баскин Чемпион, но и тази връзка приключи бързо. На помощ в трудния момент му се притече приятелката от детството Хейли Болдуин.\r\nЗа двамата често се говореше, че имат връзка още преди години, но скоро Хейли бе уверила, че е гадже с музиканта Шон Мендес.\r\nВсе пак по време на почивка в Маями, Хейли бе засечена с Джъстин, а кадрите ясно показваха, че двамата се отнасят доста нежно един с друг.\r\nЕто, че двамата решиха да не крият повече връзката си и се целунаха открито в Ню Йорк. В същия ден Бийбър се снима и с различни свои фенове и снимките скорострелно се разпространиха из социалните мрежи.\r\nВижте още за звездите в", "date": "2018.06.18", "title": "Двойка са! Бийбър целуна Хейли Болдуин в Ню Йорк"}
{"url": "https://www.dnes.bg/balkani/2018/06/18/nad-1-mln-dushi-sybra-erdogan-na-miting-v-istanbul.379625", "text": "Под заглавия \"Истанбул взе решение\" (в. \"Йени шафак\"), \"Истанбул написа епопея\" (в. \"Йени акит\"), \"Голям Истанбул каза \"продължаваме\" (в. \"Стар\") турските вестници днес съобщават за огромния предизборен митинг в Истанбул вчера на управляващата Партия на справедливостта и развитието (ПСР).\n\r\n\"Йени шафак\" посочва, че гражданите \"са залели като порой\" площад \"Йени капъ\" независимо от лошото време и проливния дъжд. Според цитирани от вестника оценки митингът е събрал около милион и 300 хиляди души.\n\r\n\"Нека отсега да ни е честит празникът на демокрацията 24 юни\", заяви пред присъстващите президентът Реджеп Тайип Ердоган в знак на увереност, че ще извоюва победа на изборите тази неделя.\r\n                    \r\n                    \r\n\"Днес отново Истанбул пише епопея. Давате (ни) сила и смелост\", заяви още държавният глава, цитиран от \"Стар\".\n\r\nМного от турските вестници обръщат внимание на думите на Ердоган, че това е \"най-бащинският митинг\". Това определение той даде, след като поздрави присъстващите с Деня на бащата.\n\r\n\"Най-бащинският митинг в Деня на бащата е в Истанбул\", цитира в свое заглавие в. \"Хабертюрк\" думите на президента. \"Най-бащинският митинг\", гласи заглавието по темата и на в. \"Гюнеш\", пише БТА.\n\r\n\"Сабах\" посочва, че в последната неделя преди изборите на 24 юни президентът и председател на ПСР Реджеп Тайип Ердоган е провел грандиозен митинг с участието на стотици хиляди хора. На митинга Ердоган е заявил, че в редица проекти в Истанбул през последните 16 години (в които на власт е ПСР) са били инвестирани 236 милиарда турски лири, а визията на града за образованието, инфраструктурата и бизнеса е била значително подобрена. Правителството на ПСР е увеличило броя на университетите от 21 на 57, а осъществяването на голям брой проекти, имащи за цел да превърнат мегаполиса в културен център, продължава.\n\r\n\"Западът гледа към 24 юни\", посочи още на митинга Ердоган, цитиран от в. \"Хюриет\". \"Какво чака Западът? Как да бъде свален Ердоган. Готови ли сте да дадете нужния урок на Запада?\", запита президентът множеството.\n\r\nОсвен към Запада той отправи критики и към опозицията, пише \"Акшам\". \"Истанбул е град, преживял фашизма на НРП (опозиционната кемалистка Народнорепубликанска партия) до мозъка на костите си\", каза той, напомняйки за миналото на преврати на Турция и за екзекуцията на министър-председател.\r\n\"Сега станали и приказват за религиозна свобода\", посочи още Ердоган и напомни за възраженията и съдебните действия, предприети от НРП за анулиране на поправката, с която на туркините бе разрешено да носят забрадки.", "date": "2018.06.18", "title": "Над 1 млн. души събра Ердоган на митинг в Истанбул"}
{"url": "https://www.dnes.bg/sofia/2018/06/18/na-zemiata-po-ochi-i-v-beleznici-nakazanieto-za-edin-gratischiia.379642", "text": "Млад мъж бе наказан с белезници и поваляне по очи на земята на софийска спирка.\r\nВидео как двама полицаи са притиснали младия мъж и го закопчават се появи в социалната мрежа Facebook.\r\nСлучката се разиграва близо до трамвайна спирка, в района на метростанция \"Западен парк\", съобщи потребител на Facebook. Той е озаглавил видеото си: \"Билети и карти за проверка\".\r\n\"За един билет!\", чува се мъж, който се възмущава зад кадър.\r\n\"Хората на спирката, станали свидетели на цялата ситуация твърдяха, че е задари билет. Това се и чува в клипа. Каква точно е предисторията - не мога да ви кажа, започнах записа веднага след като видях случващото се\", пише Атанас Янакиев.\r\r\n                    \r\n                     \r\nКлипът, публикуван от него, е получил над 600 реакции и е споделен над 100 пъти само за час. Коментарите са над 200, в които хората се възмущават от тежкото наказание.\r\n\"Това момче е от Люлин. Казва се Дидо и има епилепсия и въобще не е добре, получава постоянно припадъци\", пише в един от тях.\r\nСпоред информация на Dnes.bg младежът е арестуван, защото е псувал и обиждал полицаите.\r\n\"Опасен гратисчия\", иронизира друг, а трети пита дали ако момчето беше син на някой от полицаите, щяха да се отнесат така с него. \"Позор за българската полиция\", заключава жена в коментара си.\r\n\"За милиони няма закони, за кокошка няма прошка...\", обобщава друг коментар.\r\n\"Убийците са на свобода, а те тръгнали да се правят на велики на момче без билет\", допълва трети.\r\nИма и защитници на акцията.\r\n\"Правилно! Няма да плащаме всички останали като попове, а други да са големи тарикати. Винаги съм се изумявал как редовни пътници защитават нередовни от контролите\", пише потребител.", "date": "2018.06.18", "title": "На земята, по очи и в белезници! Наказанието за един гратисчия?"}
{"url": "https://www.dnes.bg/rusia/2018/06/18/zadavat-li-se-protesti-v-rusiia-zaradi-pensionnata-vyzrast.379615", "text": "Президентската администрация в Русия започва да събира данни от федералните региони как се посреща готвеното вдигане на пенсионната възраст. Властите се опасяват от протести и обмислят начини да намалят негативните реакции сред населението, пише \"Ведомости\".\n\r\nДържавната дума се очаква да разгледа проектозакон за вдигане на пенсионната възраст в страната от 55 на 63 години за жените и от 60 на 65 години за мъжете. Същевременно Кремъл уверява, че подготвя мерки, чрез които пенсиите да се увеличават по-бързо от инфлацията.\n\r\nПолитологът Николай Миронов припомня твърде мащабните протести при опит за подобна реформа във Франция. \"У нас мащабът не е голям - хората ги е страх да протестират. Затова протестът най-вероятно ще бъде с приказки по кухните, но и кухненският протест в Русия е опасен - през 80-те тъкмо заради него в крайна сметка се разпадна цялата система\", предупреждава той.\n\n\r\r\n                    \r\n                    Според източник от правителството в случай на остра реакция сред жителите на Русия властите може да смекчат параметрите на реформата. Това е стандартен ход, пише вестникът, цитиран от Би Би Си: първо да се внесе в парламента най-твърдият вариант, после малко да бъде смекчен за успокояване на обществеността.\n\r\nПо думите на източник от руската президентска администрация Владимир Путин може да внесе поправки в проекта през септември, когато се предвижда второто му четене. \"Ако има рязко негативна реакция, той ще бъде смекчен. Ако няма такава, ще оставят версията, която ще внесе правителството\", обяснява той.\n\r\nОпасенията на администрацията са съвсем естествени, но в момента протести не се очакват, коментира изданието - сегашните пенсионери вече нехаят за реформата, а бъдещите още не мислят за пенсия. Реформата обаче ще съдейства за трупане на недоволство в руското общество.\n\r\nПравителството е заложило в проекта \"известна възможност за пазарлък\", смята експертката Татяна Становая, която коментира ситуацията пред \"РБК\". Тя не изключва Владимир Путин да направи \"жест на добронамереност, принуждавайки правителството да направи социално значими отстъпки\". Така според нея руският лидер \"ще запази имиджа си\", въпреки че ще вземе непопулярно решение.\n\r\nЗа руското правителство вдигането на пенсионната възраст \"не е възможност да приключи завинаги с неприятния въпрос за балансиране на системата, а начало на цяла поредица промени в нея\", твърди \"Комерсант\".\n\r\n\"Въпросът е дали правителството ще организира за всяко подобно решение световно първенство\" като започналия в Русия футболен Мондиал 2018 - \"за такива отвличащи маневри няма да стигнат никакви пари, дори спестените за сметка на пенсионната система\", изтъква всекидневникът.", "date": "2018.06.18", "title": "Задават ли се протести в Русия заради пенсионната възраст?"}
{"url": "https://www.dnes.bg/top-novini/2018/06/18/v-mol-v-sofiia-pred-publika-eto-kak-nervak-vilnee-s-noj-video.379628", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНервен клиент се нахвърли на охранител в един от софийските молове, извади нож и замахна няколко пъти към него.\r\nКакто Dnes.bg писа екшънът се разигра вчера Serdika Center пред магазин за дрехи на известна марка.\n\r\nВидео от нападението се появи в социалните мрежи. Мъжът, публикувал кадрите, станал свидетел на саморазправата.\r\n\"Станах свидетел на изключителна простотия. Мъж нападна с нож охранителя на магазин в Serdika Center, който искаше да им провери багажа, тъй като се включиха детекторите на изхода, когато излизаха\", написа Борис Колев.\r\n\"И по моловете ли започнахме да се избиваме вече?\", пита възмутено човекът.", "date": "2018.06.18", "title": "В мол в София, пред публика: Ето как нервак вилнее с нож (ВИДЕО)"}
{"url": "https://www.dnes.bg/politika/2018/06/18/mikov-kym-bsp-kreschendoto-ne-uvelichava-argumentite.379633", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ сряда предстои да бъде внесен вотът на недоверие към управляващата партия ГЕРБ от страна на опозицията БСП. Вотът е за провал в сектор \"Сигурност\".\r\n\"Високият тон на Нинова създава усещане за противопоставяне, но не дава аргументи за доверие в обществото. Истинската подкрепа на гражданите се получава само с идеи, не с кресчендо\", каза пред бившият вътрешен министър и бивш лидер на БСП Михаил Миков.\r\nТой нарече \"парадоксално\" подкрепянето на позицията на ГЕРБ за българската армия и последвалото през следващата седмица внасяне на вот на недоверие за сектор \"Сигурност\".\r\r\n                    \r\n                    \"Мотивите за вота все още нямат публичност. Вотът трябва да мине през предварителна фаза, да се подготви\", каза Миков.\n\n\r\nБившият вътрешен министър изрази мнение, че в краткосрочна перспектива поведението на управляващите и опозицията би довело до апатия на хората към политиката.\r\n\"Даже във високия тон ГЕРБ и БСП започнаха да си приличат. ГЕРБ така се появиха на политическата сцена. Политиката на президента Радев е на разграничение\", добави още той.\r\nВъв връзка с хипотетично заявяване на по-активна политическа роля на президента, бившият председател на БСП каза, че ще стане ясно в края на президентския мандат дали той ще реализира проект за активно политическо участие.\r\n\"Смятам, че президентът Радев умело балансира, а управляващите биха го етикетирали към опозицията\", уточни Миков.\r\nМихаил Миков заяви, че отношенията в управляващото мнозинство не дават достатъчно аргументи да се очакват предсрочни избори. Той допълни, че управляващите имат за цел да реализират властта си на базата на сегашния парламентарен съюз.", "date": "2018.06.18", "title": "Миков към БСП: Кресчендото не увеличава аргументите!"}
{"url": "https://www.dnes.bg/usa/2018/06/18/melaniia-mrazi-da-vijda-deca-otdeliani-ot-roditelite.379637", "text": "Конгресмени от американската Демократическа партия разкритикуваха разделянето на деца от техните родители, които са без документи в САЩ. Въпросът е в центъра на ожесточена полемика в САЩ, която накара дори първата дама Мелания Тръмп да пледира за постигане на бързо споразумение в Конгреса, предаде Франс прес.\n\r\nМелания Тръмп каза, че \"мрази да вижда как деца са отделяни от техните семейства и се надява, че двата лагера в Конгреса ще могат най-накрая да постигнат съгласие, за да доведат до край извършването на успешна реформа в областта на имиграцията\", заяви пред Си Ен Ен директорката по връзките с обществеността на Мелания Тръмп - Стефани Гришам.\n\r\n\"Госпожа Тръмп мисли, че ние трябва да бъдем една страна, която уважава всички закони, но също и една страна, която управлява със сърцето си\", допълва тя.\r\n                    \r\n                    \r\nВ петък американската администрация разкри, че нейната нова политика на нулева толерантност на границата с Мексико е довела от средата на април до разделянето на 2000 деца от техните родители, задържани за незаконно влизане в САЩ. \n\r\nТова породи бурна полемика. Президентът Доналд Тръмп обвини демократите, че са отговорни за тази ситуация и поиска да се сложи край на нея посредством одобряване на голяма реформа на имиграционната система. Въпросът буксува в Конгреса вече месеци наред.\n\r\n\"Демократите могат да намерят решение на принудителното разделяне на семейства на границата, като поне веднъж заработят с републиканците по новия закон\", написа в събота Тръмп в Тwitter.\n\r\n\"На никого не му харесва да гледа как бебета са изтръгвани от ръцете на майките им\", каза пък вчера близката съветничка на Тръмп - Келиан Конуей, пред Ен Би Си.\n\r\nДемократичната опозиция се разбунтува срещу тази политика, която поражда несъгласие и в редиците на републиканците.\n\r\n\"Тази политика е наричана \"политика на нулева толератност\", но по-доброто име за нея е \"политика на нулева човечност\", каза сенаторът демократ Джеф Меркли от щата Орегон, който бе начело на група конгресмени от Демократическата партия, посетили границата с Мексико.\n\r\n\"Напълно неприемливо е да се травмират децата с цел изпращане на политическо послание на възрастните зад граница\", допълни той.\n\r\nДелегацията, ръководена от Меркли, посети и супермаркет, превърнат във временен приемен център за 1500 деца на мигранти. След визитата Меркли определи политиката на американската администрация като \"дяволска\".\n\r\nБившият американски президент Бил Клинтън пък написа в Тwitter: \"Тези деца не трябва да бъдат използвани като средство за преговори\". Бившата първа дама Лора Буш също открито разкритикува републиканския подход. \"Живея в един граничен щат. Разбирам нуждата от укрепване и защита на нашите международни граници, но тази политика на нулева толератност е жестока и това направо ми къса сърцето\", написа в редакционен коментар във в. \"Вашингтон пост\" Лора Буш, съпругата на републиканския президент Джордж Буш-младши, живееща щата Тексас.\n\r\nТемпото на разделяне на деца от родителите им ясно се ускори в началото на май, когато министърът на правосъдието Джеф Сешънс обяви, че всички мигранти, минали незаконно границата, ще бъдат задържани, независимо дали са придружавани от непълнолетни или не. Но децата не могат да бъдат пращани в затвор, където са задържани близките им, което води до отделянето им от техните родители.\n\r\nРазделените по въпроса републиканци изглежда са готови да предложат в идните дни два проектозакона. Единият удовлетворява твърдото крило в партията, а другият се опитва да помири умерените и консерваторите, но включва и исканията на Тръмп, по-специално отпускането на 25 милиарда долара за изграждането на стена по границата с Мексико. В този текст на проектозакон ще има и изменение, което уверява, че \"непълнолетните, придружавани от възрастни, хванати на границата, няма да бъдат разделяни от родителите им\", разказва републикански източник. \r\n/БТА/ ", "date": "2018.06.18", "title": "Мелания мрази да вижда деца, отделяни от родителите"}
{"url": "https://www.dnes.bg/stranata/2018/06/18/ubiecyt-ot-aitos-s-pylni-samopriznaniia.379645", "text": "Мъжът, който преби до смърт приятелката си в Айтос направи пълни самопризнания, съобщиха от Главната прокуратурата. \r\n27-годишният Теньо Е. е задържат за 72 часа от окръжната прокуратура и в следващите дни предстои да му бъде повдигнато обвинение. \r\nПрипомняме ви, че мъжът преби от бой 19-годишната си приятелка през нощта на 16 юни. Всичко това се разиграва пред очите на 2-годишното им дете.\n\n\n\r\nСигналът до полицията е подаден от съседите, които чули викове. \r\nТова не е първият сигнал срещу мъжа. По данни на властите преди повече от година полицейски служители отново са били алармирани от живущите в сградата. По това време обаче жената е отрекла всякакви твърдения за домашно насилие от страна на обвиняемия. \r\r\n                    \r\n                    Според Румяна Арнаудова, говорител на главния прокурор, мъжът е изтърпял 6-годишна ефективна присъда и наскоро е излязъл от затвора.\r\nВ следващите дни Окръжна прокуратура - Бургас предстои да внесе в съда искане за определяне на постоянна мярка за неотклонение \"задържане под стража\". \r\n ", "date": "2018.06.18", "title": "Убиецът от Айтос с пълни самопризнания"}
{"url": "https://www.dnes.bg/zvezdi/2018/06/18/zvezdi-okupiraha-lozenec-otkriha-morskiia-sezon-na-iug.379655", "text": "\nКуп звезди се стекоха през уикенда за откриването на новия сезон на Hacienda Beach в Лозенец. Mr.K, DimoBG, Dj Vasquez, Vera Russo и легендарният български DJ MC Kamen застанаха зад пулта и заредиха най-горещите хитове на това лято. Собственикът на клуба Димитър Тодоранов също влезе в ролята на резидент и пускаше свои любими парчета по време на откриващия уикенд. \n\r\nЗа партито акостираха поп дивите Белослава и Маги Джанаварова, Орлин Павлов, Ева Веселинова от \"Господари на ефира\", Борислав Комсийски от ВИП Брадър, дизайнерът Фатих Осман, певицата Боряна Баташова и други.\n\r\nБившият министър Кристиян Кръстев, който впоследствие се обърна към вярата и стана иподякон, също бе запазил сепаре и купонясваше с приятели.\r\n                    \r\n                    \r\nСлед откриването стана ясно, че и тази година любителите на караокето ще могат да демонстрират възможностите си всеки понеделник в компанията на Игор и Иван, а вторниците ще са запазени за черната музика. В сряда ще стартира нов лейбъл от партита под името No Orders, вдъхновен от фестивала Burning man. Резидент на No Orders е DJ Diaas, а специален гост на 15-ти август, ще е един от най-провокативните и разпознаваеми артисти на Burning Man – Concret. Четвъртъците пък са запазени за Венци Венц и неговото авторско парти. \n\r\nОт 20 до 30 юли в клуба за първи път ще се проведе и лятна арт академия за деца под ръководството на Калина Попова. Малките таланти от школата по рисуване ще творят по три часа на ден на малкия плаж в Лозенец. В края на академията всички малчугани ще подредят в обща изложба творбите, които са създали на брега на морето.", "date": "2018.06.18", "title": "Звезди окупираха Лозенец, откриха морския сезон на юг"}
{"url": "https://www.dnes.bg/politika/2018/06/18/ot-prezidenta-kym-kabineta-za-evroshefstvoto-ni-uspiahte.379634", "text": "\n\r\nПрезидентът похвали правителството за избора на темата за Западните Балкани като тема на председателството и за начина, по който е управлявало дневния ред на Европа.\r\n\"Правителството успя да управлява дневния ред на Европа, като показа умения и разви атмосфера на честен и отворен диалог\", каза държавният глава пред Пленарната среща на Конференцията на комисиите по европейски въпроси на парламентите на ЕС.\r\n\"Правителството показа кураж като избра много трудна тема като Западните Балкани. Регионът е много крехък, няма гаранция за успех, но някой трябваше да поеме отговорността и да посочи проблемите\", каза още Радев, цитиран от \"Фокус\".\n\n\n\r\r\n                    \r\n                    Той допълни, че оценката на такава сложна дейност като Председателството изисква сложна система от критерий, като се започне от приоритетите и се приключи с постигнатите резултати.\r\n\"Правителството разработи точните приоритети за Председателството. Всички сме съгласни, че не можем да говорим за просперираща Европа, без да гарантираме сигурността и стабилността на Западните Балкани\", каза още Радев.\r\nТой допълни, че ако регионът не получи европейска перспектива, той рано или късно ще даде балканска перспектива на Европа.\r\n\"Ключът на нашия успех е, че извадихме на преден план единството като фактор за постигане на ефективни решения\", каза още държавният глава и допълни: \"Правителството успя и положи огромни усилия за търсене на напредък в много различни посоки - сигурността, сферата на социалните права, цифровия пазар.\r\nПрезидентът отчете и че България е успяла да гарантира широк консенсус между държавите от ЕС и европейските институции по много важни теми.\r\nДържавният глава припомни някои от критиките си към европейските институции: \"Тежката бюрокрация, ниската скорост на законотворчеството и прилагането на законите са основните причини за загубата на доверие на европейските граждани в институциите\".\r\nСпоред него най-голямото предизвикателство днес е какви действия трябва да предприемем.\r\n\"Обсъждането на бъдещето на ЕС е необходимо, но не е достатъчно. Времето ни притиска да предприемем действия, за да защитаваме принципите си\", обяви президентът.\r\nРумен Радев допълни, че националните парламенти са важен инструмент и канал на комуникация между институциите и обществата.\r\nПрезидентът, който днес празнува рожден ден, благодари за поздравите, които е получил.\r\n\"Никога не съм си представял, че парламентаристи от цяла Европа ще ме поздравят за 55-тия ми рожден ден\", сподели държавният глава.", "date": "2018.06.18", "title": "От президента към кабинета за еврошефството ни: Успяхте!"}
{"url": "https://www.dnes.bg/politika/2018/06/18/borisov-za-balkanite-da-ne-stane-kysno-rusiia-sasht-kitai-chakat.379647", "text": "\n\r\n\"Ако сега не се помогне на Западните Балкани, после ще е късно. Големите геостратегически играчи само това чакат - Русия, Турция, САЩ и Китай\".  Това обяви премиерът Бойко Борисов на Пленарната среща на Конференцията на комисиите по европейски въпроси на парламентите на ЕС.\r\nМинистър-председателят отчете, че всички държави от Западните Балкани не са готови и имат още дълъг път.\r\n\"Европейската им перспектива ще направи така, че да избегнем риска от войни, да задържим хората на Балканите\", каза Борисов, цитиран от \"Фокус\" и допълни: \"Десетилетия сме воювали помежду си в различни войни и съюзи. Стотици хиляди са загинали. Най-близката война беше тази в Косово, пак на Балканите\".\n\n\n\r\r\n                    \r\n                    \"Хиляди в масови гробове, разрушения и милиарди от всички нас за възстановяване\", каза още премиерът и припомни, че мостът в Мостар беше възстановен преди месец.\r\nБългарският премиер обясни, че София и Скопие са решили да дадат пример с подписването на Договора за приятелство.\r\n\"Много се радвам, че в София Ципрас и Заев обявиха, че ще намерят решения за името на Македония, така че да не се налага Гърция да я спира\", каза още Борисов.\r\n\"Горд съм, че успяхме Тачи и Вучич да си подадат ръце в София. Нещо, което не искаха да направят в Скопие\", допълни премиерът. Той отчете, че правителството е положило доста усилия и че има съществен напредък и оптимизъм.\r\nБорисов коментира и миграционната вълна и обясни, че не вижда как тази от Близкия Изток ще бъде намалена.\r\n\"Войните продължават, заплахите стават все по-големи... Дипломацията ни в това отношение търпи доста критики\", каза той. Борисов отчете, че обществата притискат държавите да бъдат крайни.\r\n\"На Европейския съвет ще защитавам компромисен вариант за миграцията - превенция, която включва затваряне на всички европейски граници\", каза още премиерът.\r\nТой обясни и как България се справя с миграционните потоци.\r\n\"Без много да приказваме, да се оплакваме, си създадохме надеждна охрана на българо-турската граница и не само на нея\", Разказа Борисов. \"От година и половина България има 0 миграционен натиск\", заяви той и изтъкна, че България гарантира на 100% европейската външна граница.\r\n\"Границата ни с Турция, сухопътна и морска, е колкото тази с Гърция. България в пълния обем си е свършила задачите\", коментира Бойко Борисов.\r\n\"Предлагаме компромисен вариант за миграцията, който ще защитавам на Европейския съвет - превенция, която включва затваряне на всички европейски граници\", каза още той.", "date": "2018.06.18", "title": "Борисов за Балканите: Да не стане късно! Русия, САЩ, Китай чакат"}
{"url": "https://www.dnes.bg/politika/2018/06/18/gerb-gotovi-s-kandidat-kmetovete-shte-iznenadvat-bsp.379656", "text": "ГЕРБ са готови с почти всички кандидат-кметове за местните избори догодина. Това обяви зам.-шефът на партията Цветан Цветанов.\r\n\"В диалог сме със структурите ни в цялата страна Ще изненадаме БСП. Хората виждат коя е партията, която работи в интерес на гражданите\", каза Цветанов в Благоевград. Днес той провежда поредица от срещи с общинските ръководства на ГЕРБ в областта, съобщиха от партийния пресцентър.\n\n\n\r\n\"Политиката на БСП за конфронтиране не е добра за страната, затова не е изненада, че социологически проучвания, направени по поръчка на ГЕРБ, ни дават преднина с над  4% пред  БСП\", каза още шефът на депутатите от ГЕРБ.\r\r\n                    \r\n                    Цветанов обясни, че в момента бежанският натиск по границата с Турция е нулев и една от причините за това е непрекъснатият политически диалог и съвместни усилия между премиера Борисов, министър-председателя на Гърция Алексис Ципрас и турския президент Реджеп Ердоган.\r\n\"Гаранция за стабилността и сигурността в региона е поставеният от Българското председателство акцент върху Западните Балкани. Това ще гарантира добра комуникация между правителствата, добри междусъседски отношения и разбирателство между хората”, коментира Цветан Цветанов.\r\nЗаместник-председателят на ГЕРБ похвали кмета на Благоевград д-р Атанас Камбитов, че е променил облика на града след като се е възползвал отлично от Националната програма за енергийна ефективност. \"Управленските мандати на Камбитов доказват, че ГЕРБ е направила добър избор и затова Благоевград не трябва да мисли за друга кандидатура за кмет за предстоящите местни избори\", каза още Цветанов.", "date": "2018.06.18", "title": "ГЕРБ готови с кандидат-кметовете! Ще изненадват БСП"}
{"url": "https://www.dnes.bg/muzika-drugi/2018/06/18/sting-i-shagi-veche-sa-u-nas-razhodiha-se-v-ndk.379664", "text": "\n\r\nГолямата звезда на световната музика - Стинг, видя отблизо НДК и различните зали, в които се кове европейската история по време на председателството ни на ЕС. Той бе в компанията на колегата си Шаги, с когото ще бъдат заедно и на сцената на Античния театър в Пловдив на 19 и 20 юни.\r\nШаги се присъедини към турнето на Стинг това лято, което ще посети редица исторически места из цяла Европа. Те ще изпълнят парчета от техния предстоящ съвместен албум 44/876, който излиза на 20-ти април. \r\nДвамата пътуват заедно със смесена банда, включваща музикантите на Стинг - Доминик Милър (китара), Джош Фрийс (барабани) и Ръфъс Милъл (китара) и музикантите на Шаги - Моник Мюзик (беквокали), Джийн Нобел (беквокали) и Кевън Уебстър (клавир).", "date": "2018.06.18", "title": "Стинг и Шаги вече са у нас, разходиха се в НДК"}
{"url": "https://www.dnes.bg/stranata/2018/06/18/ujas-ot-plovdiv-pometena-dokato-presicha.379649", "text": "Жена е пометена на пешеходна пътека в Пловдив. Инцидентът е станал на натоварен булевард в район \"Южен\", съобщават от . \r\nАвтомобилът връхлетял върху нея докато пресичала. На мястото е пристигнал екип на Бърза помощ и е откарал пострадалата в болница. Автомобилът бил управляван от жена. \r\nСлед инцидентът шофьорът изпазнал в шок и също бил откаран в болницата, за да му бъде оказана спешна помощ. \r\nНа мястото има и полицейски екип, който извършва огледи. Движението в района е затруднено. \r\n ", "date": "2018.06.18", "title": "Ужас от Пловдив: Пометена докато пресича"}
{"url": "https://www.dnes.bg/stranata/2018/06/18/bez-prihodi-v-srebyrniia-fond-kakvo-shte-stane-s-pensiite-ni.379598", "text": "В края на май в резервния фонд, който след време трябва да допълва основните пенсии на българите, има 2.902 млрд. лв., показват последните данни на финансовото министерство. Сумата е с около 117 млн. лв. повече от края на 2017 г., като 103 млн. лв. от тях са дошли от концесии.\r\n31 май е крайният срок, в който по закон в Сребърния фонд трябва да се внесат всички постъпления, дължими от предходната година. От приватизация са влезли символичните 770 хил. лв., а от глоби и санкции, свързани със следприватизационния процес, приходите са 2 млн. лв.\n\r\nВъпреки бюджетните излишъци през 2016 и 2017 г., по това перо няма постъпления. По закон 25% от реализирания излишък на държавния бюджет трябва да се превеждат във фонда. Държавният бюджет обаче се различава от консолидираната фискална програма, по която за 2016 и 2017 г. бе отчетено положително бюджетно салдо, след няколко поредни години на дефицити.\r\r\n                    \r\n                    За миналата година излишъкът е 845 млн. лв., или 0.8% от БВП. От тях 309 млн. лв. са излишък по националния бюджет, а останалите 536 млн. лв. по европейските средства. В националния бюджет влизат държавният бюджет, бюджетите на общините, на Държавното обществено осигуряване и на здравната каса, на БАН, БНТ, БТА, БНР.\r\nВ крайна сметка, ако националният бюджет е на плюс, то държавният е на червено с 8.7 млн. лв., за което обаче - волно или неволно - не се тръби от управляващите. А в държавния бюджет влизат сметките на министерствата, държавните ведомства, Народното събрание и съдебната власт. Това е приходоизточникът, който по закон трябва да захранва Сребърния фонд. По същата причина за отчетната 2016 г., когато по големия бюджет бяха отчетени 1.6% излишък от над 1.4 млрд. лв., отново няма постъпления в Сребърния фонд.\n\n\r\nТака на практика концесиите са единственият източник на приходи в Сребърния фонд през  последните пет години. Постъпленията от приватизация отдавна са  пресъхнали, а от бюджетния излишък не е влязъл нито един лев, съобщава  в. \"Сега\".\r\nПри създаването на резервния пенсионен фонд преди десетина години идеята бе той непрекъснато да се пълни от приходи от приватизация и концесии, а средствата да се множат, като се инвестират разумно - съгласно ясна стратегия и законов регламент. За този период обаче фондът нито се управлява, нито се пълни по закон. В резултат на това средствата в него стигат за изплащането на пенсиите едва за няколко месеца.\r\nПо време на първото правителството на ГЕРБ, по предложение на тогавашния финансов министър Симеон Дянков, бе създаден законов механизъм за отклоняване на постъпленията от приватизация и използването им за други цели. Държавни дружества се прехвърляха в Държавна консолидационна компания, която на практика ги продаваше и превеждаше постъпленията като дивидент към държавата. Според експерти от БСК по този начин са отклонени около 500 млн. лв.\n\r\nОпитите да се заобиколи попълването на фонда продължават и през тази година. В Закона за държавния бюджет за 2018 г. има текст, че очакваните 480 млн. лв. еднократен приход от концесията на Летище София няма да бъдат преведени в Сребърния фонд, както би трябвало да стане по закон. Парите от тази планирана от години концесия трябва да отидат за погасяване на борчовете на фалиралите на практика Български държавни железници.\n\r\nВъпреки че по закон до 70% от средствата във фонда могат да се инвестират в акции на страни - членки от ЕС, до 30% - в акции на трети страни, и до 30% - в облигации, парите на фонда стоят на годишни депозити в БНБ. Така вместо да се множат, на практика те се топят. За 2017 г. БНБ определи отрицателна лихва от минус 0.10%, което означава, че за съхранението на парите централната банка е удържала около 2.8 млн. лв. За да не се ощетява фондът, тази загуба се покрива от централния бюджет, т.е. липсващите пари се взимат от джоба на българските данъкоплатци. И тази година средствата в Сребърния фонд ще носят загуби, след като правителството прие в края на миналата година поредната стратегия за управление на фонда, която отново предвижда парите да стоят на депозит в БНБ. Аргументите са, че инвестициите в акции са рискови, а в облигации могат да доведат до отрицателна доходност.", "date": "2018.06.18", "title": "Без приходи в Сребърния фонд: Какво ще стане с пенсиите ни?"}
{"url": "https://www.dnes.bg/snimka-na-denia/2018/06/18/ne-zabraviaite-chadyrite-chakat-ni-oshte-valeji.379599", "text": "През следващото денонощие атмосферата над страната ще се задържи неустойчива и отново ще има краткотрайни валежи с гръмотевични бури и градушки, на повече места и по-значителни в следобедните часове. Максимални температури между 23 и 28 градуса, в София около 24 градуса.\r\nНад Черноморието също ще се развива купеста и купесто-дъждовна облачност. Ще има краткотрайни валежи с гръмотевици, на повече места в следобедните часове. Ще духа до умерен североизточен вятър, но с временни усилвания. Максималните температури ще са 26 - 28 градуса. Температурата на морската вода е 23 - 25 градуса. Вълнението на морето ще бъде 1 - 2 бала, сочи  на синопти;ите от БАН.\rИ над планините ще се развива мощна купесто-дъждовна облачност и ще има краткотрайни валежи с гръмотевични бури. Ще духа до умерен северен вятър, но с временни усилвания. Максимална температура на височина 1200 метра около 18 градуса, на 2000 метра - около 12 градуса.\r\nВъв вторник и сряда има повече слънчеви часове. Валежите ще намалеят, ще бъдат на малко места и по-слаби. Все пак през първия ден в отделни планински райони в Западна България е възможно за кратко да бъдат интензивни. Вятърът ще е от изток-североизток, в Източна България - умерен. Температурите ще се повишат и в сряда, когато в повечето райони ще се задържи без валежи, максималните ще са между 27 и 32 градуса.", "date": "2018.06.18", "title": "Не забравяйте чадърите: Чакат ни още валежи!"}
{"url": "https://www.dnes.bg/eu/2018/06/18/start-na-letniia-sezon-po-kolko-harchat-evropeicite.379601", "text": "Летният сезон стартира и излезе класация, показваща кои предвиждат ваканция  през това време. Оказва се, че 65% от жителите на Дания планират да заминат на ваканция това лято, а след тях се нареждат италианците и испанците (64%), португалците (59%) и британците (58%).\n\n\n\n\r\nСамо 51 на сто от французите смятат да заминат на ваканция през лятото, като изпреварват единствено германците, едва половината от които планират летен отдих, пише \"Монитор\".\n\r\nРазликите в бюджета не са свързани с различния стандарт на живот в европейските страни. Брутнит вътрешен продукт (БВП) на човек от населението във Франция, например, е по-висок от този в Испания и Италия, но жителите на последните две държави са предвидили да заделят по-голям бюджет за лятната си ваканция.\r\r\n                    \r\n                    За сметка на това датчаните смятат да похарчат само 1385 евро това лято, въпреки че БВП на човек от населението е значително по-висок, отколкото в другите европейски страни, изследвани от Yougov.\n\r\nРазликите в бюджета се обясняват по-скоро с \"културните различия\", най-вече във връзка с отношението към парите и консумацията. 58% от британците смятат, че парите са да се харчат и са възприемани като средство за удоволствие, докато само 44% от пестеливите датчани са на същото мнение.\n\r\nПолът и социалният статус също оказват влияние върху намеренията за заминаване на ваканция и планирания бюджет. Мъжете и хората с високи доходи очаквано смятат да похарчат повече пари по време на лятната си ваканция от останалите, показва изследването.", "date": "2018.06.18", "title": "Старт на летния сезон: По колко харчат европейците?"}
{"url": "https://www.dnes.bg/usa/2018/06/18/rykovodenata-ot-sasht-koaliciia-bombardira-iztochna-siriia.379610", "text": "Самолети на ръководената от САЩ коалиция бомбардираха позиция на сирийската армия в източна Сирия, съобщиха Ройтерс и ТАСС, цитирайки медии в Дамаск.\r\nУдарът бил нанесен в района на ал Хара, югоизточно от град Албу Камал. Според военен източник, цитиран от сирийските медии, в резултат на нападението има убити и ранени.\r\nКомандир от военен алианс подкрепящ сирийския президент Башар Асад заявил пред Ройтерс, че дронове, \"вероятно американски\", са бомбардирали позиции на иракски групи между Албу Камал и Танф, и сирийски военни позиции.\r\nРъководената от САЩ коалиция подкрепя кюрдско-арабска коалиция, която се сражава срещу \"Ислямска държава\" североизточно от Албу Камал, припомня БТА.\r\r\n                    \r\n                    Сирийската армия, заедно с подкрепяни от Иран съюзнически милиции, включващи ливанската групировка Хизбула и иракски фракции, прогони ИД от Албу Камал и околностите му миналата година, но джихадистите оттогава често извършват нападения в района.\r\nГоворител на Пентагона заяви пред ТАСС, че антитерористичната коалиция не е нанасяла удар в района на Албу Камал.", "date": "2018.06.18", "title": "Ръководената от САЩ коалиция бомбардира източна Сирия"}
{"url": "https://www.dnes.bg/zvezdi/2018/06/18/pol-makkartni-na-76-legendata-ot-biityls.379404", "text": "\n\r\nНа 18 юни своя 76-ти рожден ден празнува един от най-великите музиканти на XX век – сър Пол Маккартни. Роден в Ливърпул, Великобритания, през 1942 година, той става световно известен като един от членовете на легендарната група \"Бийтълс\".\n\r\nМаккартни е текстописец и основен композитор в групата, заедно с Джон Ленън, като тандемът между двамата ражда над 50 хита. След разпадането на Бийтълс музикантът продължава музикалното си развитие с успешна солова кариера.\n\r\n\n\r\nБаща му Джим е музикант, а майка му – акушерка.\n\r\nБъдещият музикант първо започва да свири на тромпет. Едва след това той изучава китарата.\r\n                    \r\n                    \r\nНаписва първата си песен едва когато е на 14. Парчето носи името \"I Lost My Little Girl\".\n\r\nСвири с лява ръка.\n\r\nВ своята кариера досега има общо 18 награди \"Грами\".\n\r\nЗаписан е в книгата на рекордите на Гинес като най–успешния композитор в историята на популярната музика.\n\r\nПрез 1997 г. получава рицарско звание.\n\r\nВ началото на XXI век Пол Маккартни става първия музикант, чието състояние минава един милиард щатски долара.\n\r\nИзвестният музикант е вегетарианец и активист за правата на животните.\n\r\nОсвен музикант, Пол е и художник. През последните две десетилетия той е представил над 70 картини в родния му Ливърпул.\n\r\nПол Маккартни се жени 3 пъти. Неговите съпруги са Линда Ийстман, Хедър Милс и Нанси Шевъл. Известният музикант има 4 дъщери и един син.\n\r\nТой е 2 пъти член за залата на славата на рока – един път като част от \"Бийтълс\" и един път като солов музикант.\r\n", "date": "2018.06.18", "title": "Пол Маккартни на 76: Легендата от \"Бийтълс\""}
{"url": "https://www.dnes.bg/notifikacii/2018/06/18/silen-trus-razliulia-iaponiia-zaginali-i-raneni.379607", "text": "Трима души загинаха и най-малко 41 бяха ранени в резултат на силното земетресение в района на град Осака в западна Япония, съобщиха Ройтерс и ДПА.\r\nСрутили се бетонни стени убиха 9-годишно момиче в град Такацуки и 80-годишен мъж в Осака. В град Ибараки 84-годишен мъж починал, затиснат от паднала етажерка в жилището му. Първоначално властите обявиха, че трусът бил с магнитуд 5,9, но по-късно го коригираха на 6,1.\r\nНе е издадено предупреждение за цунами. Съобщава се за неголеми материални щати и за пожари в няколко сгради в резултат на земетресението, станало малко след 8.00 часа местно време.\r\nОбекти на атомната енергетика не са пострадали в резултат на земетресението, съобщи на сайта си енергийната компания \"Кансай електрик пауър\", предаде ТАСС. По данни на компанията трусът е довел до прекъсване на електричеството в 170 хиляди домове.\rБлизо 100 хиляди домакинства в района на бедствието са останали без газ. Изцяло е прекратено движението на скоростните и обикновените влакове в югозападната част на остров Хоншу, както и на метрото в град Осака с население от 2,6 милиона души. Парализирано е и движението в редица участъци на магистралите.\r\nКъм канцеларията на премиера Шиндзо Абе е създаден кризисен щаб. Премиерът заяви, че правителството прави оценки на щетите и че главният му приоритет е сигурността на жителите.", "date": "2018.06.18", "title": "Силен трус разлюля Япония: Загинали и ранени"}
{"url": "https://www.dnes.bg/notifikacii/2018/06/18/iadrenite-oryjiia-namaliavat-no-arsenalyt-moderniziran.379606", "text": "Общото количество на ядрените оръжия по света се съкращава, но всички ядрени държави продължават да модернизират арсеналите си. Тези изводи се съдържат в поредния доклад за състоянието на ядрените въоръжения, публикуван днес от Стокхолмския международен институт за изследвания на проблемите на мира (СИПРИ), съобщиха ДПА и ТАСС.\r\nПо данни на института, в началото на 2018 г. девет ядрени държави - САЩ, Русия, Великобритания, Франция, Китай, Индия, Пакистан, Израел и Северна Корея - са притежавали 14 465 единици ядрено оръжие, или с 470 единици по-малко отколкото в началото на миналата година, предава БТА.\r\nНамаляването на това количество се дължи главно на изпълнението на Договора за ограничаване на стратегическите настъпателни оръжия между САЩ и Русия от 2010 г., известен като Нов СТАРТ. Двете най-големи ядрени държави притежават заедно 92 процента от ядрените оръжия в света, уточнява СИПРИ.\rАвторите на доклада отбелязват, че въпреки известно съкращаване на своите арсенали, и САЩ, и Русия осъществяват програми по замяна и модернизация на ядрените бойни глави и средствата за доставката им - ракетни и авиационни, - както и на мощностите за производството им.\r\nВъпреки че ядрените арсенали на другите страни са значително по-малки, всички те също се занимават с тяхното усъвършенстване и разполагане или заявяват за подобни намерения.\r\nТакъв е случаят със съперничещите си Индия и Пакистан, които също разширяват запасите си от ядрени оръжия, се отбелязва в доклада. Северна Корея също продължи през 2017 г. да постига напредък в разработването на ядрени оръжия и изпитанията на балистични ракети с голям обсег, посочва СИПРИ.", "date": "2018.06.18", "title": "Ядрените оръжия намаляват, но арсеналът – модернизиран"}
{"url": "https://www.dnes.bg/index/2018/06/18/receptata-dnes-luchena-supa-s-kopyr.379402", "text": ":\r\n1 кг кромид лук\r\n2 чаши течна готварска сметана\r\n2 чаени лъжици пресен копър\r\n1 щипка сол\r\n2 щипки черен пипер\r\n30 мл олио\r\n150 г краве сирене\r\n2 моркова\r\n1 литър вода\r\n \r\n:\r\n \r\nНарежете лука на едро, а морковите на ситно. Загрейте олиото в дълбока тенджера и в него запържете лука и морковите за няколко минути. След това към тях добавете сметаната. Добавете сол и пипер. Разбърквайте на средна температура. Когато се сгъсти добавете и водата и намалете котлона. Оставете да къкри под капак за 20 минути.\r\n \r\nПреди да свалите окончателно от огъня, добавете ситно нарязания копър и натрошеното сирене. Разбъркайте 2-3 пъти и свалете от котлона. Сервирайте веднага.\r\n\r\n", "date": "2018.06.18", "title": "Рецептата Dnes: Лучена супа с копър "}
{"url": "https://www.dnes.bg/usa/2018/06/18/strelbata-v-niu-djyrsi-zaradi-konflikt-na-bandi.379608", "text": "Вчерашната стрелба в град Трентън, щата Ню Джърси, при която бяха ранени най-малко 20 души, е била предизвикана от конфликт между криминални групировки. Това заяви снощи прокурорът на окръг Мърсър, където се намира градът, Анджело Онофри, предаде ТАСС.\n\r\nСлучилото се не е свързано с тероризъм, увери прокурорът пред телевизия Си Ен Ен. Преди да започне стрелбата, в помещенията, където се е провеждал нощен арт фестивал, са станали няколко сблъсъци между членове на банди.\r\nЗаподозрени за стрелбата са трима души, пише БТА.\r\nЕдиният от тях, 33-годишен мъж, излязъл неотдавна от затвора, бил убит. Двама са задържани, единият е тежко ранен. Следователите не изключват, че броят на заподозрените може да нарасне.\r\n ", "date": "2018.06.18", "title": "Стрелбата в Ню Джърси, заради конфликт на банди"}
{"url": "https://www.dnes.bg/sofia/2018/06/18/novosti-v-sofiia-spirash-na-tramvaini-relsi-150-leva-globa.379616", "text": "Столичната община предвижда глоба от 150 лева за шофьорите, дръзнали да спрат или паркират автомобилите си на трамвайни и жп линии в София. Това е предвидено в промени в наредбата за организация на движението в Столичната община. \n\r\nВ момента е забранено паркирането и престоят на релсите, но глоба не е предвидена.\n\r\nОт \"Московска\" 33 ще глобяват и с по 200 лв. всички, паркирали на инвалидно място. Сега санкцията варира между 100 и 200 лв. Намалена обаче ще бъде максималната глоба за спиране в паркове и зелените площи на града от 500 на 200 лв.\n\n\n\r\nС промяната на наредбата ще се регламентира и разширяването на новата зелена зона в четири района, която ще струва над 2,3 млн. лв., като в тази сума са включени освен обособяването на новите места за плетено паркиране, оборудването и ремонтът на офисите за закупуване на винетки стикери, нови 160 скоби и др. 900 хил. лв пък ще бъдат вложени за ремонт и изграждане на тротоари в зоните за паркиране, пише \"Монитор\".\r\n                    \r\n                    \r\nОт Центъра за градска мобилност очакват приходите от новата зелена зона да бъдат над 4,2 млн. лв. годишно. Прогнозите сочат, че най-много пари ще дойдат от sms и талони за паркиране – 2,5 млн. лв. Скобите пък ще донесат печалба от 890 хил. лв. Винетните стикери и служебните абонаменти годишно ще докарват над 800 хил. лв.\n\r\nАко Столичния общински съвет гласува промените през лятото, с нови 5500 места за платено паркиране ще се сдобият районите “Оборище“, „Лозенец“, „Възраждане“ и „Красно село“. Най-много паркоместа ще бъдат разкрити в „Лозенец“ - 2000. \n\r\nПрез октомври миналата година в квартала зоната беше разширение с 3500 места в участъка между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\". \n\r\nСега се предлага да се плаща за спиране на колите и в останалата част на „Лозенец“ - между бул. „Джеймс Баучер“, пл. „Велчова завера“, бул. „Стоян Михайловски“, бул. „Никола Вапцаров“, ул. „Атанас Дуков“, ул. „Люба Величкова“, ул. „Сребърна“ и ул. „Козяк“. Във „Възраждане“ ще има 1500 места по булевардите \"Сливница\", \"Константин Величков\", \"Александър Стамболийски\", улиците \"Гюешево\", \"Партений Нишавски\", \"Българска морава\", \"Камен Андреев\", \"Добруджански край\", бул. \"Ген. М. Д. Скобелев\", ул. \"Опълченска\" и ул. \"Димитър Петков\". В „Оборище“ платените зони ще бъдат 1100, като ще бъдат разпределени по булевардите \"Христо и Евлоги Георгиеви\", \"Данаил Николаев\" и \"Ситняково\" и улиците \"Черковна\" и \"Султан тепе\". В „Красно село“ ще бъдат обособени най-малко платени места за паркиране – 900. Там зоната ще обхване карето от улици между булевардите \"Иван Гешов\", \"Пенчо Славейков\", \"Ген. Тотлебен\" и улица \"Георги Софийски\".", "date": "2018.06.18", "title": "Новости в София: Спираш на трамвайни релси – 150 лева глоба"}
{"url": "https://www.dnes.bg/stranata/2018/06/18/studentski-obshtejitiia-hoteli-do-18-lv-noshtuvkata.379596", "text": "Между 14 и 18 лв. трябва да подготвят желаещите да пренощуват на общежитие в Студентски град, като сумата варира спрямо блока, в който са решили да се настанят.\r\nАко гостите желаят да си гарантират, че ще бъдат сами в стаите, те трябва да платят всяко едно от леглата, намиращи се в помещението. Така те трябва да заплатят съответно между 28 и 36 лв. за двойна стая и от 42 до 54 лв. за тройна.\n\r\nКандидатстудентски изпити, визита при приятел или гадже, състезание, лагер в България и още много причини могат да привлекат някого към столицата. Нощувките обаче биха излезли доста солени, ако някой се насочи към хотел, пише \"Монитор\".\r\nПо-ориентираните посетители знаят, че има начин гостуването им да не излезе толкова скъпо. Това е възможно, ако останат в Студентски град на общежитие, което предлага и хотелски стаи. Няколко блока към различни университети в центъра на купона в София предлагат тази опция.\r\n                    \r\n                    \r\nГостите в общежитията на СУ $Св. Климент Охридски$ имат най-голям избор. Те предлагат стаи в няколко блока в зависимост от състоянието, в което се намират. Всяка стая разполага с легло, баня и тоалетна, шкафче, стол, бюро или маса. От университета осигуряват и чаршафи, но не всеки решава да се възползва от тях.\n\r\nВ 57-и блок например за легло гостите трябва да заплатят по 14 лв. Така ако някой е дошъл да посети гаджето и иска да останат само двамата в помещението, той ще трябва да заплати 28 лв. за двойна стая или 42, ако свободни са останали само тройки.\r\nВ по-уютните стаи, в които мебелировката е по-нова, наемът на легло е 18 лв. Съответно двойна стая е 42 лв., а тройна - 54 лв. Такава е офертата в 18-и блок.", "date": "2018.06.18", "title": "Студентски общежития – хотели. До 18 лв нощувката"}
{"url": "https://www.dnes.bg/balkani/2018/06/18/protesti-v-skopie-shte-dadem-jivota-si-za-makedoniia.379614", "text": "Македонската полиция за борба с масовите безредици използва звукови гранати и сълзотворен газ, за да разпръсне белязан от насилие протест в Скопие против договора с Гърция за новото име на страната, съобщиха ДПА и Ройтерс, като се позовават на телевизия А1 и на очевидци.\n\n\n\r\nПолицията се е намесила, след като някои от демонстрантите започнали да хвърля камъни и бутилки срещу служителите на реда, охраняващи парламента, пише БТА. Тълпата скандирала: \"Македония, няма да изоставим името\", \r\n\"Ще дадем живота си за Македония\" и пеела патриотични песни.\n\r\nНяколко демонстранти са били арестувани. Седем полицаи и трима граждани са ранени. В протестите са участвали неколкостотин души.\r\n                    \r\n                    \r\nНедоволство срещу името Република Северна Македония имаше и на гръцка територия. Полицията употреби сълзотворен газ, за да разпръсне около 4 хиляди души, които се събраха близо до мястото, където беше подписан историческият договор.\n\r\n ", "date": "2018.06.18", "title": "Протести в Скопие: Ще дадем живота си за Македония!"}
{"url": "https://www.dnes.bg/za-da-se-razbirame/2018/06/18/sedmichen-liuboven-horoskop-za-18-24-iuni-2018-a.379483", "text": "През тази седмица ще се чувстваме по-объркани по отношение на любовта и за това ще допринесе ретроградният Нептун. За много представители на зодията ще настъпи момент на прояснение, ново усещане за любовта. От друга страна, Марс и Венера ще ни разгорещят в спалнята. Какво ви очаква според зодията, вижте в любовния хороскоп на Az-jenata.bg\r\n\r\nЗа Овните няма да липсват любовни искри, но те ще са съпроводени и с някои разочарования. Без значение до каква степен се опитвате да се свържете с любимия човек, изглежда, че един от вас има планове, в които не влиза другият. Друга възможност е, че въпреки желанието ви за интимни ласки, може и в спалнята да се разминавате.\r\r\n                    \r\n                    Ако сте необвързани и срещнете нова личност, може да се почувствате така, сякаш липсва химията помежду ви, което може да бъде доста разочароващо.\r\n\r\nТази седмица ще можете да използвате своите умения по най-добрия начин, за да получите това, което желаете в любовта. Разговорите с половинката ще вървят гладко и може би ще споделите, че се нуждаете от повече свобода. Свободата да изразявате своята индивидуалност, повече пространство във връзката. Хубавото е, че с партньора ще постигнете съгласие.\r\n\r\nАко смятате, че партньорът ви не ви оценява, нищо няма да ви накара да си замълчите. Той или тя дори може да ви накара да се почувствате така, сякаш има други приоритети, отколкото това да се чувствате обичани. Друга възможност е ако имате деца да не постигнете съгласие по отношение на тяхното възпитание.\r\n", "date": "2018.06.18", "title": "Седмичен любовен хороскоп за 18 – 24 юни 2018-а"}
{"url": "https://www.dnes.bg/stranata/2018/06/18/bavnoto-karane-povod-za-pistolet-razkazva-deputatyt-ot-bsp-iavor-bojankov.379611", "text": "Депутатът от БСП Явор Божанков, който бе заплашен с пистолет на магистрала \"Хемус\", разказа, че първоначално не е повярвал, че заради такава дреболия, срещу лицето му ще бъде насочено оръжие.\r\n\"В първия момент въобще не можах да повярвам. Бях шокиран, че за такава дреболия някой може да извади оръжие, при условие че нищо не е станало. След това бях по-скоро ядосан, че законност, ред може за някого нищо да не означава. Посред бял ден си правим каквото искаме, все едно сме в 90-те години\", коментира той пред \"\".\n\n\r\nDnes.bg припомня, че случката се разигра към 14 часа в петък, докато Божанков и негов приятел се прибирали с личната \"Шкода\" на депутата към Горна Оряховица.\r\r\n                    \r\n                    Около 15-ия км на магистрала \"Хемус\" той се движел в лявата лента, когато зад него се приближил сив \"Мерцедес\" и започнал да му присвятва с фарове. Щом се прибрал в дясната лента, другата кола се изравнила с него, а човекът до шофьора извадил боен пистолет.\r\n\"Около 10 секунди хората, които ми размахаха пистолета, караха успоредно до мен. Бяха ядосани, техният прозорец беше свален и нещо крещяха, но моят не беше и нямаше как да чуя. Първоначално реших, че е някой, който ужасно бърза, а те - недоволни, че мудничко съм се прибрал в дясната лента, не харесали стила ми на шофиране. А преди това изобщо не сме се засичали, не ги познавам, не сме имали какъвто и да е контакт\", разказа левият депутат.\r\nБожанков подал сигнал на тел. 112 и полицията реагирала много бързо. Мъжете били спрени около 56-ия км на \"Хемус\". Те са родом от Левски, не са познати на МВР, казаха разследващи.\r\nСпоред Божанков едва в полицията в Правец станало дума, че е депутат, защото имало въпрос дали тази агресия не е свързана с работата му. Категоричен е, че на спешния телефон не е казвал, че е депутат.\r\nДокато чакали да им снемат обяснения, мъжете от Левски не направили дори опит да се извинят. Версията им за случилото се е друга - обяснили пред полицията, че шофьорът на \"Мерцедес\"-а наистина присветнал 2 пъти на \"Шкода\"-та да отбие.\r\nДепутатът обаче не се подчинил и дори 2 пъти натиснал спирачки, което е могло да предизвика катастрофа. Когато се изравнили, шофьорът на мерцедеса вдигнал ръце към депутата с въпрос: \"Какво правиш, бе?\".\r\nТогава Божанков показал през прозореца депутатската си карта. Отричат да се е вадило оръжие. Полицията обаче е иззела от „Мерцедес“-а законен пистолет.\r\nДвамата били задържани за 24 ч и след това пуснати. Прокурор не е удължавал ареста им. Обвинения все още не са повдигнати на никого, тъй като прокуратурата в Ботевград събира доказателства.", "date": "2018.06.18", "title": "Бавното каране, повод за… пистолет!? Разказва депутатът от БСП Явор Божанков"}
{"url": "https://www.dnes.bg/stranata/2018/06/18/maiki-na-deca-s-uvrejdaniia-kolko-struva-lichnata-pomosht.379612", "text": "Продължават срещите на майките на деца с увреждания и обмудсмана Мая Манолова със социалния министър Бисер Петков. Те трябва да изяснят колко ще струва осигуряването на личната помощ за хората с увреждания.\n\n\n\r\nСрещите ще продължат и през следващите дни, като утре ще има заседание на Националния съвет за интеграция на хората с увреждания, съобщава Bulgaria ON AIR.\r\nОмбудсманът и майките не се отказват от искането максималната лична помощ на месец да е една и половина минимална заплата, но тя да се получава само от най-тежките случаи, като те са около 10 хиляди. Така таванът, отнесен към сегашната минимална заплата, ще е 765 лв. на месец.\r\nМайките заплашват, че ако не се стигне до закон за личната помощ ще организират голям протест за оставката на правителството.\r\n ", "date": "2018.06.18", "title": "Майки на деца с увреждания: Колко струва личната помощ?"}
{"url": "https://www.dnes.bg/notifikacii/2018/06/18/pri-zemetresenieto-v-iaponiia-nad-200-raneni.379613", "text": "Над 200 души са ранени в силното земетресение, разтърсило втория японски мегаполис Осака, предаде Ройтерс, като се позова на нови данни на японската телевизия Ен Ейч Кей. Агенция Асошиейтед прес пък съобщава за над 90 ранени.\r\nТрусът с магнитуд 6,1 бе регистриран в 23 ч. по Гринуич вчера. По последни данни той е убил трима души, сред които и момиче на 9 годинки.\n\r\nНе е издадено предупреждение за цунами. Съобщава се за неголеми материални щати и за пожари в няколко сгради в резултат на труса. Обекти на атомната енергетика не са пострадали в резултат на земетресението, съобщи на сайта си енергийната компания \"Кансай електрик пауър\", предаде ТАСС.\rПо данни на компанията трусът е довел до прекъсване на електричеството в 170 000 домове. Близо 100 хиляди домакинства в района на бедствието са останали без газ, пише БТА.\r\nИзцяло е прекратено движението на скоростните и обикновените влакове в югозападната част на остров Хоншу, както и на метрото в град Осака с население от 2,6 милиона души. Парализирано е и движението в редица участъци на магистралите. Преустановени са временно и полетите от и до летището на Осака, допълва АП.\r\nКъм канцеларията на премиера Шиндзо Абе е създаден кризисен щаб. Премиерът заяви, че правителството прави оценки на щетите и че главният му приоритет е сигурността на жителите.\r\nСъобщава се за спрян производствен процес в някои заводи и за спукани водопроводи в резултат на труса, предаде Ройтерс. Има съобщения за рухнали бетонни стени и за пукнатини по пътищата, допълва АП.", "date": "2018.06.18", "title": "При земетресението в Япония: Над 200 ранени"}
{"url": "https://www.dnes.bg/notifikacii/2018/06/18/voleibolnite-ni-nacionali-s-vtora-pobeda-padna-braziliia.379604", "text": "България записа втора победа на турнира във Варна на Лигата на нациите. Домакините надделяха трудно над Бразилия с 3:2 гейма. С успеха си националите ни имат 5 победи в лигата и 7 загуби и с 14 точки е на 12-о място във временното класиране.\r\nЮжноамериканците пък допуснаха три загуби във Варна и вече имат общо 4 в лигата срещу 8 успеха, а с 24 точки заемат четвъртата позиция, съобщи .\r\nЗа България срещата започнаха Светослав Гоцев, Георги Сеганов, Валентин Братоев, Боян Йорданов, Виктор Йосифов, Николай Пенчев и либеро Теодор Салпаров.\r\nДвубоят стартира изключително оспорвано и до първото техническо прекъсване резултатът бе изравняван 7 пъти. След прекъсването резултатът бе изравняван още два пъти, след което с ас на Боян Йорданов и грешка при атаката на бразилците България поведе с 2 точки - 11:9.\rПри второто техническо прекъсване авансът на домакините бе 3 точки - 16:13. След прекъсването България на три пъти успяваше да поведе с 4 точки и независимо че пропусна един геймбол с отлична атака на капитана Виктор Йосифов затвори гейма с 25:22.\r\nБългария показа отлична игра в началото на втората част и поведе с 2 точки при 3:1, а при първото техническо прекъсване резултатът бе 8:6. След три грешки на националите ни бразилците не само изравниха при 8:8, но и поведоха. Последваха 4 равенства, а при второто техническо прекъсване преднината от 2 точки бе за гостите - 16:14. Бразилия успя да поведе с 5 точки при 20:15, пропиля 2 геймбола, но без проблеми взе втория гейм с 25:19.\r\nВ началото на третата част националите ни започнаха много по-добре и набързо поведоха с 6:2, а при първото техническо прекъсване резултатът бе 8:4 за България. Домакините продължиха с отличната си игра и в атака, и в защита и успяха да увеличат аванса си. С ас на Боян Йорданов при второто техническо прекъсване резултатът бе 16:9 за България. До края на третия гейм българите не оставиха никакви шансове на бразилците и взеха частта с 25:15.\r\nПрез четвъртата част гостите започнаха по-добре и поведоха с 2:0, но националите ни обърнаха до 3:2, предаде БТА.\r\nПоследваха 2 равенства, след което с много добра игра в атака и заради грешки на националите ни Бразилия реализира 4 поредни точки и при първото техническо прекъсване водеше с 8:4. Гостите успяха да поведат с 6 точки при 11:5, а при второто техническо прекъсване водеха с 4 точки - 16:12. Бразилците не само успяваха да поддържат аванса си, но и го увеличи и заслужено взеха четвъртата част с 25:18.\r\nВ тайбрека след четири изравнявания националите ни успяха да поведат с 2 точки при 7:5, но след грешка на домакините и отлична блокада на Бразилия резултатът бе изравнен - 7:7. След ново равенство момчетата на Пламен Константинов отново излязоха напред с 2 точки - 10:8. Националите ни показаха страхотен характер и спечелиха тайбрека с 15:12 и съответно мача с 3:2.\r\n ", "date": "2018.06.18", "title": "Волейболните ни национали с втора победа. Падна Бразилия"}
{"url": "https://www.dnes.bg/notifikacii/2018/06/18/shveicariia-preobyrna-igrata-i-srazi-braziliia.379605", "text": "Големият фаворит за титлата Бразилия стартира с равенство 1:1 срещу Швейцария в първия си мач от Група Е на Световното първенство. Тимът на Тите надигра категорично противника си, но играчите му направиха много пропуски, особено в заключителните минути на мача.\n\r\nИначе Филипе Коутиньо даде аванс на \"Селесао\" в 20-та минута, а в 50-та Стивън Цубер изравни. Така след двата изиграни мача в групата лидер е Сърбия с 3 точки след победата си с 1:0 над Коста Рика. Бразилия и Швейцария разделиха точките.\n\r\nШвейцарците започнаха мача със самочувствие и дори в началните минути Блерим Джемаили опита удар. Постепенно бразилците поеха инициативата и започнаха да притискат съперника си в неговата половина. В 11-та минута Паулиньо направи невероятен пропуск, след като на метри от вратата стреля в аут. Повторенията показаха, че Ян Зомер е успял да отклони с върха на пръстите си топката.\r\nНатискът на \"Селесао\" продължи и в 20-та минута това даде резултат. Неймар и Филипе Коутиньо размениха подавания на границата на наказателното поле. Последният си нагласи топката на десния крак и в типичен стил с фалцов удар намери далечния ъгъл - 1:0 за Бразилия.\n\r\nТимът на Тите можеше да удвои резултата, но Габриел Жезус и Тиаго Силва не успяха да стрелят точно с глава след центрирания на Неймар от ъглов удар. В последните минути на полувремето бразилците смалиха оборотите, но Швейцария не успя да се възползва от това.\n\r\nТака логично след 45 минути Бразилия водеше в резултата и контролираше нещата на стадион \"Ростов Арена\". Всичко се промени 5 минути след началото на втората част. Джердан Шакири центрира от ъглов удар, Стивън Цубер се пребори с Жоао Миранда за позиция и на метри от вратата \"разстреля\" Алисон за 1:1. Бразилците имаха претенции за нарушение на швейцареца, но главният рефер посочи центъра.\n\r\nПоследва натиск на Бразилия - швейцарците се бранеха предимно и чакаха с контраатаки да накърнят отново самочувствието на противника си. В 69-та ми Филипе Коутиньо можеше да отбележи втория си гол, но стреля встрани от вратата след страхотно изпълнение от воле. В 73-та минута пък \"Селесао\" пожела дузпа за задържане на Габриел Жезус от Мануел Аканджи. Главният рефер беше категоричен и даде с жестове да се разбере, че играта трябва да продължи.\n\r\nВижте още за мача в", "date": "2018.06.18", "title": "Швейцария преобърна играта и срази Бразилия"}
{"url": "https://www.dnes.bg/world/2018/06/18/silno-zemetresenie-raztyrsi-gvatemala.379609", "text": "Земетресение с магнитуд 5,6 разтърси тази нощ Гватемала, съобщи Ройтерс, като се позовава на Геофизичния институт на САЩ. Според мексиканския Геофизичен институт магнитудът на земетресението е бил дори 5,8, допълва ДПА.\r\nЕпицентърът на труса бил на 67 километра югозападно от столицата Гватемала, на 100 километра дълбочина, близо до тихоокеанското крайбрежие, на 18,7 километра от Ескуинтла - район, намиращ се в подножието на вулкана Фуего, който преди две седмици изригна и в резултат на това загинаха и бяха ранени много хора, предаде Ройтерс.\r\nТрусът бе регистриран в 2,32 ч. по Гринуич и е бил усетен и в съседния южен мексикански щат Чиапас, допълва ДПА. Засега няма сведения за пострадали и щети нито в Гватемала, нито в Чиапас, пише БТА.\r\nМеждувременно властите на Гватемала съобщиха вчера, че прекратяват издирването на близо 200 души, водени за безследно изчезнали при изригването на вулкана Фуего, предаде Ройтерс.Според японска медия над 200 души", "date": "2018.06.18", "title": "Силно земетресение разтърси Гватемала"}
{"url": "https://www.dnes.bg/eu/2018/06/18/kola-se-vriaza-v-koloezdachi-v-belgiia-19-sa-raneni.379618", "text": "Автомобил се вряза в участници във велосипедно състезание в Белгия и рани 19 души, съобщи ДПА.\r\nИнцидентът станал в град Колфонтен във френскоговорящата област Валония. По неизвестни причини жената, управлявала автомобила, в който се намирали три деца, рязко завила към колоната приближаващи се колоездачи и се врязала в тях.\r\nКметът на града заяви, че става дума за пътнотранспортно произшествие, станало \"по чиста случайност\".\r\nСпоред в. \"Либр Белжик\", цитиран от ТАСС, трима колоездачи от Белгия, Холандия и Германия получили открити фрактури, а четирима - сътресение на мозъка, пише БТА.\r\n ", "date": "2018.06.18", "title": "Кола се вряза в колоездачи в Белгия, 19 са ранени"}
{"url": "https://www.dnes.bg/stranata/2018/06/18/dupnica-se-vyzstanoviava-sled-poroia-broi-razrusheniiata.379617", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДупница се възстановява след вчерашната буря. Придошлата вода разруши една от улиците в града. Част от живеещите не могат да излязат от домовете си.\n\n\r\nУлица \"Родопи\" в града буквално се е сринала. За това са спомогнали изкопни действия, които са свързани с поставянето на нова канализация. Гаражите и приземните етажи на някои от хората са се напълнили с вода, предаде репортер на.\n\r\nХората от квартала изказаха своето недоволство и подчертаха, че проблемите са всекидневни. Според тях след преместването на шахтите цялата вода се спуска по улицата им.\r\n                    \r\n                    \r\nДо тази ситуация се стигна заради голямото количество дъжд, което падна в последните два дни. На ул. \"Родопи\" беше извършен планов ремонт, тук вървят два водопровода. Общината в конкретния случай си е свършила работата\", каза зам.-кметът на Дупница Крум Милев и увери, че трасето ще бъде възстановено.\n\r\nЖивущ в квартала мъж обаче настоя, че това е лъжа, а проблемите се дължат на некомпетентност, липса на отговорност и кражби.\n\r\n\"Проблемите на града са ръководството на ГЕРБ. Вярно ли е, че са дадени над 100 хил. лева за този планов ремонт\", попита той.\n\r\n\"Преди месец това беше подменено, бяха положени тръбите, сменен водопроводът, извършен обратният насип. Спукване няма със сигурност, но не е допустимо тези бордюри да са върху тръбите. Ремонтът беше абсолютно наложителен\", обясни управителят а ВиК Дупница Илия Илиев.\n\r\nПродължава отстраняването на щетите, които бурята в неделя следобед нанесе и в Бургас. Градушка удари града, а в квартал \"Крайморие\" дърво падна върху движеща се кола по пътя Бургас - Созопол.\n\r\nВ автомобила е пътувало семейство. Жената е с наранявания на краката и е откарана за преглед в Бургаската болница. Съпругът ѝ и детето им не са пострадали. Пожарната в Бургас е реагирала на 30 сигнала за наводнени мазета и приземни етажи след пороя.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.06.18", "title": "Дупница се възстановява след пороя. Брои разрушенията"}
{"url": "https://www.dnes.bg/football/2018/06/18/fenovete-likuvat-skachat-i-izkustven-trus-v-meksiko.379619", "text": "Хиляди фенове на мексиканския национален отбор по футбол, победил вчера на Мондиала Германия с 1:0, празнуваха бурно по улиците на градовете в цялата страна. \n\r\nЗемята в Мексико обаче буквално се разтресе, когато мексиканският нападател Ирвинг Лосано отбеляза единствения гол в срещата в тридесет и петата минута.\n\r\nТочно тогава мексикански сеизмолози са регистрирали \"изкуствен\" трус, породен от радостните скокове на ликуващите поддръжници на отбора, събрали се на централния столичен площад Сокало, предадоха Франс прес и Ройтерс. Според мексиканските сеизмолози при този скок са се задействали сензорите за земетресение.\r\n                    \r\n                    \r\nПривърженици на отбора ликуваха и в градовете Гуадалахара, Толука, Тихуана, Сиудад Хуарес и др., пише БТА. След победата феновете на футбола не мигнаха цяла нощ, надуваха клаксоните на мотоциклетите и автомобилите си по улиците на градовете, пиеха бира и текила и развяваха победоносно мексиканското знаме.\n\r\nПрезидентът на Мексико Енрике Пеня Нието написа в Тwitter: \"Вече е потвърдено - Мексико се изправи и спечели срещу най-добрите в света. Велик мач! Поздравления!\".\n\r\n ", "date": "2018.06.18", "title": "Феновете ликуват, скачат и... изкуствен трус в Мексико"}
{"url": "https://www.dnes.bg/eu/2018/06/18/avtomobil-blysna-hora-do-muzikalen-fest-v-holandiia.379621", "text": "Един човек е загинал, а трима души са били сериозно ранени, когато камионетка се блъснала в четирима пешеходци тази нощ в близост до мястото, на което се провеждал музикалният фестивал Пинкпоп в Холандия, предаде Франс прес.\r\nИнцидентът е ставал в южната община Ландграф, на няколко километра от границата с Германия.\r\nВсе още се издирва камионетката, блъснала хората.\r\nВъв феста участваха Фу Файтърс, Бруно Марс и Пърл Джем, пише БТА. Това е неговото 49-о издание.\r\nТой се проведе от петък до неделя и на ден привлече по около 67 000 зрители, съобщават организаторите на проявата.\r\n ", "date": "2018.06.18", "title": "Автомобил блъсна хора до музикален фест в Холандия"}
{"url": "https://www.dnes.bg/za-da-se-razbirame/2018/06/18/mydrostta-na-toltekite-za-postigane-na-harmoniia.379485", "text": "Чували ли сте за толтеките? Толтеките са индианска цивилизация в Централна Америка, принадлежаща към Уто-ацтекското езиково семейство, по-специално към езиковата група Науатъл. Смята се, че те от 5-и век владеят Мексиканското плато. Това, с което се прочуват още от векове са техните умения да строят, но и мъдростите им, които се предават и до днес. За тяхно дело се смята и градът Теотиуакан, днес град Тула.\r\n\r\nВсеки от нас се вълнува от това как да постигне повече щастие, да има любов, да изгради добри взаимоотношения, да получи уважение.\r\n\r\r\n                    \r\n                    \r\n- Говорете с почтеност.\r\n- Кажете само това, което имате предвид.\r\n- Избягвайте да използвате думите, за да говорите против себе си или да клюкарствате за другите.\r\n- Използвайте силата на думите си в посока на истината и любовта.\r\n", "date": "2018.06.18", "title": "Мъдростта на толтеките за постигане на хармония"}
{"url": "https://www.dnes.bg/notifikacii/2018/06/18/tenio-gonel-iveta-s-kamyni-s-kloni-tia-obache-se-vryshtala-zaradi-deteto.379624", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ Айтос 19-годишно момиче бе пребито от приятеля си и почина в резултат на тежка черепно-мозъчна травма. \r\nГоворителят на главния прокурор Румяна Арнаудова потвърди пред , че извършителят, с когото са живеели на семейни начала, е задържан за 72 часа и му е повдигнато обвинение за убийство.\n\n\r\nСъседи на младото семейство разказват, че често чували скандали, дори във фаталната вечер. \r\nБабата на Теньо разказа, че криминално проявеният мъж често посягал на убитата Ивета, но тя се връщала при него заради детето им. \r\"Колко пъти съм виждала да го прави, камъни, дървета, ще я утрепе...\", казва бабата на убиеца. \r\nТеньо лежал в затвора за кражби, след това е работил по строежи. В селото, където са живели Ивета и Теньо преди да се преместят в Айтос разказват, че мъжът пиел и се дрогирал.\r\nИ така до фаталната нощ на 17 юни, когато след скандал Теньо удря Ивета. Момичето е починало в резултат на побоя около 2:30 ч. на 17 юни. \r\nМладият мъж е признал всичко, като е изразил съжаление на стореното. Според неговото обяснение спорът е бил заради детето и грижите, които полагат към него.\r\nРумяна Арнаудова отправи апел към жертвите на домашно насилие да не се страхуват да подават сигнали.\r\n\"Полицията и социалните служби имат ресурс да помогнат, но не и без да е подаден сигнал\", каза тя.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.06.18", "title": "Теньо гонел Ивета с камъни, с клони. Тя обаче се връщала: Заради детето!"}
{"url": "https://www.dnes.bg/sofia/2018/06/18/mestata-v-sofiia-v-koito-utre-niama-da-ima-vodosnabdiavane.379632", "text": "\"Софийска вода\" временно ще прекъсне водоснабдяването в някои части на столицата.\r\n \r\nНа 19 юни 2018 г. (вторник), във връзка с монтаж на спирателен кран на ул. \"Фредерик Жолио Кюри“ жк. \"Изток“, се налага спиране на водоподаването от 10:30 до 15:30 часа на клиентите на \"Софийска вода\", живеещи в района на: ул. \"Латинка“ от ул. \"Антон Павлович Чехов“ до бул. \"Цариградско шосе“, ул. \"Райко Алексиев“ от ул. \"Акад. Методи Попов“ до ул. \"Фредерик Жолио Кюри“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Латинка“ ъгъла с ул. \"Райко Алексиев“.\r\n                    \r\n                    \r\nНа 19 юни 2018 г. (вторник), във връзка с изключване на уличен водопровод на ул. \"Гюешево“ жк. \"Сердика“, се налага спиране на водоподаването от 09:30 до 19:30 часа на клиентите на \"Софийска вода\", живеещи в района на: ул. \"Гюешево“ от бул. \"Александър Стамболийски“ до ул. \"Три уши“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Гюешево“ срещу бл. 30.\n\r\nНа 19 юни 2018 г. (вторник), във връзка с подмяна на сградно водопроводно отклонение на ул. \"Свети Георги Победоносец“ кв. \"Кремиковци“, се налага спиране на водоподаването от 09:00 до 16:00 часа на клиентите на \"Софийска вода\", живеещи в района на: ул. \"Св. Георги Победоносец“ от ул. \"Радивоя“ до ул. \"Света Петка“\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Димитър Стефанов Казака“ ъгъла с ул. \"Свети Георги Победоносец“.\n\r\nНа 19 юни 2018 г. (вторник), във връзка с прекъсване на уличен водопровод на бул. \"Цариградско шосе“ кв. \"Горубляне“, се налага спиране на водоподаването от 09:00 до 21:00 часа на клиентите на \"Софийска вода\", живеещи в района на: ул. \"Обреща“, по ул. \"Самоковско шосе“ от ул. \"Георги Белов“ до бул. \"Цариградско шосе“ и бензиностанция на OMV\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"самоковско шосе“ ъгъла с ул. \"Обреща“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nПовече за \"Софийска вода“: Предоставя услугите водоснабдяване, отвеждане и пречистване на отпадъчните води на територията на столичната община с население 1,4 милиона души Първото публично-частно партньорство и най-големият инвеститор във водния сектор на страната 209,16 млн. лв. за подобряване на ВиК системата и опазването на околната среда предвижда инвестиционната програма за периода 2017 – 2021 г. 42,5 млн. лв. инвестиции за 2016 г. 9 ноември 2010 г. \"Софийска вода“ АД става част от \"Веолия“, която придобива мажоритарния дял от 77,11% в дружеството\n\r\nЗасегнатите от прекъсването на водата, могат да получат повече информация от Телефонния център на “Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На ", "date": "2018.06.18", "title": "Местата в София, в които утре няма да има водоснабдяване"}
{"url": "https://www.dnes.bg/business/2018/06/18/chez-prehvyrlianeto-na-akciite-bez-posledici-za-klientite.379627", "text": "Прехвърлянето на акциите на ЧЕЗ няма да се отрази на крайния потребител, категорични са от дружеството. За това увери самият регионален мениджър на ЧЕЗ в България Карел Крал на семинар за журналисти.\r\nЕлектроразпределителят ще продължи работата си до момента, в който акциите бъдат прехвърлени към новия собственик. Все още, обаче, не е ясно кога точно ще се случи това. \r\n \r\n\"Работим в посока да има плавно предаване. Клиентите ни няма да разберат, когато акциите ни бъдат прехвърлени към новия собственик от гледна точка на сигурността на доставките.\", каза пред медиите Карел Крал. \r\n \r\nОсвен това, ръководството на ЧЕЗ показа и нова възлова станция в град Априлци, с помощта на която, според компанията, по-бързо ще се локализират и отстраняват неизправности. Така ще се намали и броят на засегнатите крайни потребители при подобни неизправности.\r\n \r\nНовата техника позволява изключването на определени части от електропроводите - само там, където има повреда. Всички останали клиенти на електроразпределителя ще останат незасегнати, обясниха от ЧЕЗ. \r\n \r\nЗа 13 години присъствие в Бълргария дружеството е инвестирало над 2 млрд. лева. Компанията изпълнява различни програми за корпоративна социална отговорност, сред които за дуално обучение, стажантски програми и стипендианти. \r\n \r\n", "date": "2018.06.18", "title": "ЧЕЗ: Прехвърлянето на акциите – без последици за клиентите"}
{"url": "https://www.dnes.bg/obshtestvo/2018/06/18/sreshti-do-otkat-a-reshenie-za-maikite-na-deca-s-uvrejdaniia-koga.379620", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПродължават срещите на майките на деца с увреждания и обмудсмана Мая Манолова със социалния министър Бисер Петков. Те трябва да изяснят колко ще струва осигуряването на личната помощ за хората с увреждания.\r\nОмбудсманът и майките настояват максималната лична помощ на месец да е една и половина минимална заплата, но тя да се получава само от най-тежките случаи, като те са около 10 хиляди. Така таванът, отнесен към сегашната минимална заплата, ще е 765 лв. на месец.\r\nВера Иванова, която е родител на дете с увреждания беше категорична, че е време държавата да разбере, че тези деца съществуват и имат правото на живот.\n\n\n\n\r\r\n                    \r\n                    \"Тук в България няма нищо, което го има във всяка една нормална европейска държава. Имаме Конвенция за правата на хората с увреждания, но тя е нещо, което е на хартия и няма никакво значение за никого\", каза пред  Вера Иванова.\r\nМайката беше категорична, че няма социални услуги или асистентство, но има усвоени милиони. Тя даде пример с дадени 2 милиона лева за регистър на хората с увреждания.\r\nХасан Адемов, председател на Комисията по труда и социалната политика в Народното събрание, коментира, че проблемите, които са поставени, не са такива, които могат да бъдат решени от един министър или едно министерство, защото политиката за хората с увреждания е позиционирана в почти всички секторни политики.\r\n\"Трябва да има медицинска оценка на увреждането, след това трябва да има възможности за достъп до образование, за адаптирана среда, която да позволи на тези хора да бъдат включени в системата на образованието\", обясни Адемов.\r\nТой подчерта също, че след това има и други въпроси свързани с достъп и транспорт, за да могат хората с увреждания да потърсят и реализация на пазара на труда.", "date": "2018.06.18", "title": "Срещи до откат... А решение за майките на деца с увреждания – кога?"}
{"url": "https://www.dnes.bg/business/2018/06/18/po-dylgi-periodi-na-regulaciia-za-elektrorazpredelitelite.379636", "text": "По-дълги регулаторни периоди за електроразпределителните дружества в България. За това настоя мениджъра на ЧЕЗ за страната Карел Крал. По думите му това ще стимулира ивнестициите в мрежата. \r\nСпоред него без силна инвестиционна програма няма как електроразпределителите да модернизират мрежата си. Карел Крал сравни страната ни с Великобритания, където се работи с 8-годишен регулаторен период. \r\n \r\n\"В български условия ние бихме били щастливи и на пет.\", коментира на семинар за журналисти в Троян мениджърът на дружеството за страната. \r\n \r\nОсвен това на събитието той опроверга спекулациите около сделката с придобиването на дружеството от българския купувач  \"Инерком\" относно последното ценово заявление на ЧЕЗ към КЕВР. \r\n \r\n\"Имаше съмнения, че тази година то е било подготвено от купувача и увеличението на цените е, за да изплати той заемите за придобиване на активите.\", коментира Карел Крал. \r\n \r\nПо думите му това е \"пълен абсурд\". Мениджърът допълни още, че ценовите заявления от предходни години са последователни в частта за тарифите. \r\n \r\n„Ние предлагаме тарифи без кръстосано субсидиране, защото това е една от основните крачки, за да може българският енергиен пазар да се либерализира“, заявиха от ЧЕЗ. \r\n \r\nОчакванията към регулатора от догодина са високи, тъй като тогава той ще стане независим. От електроразпределителя призовават за бързо въвеждане на новите европейски директиви за енергетика в българското законодателство. \r\n \r\nПредставители на ЧЕЗ изтъкнаха още, че съгласно колективния трудов договор е предвидено да се увеличат заплатите на служителите, а това пряко се отразява на оперативните разходи. Освен това, според мениджърите на дружеството, общите условия, които не са променяни от 2007 година, са морално остарели.\r\n \r\nЕлектромобили, ВЕИ, енергийна ефективност, услуги за гъвкавост ще окажат влияение върху мрежата и без силна инвестиционна програма няма как ЕРП-та да изпълнят своята роля, заяви Карел Крал.\r\n\r\n", "date": "2018.06.18", "title": "По-дълги периоди на регулация за електроразпределителите "}
{"url": "https://www.dnes.bg/obshtestvo/2018/06/18/liutiv-sprei-v-klas-momche-go-izprobva-drugo-postrada.379623", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМомче намери лютив спрей в класната стая и го изпробва срещу друго. Резултатът – очите на  напръскания тийнейджър се възпалили. \r\nИнцидентът е станал преди дни в столичното 35 СОУ \"Добри Войников\". Спреят бил внесен от ученичка в училището.\r\nМалко след инцидента пострадалото момче било изпратено вкъщи, където го прегледал лекар и му назначил лекарства. Възпалението отшумява в следващите дни.\r\n\"Лютивият спрей струва 8 лева и е общодостъпно средство, но в училищния правилник пише, че не се носят опасни предмети\", обясни г-жа Истаткова – юрист и майка на пострадалото момче Антон пред. Антон пък допълни, че в училище има охрана, но тя не проверява дали се носят опасни предмети.\r\r\n                    \r\n                    \"Убедена съм, че родителите на седмокласничката, чийто е спреят, знаят и са я снабдили с него. Ако е преживявала нападения, те са били извън училище\", каза още майката.\r\nТемата коментира психологът Христо Монов: \"Обществото ни е болно, защото трябваше да намерим решение на проблема за тези 20 години\".\r\nСпециалистът посъветва родителите, които се оказват в подобна ситуация, да потърсят първо професионална помощ.\r\n\"Глупавата администрация решава проблемите като премахва хората, които могат да дадат професионален съвет и да помогнат\", каза още той.\r\n ", "date": "2018.06.18", "title": "Лютив спрей в клас: Момче го изпробва, друго пострада"}
{"url": "https://www.dnes.bg/eu/2018/06/18/zetiat-na-ispanskiia-kral-vleze-v-zatvora-za-6-g.379639", "text": "Зетят на испанския крал Иняки Урдангарин, осъден на пет години и десет месеца ефективно за злоупотреба с държавни средства, се е явил в затвора за излежаване на присъдата, съобщиха властите, цитирани от Франс прес и ТАСС.\n\r\nСъпругът на инфантата Кристина се е явил в 8 ч. в затвора в Бриева, на 108 км. северно от Мадрид, в провинция Авила на автономната област Кастилия и Леон, уточни говорител на затворническата администрация.\n\n\n\r\nПо информация на в. \"Паис\" зетят на крал Фелипе Шести е пристигнал снощи в Мадрид от Женева. \n\r\nВърховният съд го осъди окончателно по дело за финансови измами, след като Урдангарин обжалва присъдата на по-долна съдебна инстанция в Палма, пише БТА. \r\n                    \r\n                    \r\nСъпругът на инфантата Кристина е осъден за \"злоупотреба със средства, длъжностни престъпления, измами, две данъчни престъпления и злоупотреба с влияние\". Урдангарин имаше пет дни да се яви доброволно в което и да е място за лишаване от свобода в кралството, където да излежи присъдата си.\n\r\n ", "date": "2018.06.18", "title": "Зетят на испанския крал влезе в затвора – за 6 г."}
{"url": "https://www.dnes.bg/notifikacii/2018/06/18/liubimite-hrani-koito-ni-systariavat-i-te-sa.379484", "text": "Като най-големият орган, покриващ човешкото тяло, кожата е в състояние да разкаже много за нашия начин на живот и за състоянието на тялото като цяло. Всеки дисбаланс, включително и неправилното хранене могат да ускорят процесите на стареене на кожата.\r\nВ следващите редове споделяме няколко кожни проблема, свързани с консумацията на определени продукти.\r\n\r\nЗахарта е един от основните разрушители на колагена и еластина, които отговарят за младостта и красотата на кожата. Тези елементи са най-активни в областта на челото, тъй като там има най-малко подкожна мазнина.\r\nПодсладителите на основата на фруктоза имат същите негативни последствия за кожата, дори повече от обикновената захар. Те ускоряват появата на бръчки, пъпки, торбички. Добавете към менюто си по-мазни риби, водорасли, пуешко месо – те са добри източници на колаген.\r\r\nКравето мляко често съдържа хормони, които провокират в телата ни възпаления. Това важи не само за хората с лактозна непоносимост. Ако често консумирате краве мляко и млечни продукти, обърнете внимание на това как тялото ви реагира на продуктите.\r\nДали имате храносмилателни неразположения, появяват ли се веднага пъпки. За да се погрижите за кожата си, добавете към менюто си морски дарове, орехи, рибено масло, козе мляко.\r\n", "date": "2018.06.18", "title": "Любимите храни, които ни състаряват. И те са?"}
{"url": "https://www.dnes.bg/notifikacii/2018/06/18/v-petrich-58-godishniia-stoicho-zadovoli-nagona-si-s-dete.379654", "text": "58-годишен насили 7-годишно дете в Петрич. Момиченцето се прибрало разплакано към 14:30 часа вчера и разказало на майка си, че дядото на приятелката й, с която си играели в двора им, я подмамил в една стая.\r\nСтойчо уж искал да даде бонбони на детето, разсъблякъл го, галил го и го целувал по тялото.\r\nРодителите на детето веднага сигнализирали полицията и блудникът е арестуван. \r\nЖалбата в МВР е подадена от пастрока на момиченцето, който вдигнал на крак полицейското управление, предаде Struma.com.\r\nНапрежение на улица \"Георги Бенковски\" в Петрич обаче ескалира. Страх от вендета парализира роднините на насилника. \r\n ", "date": "2018.06.18", "title": "В Петрич: 58-годишния Стойчо задоволи нагона си с дете"}
{"url": "https://www.dnes.bg/teatar/2018/06/18/u-licata-krivorazbranata-civilizaciia-s-deca.379643", "text": "\n\r\n\r\n\r\n\r\nКак тийнейджърите виждат \"Криворазбраната цивилизация\" днес може да усетим от спектакъла, създаден от ученици от 91-ва Немска езикова гимназия. Представлението е идея на Ралица Виденова и Велислава Лозанова, които решават да пробват таланта си на сцената.\r\r\n                    \r\n                    \"В училище една госпожа спомена, че предишните випуски са правили постановки и решихме и ние да направим\", споделя Ралица пред Dnes.bg.\r\nДвете приятелки се впускат в приключението, като резервират зала, правят кастинг и пишат сценарий. Работят действие по действие, обработват сцените, премахват думите, които им звучат архаично, а вместо персонажите да страдат по френските изобретения, както е в оригинала на Добри Войников, героите от постановката залитат по американската култура.\r\n\"Причината да се спрем именно на тази постановка е, че е от малкото пиеси от Възраждането, която може да накара хората днес да се замислят за своите постъпки. Макар да не сме така захласнати по французите, сме заменили само Франция с Америка. Работейки по пиесата, усетих колко се прехласвам по американския и използвам английски думи вместо български\", разказва още Ралица.\r\n\"Много пъти съм гледала постановката на сцената – споделя и Велислава – Хем е комедия, хем е нещо повече от забавление. Също така е типично българско произведение, а се изучава и в материала за десети клас\".\r\nМомичетата решават, че ще се получи хем нещо забавно, хем полезно и за съучениците им, на които не им се чете много. Усещат, че колкото и години да са минали от написването на текста, темата продължава да е актуална и днес. Осъзнават фалша в българското общество и прекланянето му по чуждата култура.\r\nРаздават ролите на явилите се на кастинга, а те двете се заемат с режисирането. Разбират, че без компромис не може, и театърът е работа в екип. Трудното са усетили още в самото начало: 20-ина души, никой не познава другия. Всички са без опит и им трябва време докато се напаснат. Но репетициите са по два пъти в седмицата с продължителност три часа и постепенно нещата се случват.\r\n\"Най-сложното бе да се организираме, да намерим време. Юни месец е много натоварен в нашето училище. Имаме изпити, извънкласни дейности и времето не стигаше\", разяснява и Велислава.\r\n\"Определено е трудно да си режисьор и не съм предполагала колко много работа включва тази професия\", допълва Ралица.\r\nДо този момент, докато е гледала постановки си е мислила, че режисьорът казва: \"Застани тук, там, усмихни се!\" А всъщност сега й става ясно, че има толкова много мислене, преговаряне с актьорите, четене на сцени, осъзнаване кой как се чувства да направи нещо определено, на кого му пасва нещо друго. Определено и двете гледат по нов начин на театъра и киното.\r\nА Велислава дори смята да продължи да се занимава с режисура: \"Тази постановка ми отвори очите колко е хубаво човек да се занимава с изкуство. Станах по-отговорна. Когато се занимаваш с толкова хора, това непременно те учи на отговорност\".\r\n\r\nСред актьорите са Рая Найденова и Радослав Атанасов. Разбират за пиесата от съобщението, окачено на корковото табло в училището им. На дъската са описани ролите и всеки от тях си избира персонаж. Рая е Ан(к)а, а Радо си извоювал Хаджи Коста. Едно от големите им предизвикателства се оказва да научат бързо репликите.\r\nРая осъзнава, че професията е изключително сложна и разбира как всеки актьор зависи от другия. Също така не вижда българинът да се е променил особено за всички тези години.\r\n\"А е крайно време да се гордеем с българското\", настоява Рая.\r\n\"Пиесата е написана против прекалената глобализация. Кара ни да усетим колко е важно да не забравяме българските обичаи в полза на чуждата култура\", уточнява и Радо. Той вярва, че и днес има доста патриотично настроени българи, които смятат, че западната култура е някакво зло, което може да развали националната идентичност.\r\n\"В известен смисъл те са прави. Не е лошо да тачиш повече традиционното от космополитното\", признава той. Решава, че неговият образ наподобява именно такъв тип характер, затова решава да покаже консервативното му мислене с най-гъстия мустак, който е могъл да открие.\r\n\"Аз съм доста различен от героя си. Хаджи Коста не е склонен на никакви компромиси. Налага мнението си, не се интересува от чувствата на другите. Аз съм точно обратното. Заинтересован съм от емоциите на другите и съм готов на компромиси в много сфери. Най-интересното е, че трябваше да стъпя извън собствените си предели, за да изиграя противоположна роля като доктор Джекил и мистър Хайд\", разказва Радо и допълва: \"Видях този образ като шанс да покажа някаква друга същност\".\r\nСлед участието си и той вярва, че винаги би участвал в подобен проект. Поне на непрофесионално, аматьорско ниво. Иначе се е насочил към генетика или антропология.\r\n\"Но другият месец най-вероятно ще е друго\", не е сигурен ученикът.\r\nА \"Криворазбранатна цивилизация\" вече бе играна пред публика на 11 юни в кино Влайкова, а на 19 юни учениците ще излязат на сцената в зала \"Средец\" от 19:30 часа.", "date": "2018.06.18", "title": "У-лицата: \"Криворазбраната цивилизация\" с... деца"}
{"url": "https://www.dnes.bg/cars/2018/06/18/arestuvaha-glavniia-izpylnitelen-direktor-na-audi.379657", "text": "Главният изпълнителен директор на Ауди Руперт Щадлер е арестуван в Германия във връзка с дизелгейт, съобщи в.\"Зюддойче цайтунг\", цитиран от световните агенции.\n\r\nШефът на луксозната марка на Фолксваген е бил задържан заради манипулациите с показанията за отделяните газове от дизелови коли на групата, потвърди Фолксваген.\n\r\nГерманската прокуратура заведе дело срещу Щадлер миналата седмица по обвинени в измама и подвеждаща реклама във връзка с манипулираните тестови данни за отделени вредни газове при дизеловите автомобили на луксозното подразделение на Фолксваген.\n\r\nБлизо три години след като Фолксваген призна, че е манипулирал данните от тестовете за отделени вредни газове, мюнхенската прокуратура обяви, че сега разследва 20 души и че е претърсила апартамента на Щадлер и на друг член на управителния съвет.\r\n                    \r\n                    \r\nНовината се появи, след като германското издание \"Билд ам зонтаг\" съобщи, че при близо един милион автомобила Даймлер са открити незаконните устройства за манипулиране на данните от тестовете. Това показва как последиците от скандала дизелгейт продължават да преследва автомобилния сектор.\n\r\nОт 30 май председателят на управителния съвет на Ауди Щадлер и още един член на управителния съвет са обвиняеми, съобщи мюнхенската прокуратура.\n\r\nРазследването може да предизвика управленска криза в Ауди и в компанията майка Фолксваген, където Щадлер бе повишен през април до ръководител на продажбите на групата.\n\r\nМюнхенската прокуратура обясни, че двамата заподозрени са разследвани по подозрение в измами и подвеждаща реклама и за предполагаемата им роля в пласирането на колите с манипулиращи устройства на европейския пазар.\n\r\nЩадлер е подложен на критики още откакто Ауди призна, че е използвал манипулиращия софтуер през ноември 2015 година, два месеца след Фолксваген, но той се радва на подкрепата на семействата Порше и Пиех, които контролират двете компании.\n\r\nСпоред прокуратурата Ауди е продала най-малко 210 000 дизелови коли с манипулиращия софтуер в САЩ и Европа от 2009 година, отбелязва ДПА, цитирана от БТА.", "date": "2018.06.18", "title": "Арестуваха главния изпълнителен директор на Ауди"}
{"url": "https://www.dnes.bg/stranata/2018/06/18/zemetresenie-razliulia-blagoevgradsko.379674", "text": "Земетресение от 3,5 по Рохтер разтърси Белица.  \r\nТрусът е регистриран днес по обед на 57 км. източно от Благоевград, съобщават от Евро-средиземноморския сеизмологичен център. \r\nСпоред БАН епицентърът е с дълбочина 15 километра между селата Брезница и Корниц.\r\nКъм момента няма данни за пострадали и сериозни материални щети.", "date": "2018.06.18", "title": "Земетресение разлюля Благоевградско"}
{"url": "https://www.dnes.bg/zvezdi/2018/06/18/semeina-futbolna-idiliia-kurnikova-enrike-i-decata.379662", "text": "Ана Курникова и Енрике Иглесиас споделиха снимки в Instagram на шестмесечните си близнаци - Никълъс и Луси. \r\nБившата тенисистка е качила снимка с едно от бебетата, на която то държи футболна топка с логото на Световното първенство по футбол в Русия и картинки на талисмана - вълкът Забивака.\r\n \r\nНа снимката на Енрике пък се вижда как другото бебе е седнало като на конче върху раменете на певеца, а отзад се забелязва телевизор, на който е пуснат мач от Мондиала. Енрике се е завил с одеяло, на което пише \"Испания\". Явно в този момент са гледали срещата между Испания и Португалия.\r\n \r\nЕнрике Иглесиас и Ана Курникова са заедно от 17 години, а близнаците им се родиха на 16 декември 2017 г.\r\n \r\n", "date": "2018.06.18", "title": "Семейна футболна идилия: Курникова, Енрике и децата"}
{"url": "https://www.dnes.bg/politika/2018/06/18/partiiata-na-nadejda-neinski-se-razpusna-vremeto-veche-ne-e-nashe.379667", "text": "Партия \"Синьо единство\", която създаде бившата лидерка на СДС Надежда Нейнски, се разпуска. Това обявиха от формацията след Втората национална конференция, провела се вчера.\r\nМотивите на сините на Нейнски са липсата на възможност за обединение на десните. \"Синьо единство\" призова и останалите десни партии да се разпуснат.\r\n\"Призоваваме партиите от традиционната десница да ни последват, защото времето отдавна вече не е наше. Не е и тяхно. Времето просто е друго и продължаването на разделението носи тежката отговорност на пропуснатите възможности за създаване на работеща алтернатива за България\", обясниха от формацията.\r\nОт \"Синьо единство\" отчитат, че са положили огромни усилия, но не успели да убедят нито една политическа партия от традиционната десница да загърби тяснопартийното си его, да се разпусне, или да се влее в единна дясна партия.\r\r\n                    \r\n                    \"Затова се разпускаме ние - за да покажем, че няма нищо страшно в това и да провокираме останалите партии също да го направят\", се казва още в позицията на формацията.\r\n\"Синьо единство\" отправят критики към останалите десни формации, че лидерите им не са се отказали от \"смешната привилегия да се наричат \"председател на нищото\" и да разчистят пространството за създаването на силна и модерна дясна партия\".\r\n\"За това време чухме какви ли не аргументи защо това няма да стане: защото СДС е марка и емблема, защото ДСБ е пазител на духа, защото Да, България е с нова енергия, защото \"структурите ще ни разкъсат\", защото \"няма аз да съм лидерът, който ще загроби партията\", защото \"сега сме на крачка от властта, не е моментът\", защото \"ще загубим субсидията\" и т.н. И нито веднъж никой не се осмели да изрече истината – че няма нито емблеми, нито дух, нито енергия, нито субсидия, нито структури, нито лидери. Не остана и грам доверие както помежду им, така и сред избирателите\", пишат още от \"Синьо единство\".\r\nТе допълват, че са останали само \"шепа объркани хора\", които се борят единствено за постове.\r\nПартията критикува и \"псевдоновата десница\", която се срамува да се нарече такава.\r\n\"Лута се в безполовата идентичност \"няма ляво, няма дясно\", неспособна е да излъчи друго смислено послание, освен \"всички сме срещу мафията\" и бори олигархията с творческо- самодейни акции по улици и мостове, изживявайки себе си като нещо средно между политически кръжок и затворена група в социалните мрежи\", пишат от \"Синьо единство\".", "date": "2018.06.18", "title": "Партията на Надежда Нейнски се разпусна: Времето вече не е наше!"}
{"url": "https://www.dnes.bg/sofia/2018/06/18/gratischiiata-v-beleznici-psuval-kontroliorite-shte-byde-syden.379651", "text": "Гратисчията, който бе наказан с белезници тази сутрин в София, е задържан и ще бъде съден за дребно хулиганство. Той е пътувал без билет, а когато бил свален на спирката, се нахвърлил с нецензурни изрази към контрольорите, съобщиха от Центъра за градска мобилност.\r\nКакто Dnes.bg писа по-рано видео във Facebook показа проснат от полицаи младеж на спирка в кв. \"Люлин\" в София. Според свидетели младият мъж бил наказан с поваляне на земята и с белезници, защото е пътувал без билет.\n\r\nОт Центъра за градска мобилност потвърдиха за инцидента, но уточниха, че пътникът е задържан заради агресивно поведение към полицаи от Общинска полиция и контрольори от ЦГМ.\r\r\n                    \r\n                    Случката се е разиграла в 8:20 часа сутринта на спирка на трамвай №8. Пътникът е бил без редовен превозен документ.\r\n\"При влизането на проверяващите той се е опитал да си купи тепърва билет. Контрольорите са го помолили да слезе на следващата спирка, което е предизвикало нецензурни изрази от страна на пътника\", се казва в съобщението на ЦГМ до медиите. \r\nНа следващата спирка младежът все пак слязъл и там му били поискани документите за проверка от полицията.\r\nПътникът се нахвърлил с нецензурни изрази срещу представители на органите на реда, които са го арестували.\r\nОтведен е и задържан в 9-то РПУ. По информация на ЦГМ той ще бъде съден по бързата процедура за дребно хулиганство.\r\nОт Центъра за градска мобилност напомниха, че пътуването с редовен превозен документ е абсолютно задължение на всеки пътник, който използва обществения транспорт. Контрольорите са служебни лица,  чиято работа е да следят за редовността на пътниците и в случаи на нарушение да изпълняват задълженията си, допълват от ЦГМ.\n\r\n ", "date": "2018.06.18", "title": "Гратисчията в белезници псувал контрольорите! Ще бъде съден..."}
{"url": "https://www.dnes.bg/stranata/2018/06/18/varnenec-zagina-premaza-go-betonovozyt-mu.379670", "text": "\r\nШофьор на бетоновоз загина, след като бе премазан от собственото си превозно следство, съобщава \"\". Инцидентът станал на ключов булевард във Варна. \r\n \r\nВ 13:00 ч. шофьорът спрял на бул. \"Христо Смирненски\" и слязал от бетоновоза. Тежката машина, обаче, потеглила сама и минала през него. На мястото са пристигнали екипи на полицията, която извършва огледи. \r\n \r\nВероятните причини са техническа неизправност или човешка небрежност от страна на загиналия.\r\n \r\nВ момента текат процесуално-следствени действия на място. \r\n ", "date": "2018.06.18", "title": "Варненец загина, премаза го бетоновозът му"}
{"url": "https://www.dnes.bg/notifikacii/2018/06/18/semeina-drama-bashta-umria-sysechen-ot-sina-si.379671", "text": "В Плевен почина 56-годишен мъж, убит от сина си, съобщиха от МВР. \r\nУбийството е станало на 14 юни. Между сина, който е на 26 години, и бащата избухнал скандал на битова основа. \r\nМладият мъж нанесъл удари с брадва по тялото на родителя си. Това се случило в жилището им в града. Пострадалият е приет в Плевенска болница, но на 17 юни е починал.\r\nИзвършителят е задържан за 24 часа, с постановление на наблюдаващия прокурор е продължено задържането му за 72 часа.\r\nДнес предстои прокуратурата да внесе искане в съда за вземане на постоянна мярка за неотклонение \"задържане под стража\". \r\nПо случая е образувано досъдебно производство. Действията по разследването продължават.\r\n ", "date": "2018.06.18", "title": "Семейна драма: Баща умря, съсечен от сина си!"}
{"url": "https://www.dnes.bg/balkani/2018/06/18/protestna-nosht-v-skopie-17-raneni-pri-sblysycite.379685", "text": "Седемнайсет души, десет от които полицаи, са ранени в снощните протести пред парламента на Република Македония, предаде агенция МИА.\n\r\nМакедонското МВР съобщи днес на пресконференция, че са задържани 26 души с насилническо поведение, които блъскали оградата пред парламента, хвърляли камъни и пиратки към сградата и полицейския кордон и се опитали да влязат насила в Собранието, предаде БТА.\n\n\n\n\r\nВъв връзка със задържан журналист от интернет портала \"Инфомакс\" МВР съобщи, че той отказал да се легитимира и оказал активна съпротива. Съгласно процедурите журналистът бил отведен в полицейското управление и след установяване на самоличността му - освободен.\r\n                    \r\n                    \r\nМВР призова журналистите и операторите, които изпълняват работните си задачи да спазват етичния кодекс на поведение и да не пречат с действията си на служебните лица при изпълнение на техните задачи за защита на обществения ред и мир.\n\r\nМВР подчерта, че уважава правото на мирен протест, но няма да позволи употребеба на сила срещу полицията и насилствено нахлуване в институциите, както и да бъде нарушаван общественият ред и мир.", "date": "2018.06.18", "title": "Протестна нощ в Скопие: 17 ранени при сблъсъците"}
{"url": "https://www.dnes.bg/obshtestvo/2018/06/18/pensiite-v-polza-na-myjete-sys-stotachka.379681", "text": "Разликата между средния размер на пенсията при мъжете и жените е 121,57 лв. Това е около 38 на сто от 1 543,5 хиляди пенсионери от общо 2 172,8 хиляди пенсионери за 2017-та, сочи анализ на НОИ за пенсиите от държавното обществено осигуряване. Справката е направена през призмата на различията между половете.\r\nВ нея се посочва, че през миналата година средният осигурителен доход е бил 821,51 лв., като - 861,71 лв. - за мъжете, и 779 лв. - за жените, а разликата е 10,6 на сто в полза на мъжете.\r\nЗа сметка на това, средната пенсия на един пенсионер е 345,46 лв., като за мъжете тя е била 410,58 лв., а за жените - 298,48 лв. При тези стойности брутният коефициент на заместване общо за всички пенсионери е бил 42,1 на сто, за мъжете - 47,6 на сто, а за жените - 38,3 на сто или около 9,3 пункта по-нисък. Има и съществени разлики в размера на получаваните пенсии. В абсолютна стойност разликата е 112,11 лв., а в относителна - около 38 на сто.\n\r\r\n                    \r\n                    Положителен факт, според НОИ, за периода 2009-2017 г., е, че половите различия в коефициента на заместване на дохода при пенсиите за осигурителен стаж и възраст намаляват. През 2009 г. разликата е била 14,8 пункта в полза на мъжете (55,1 на сто срещу 40,3 на сто), докато през 2017 г. тя вече е 10,2 пункта. \n\r\nИзмежду факторите, които оказват най-голямо влияние върху различията в размера на получаваната пенсия и заместването на дохода, са продължителността на осигурителния стаж и размерът на осигурителния доход. Разликата средно за 2017 г. е приблизително 83 лв., което е около 10,6 на сто.\n\r\nИзводът е, че има ясно забележими разлики в заплащането между жените и мъжете, което се потвърждава и от данни от други изследвания. Например, показателят за неравенството в заплащането по пол (т.нар. gender pay gap), характеризиращ разликите в брутните часови възнаграждения на жените и мъжете, за 2016 г. у нас е заемал стойност от 14,4 на сто, при средно за ЕС от около 16,2 на сто (Eurostat, 2018).\n\r\nВ анализа се посочва, че наетите жени доминират в сектори, в които средният размер на работната заплата е под средното за страната. Доказателство за това са данните от Наблюдението на разходите за труд, провеждано веднъж на четири години от Националния статистически институт. \n\r\nИзследване от 2014 г. показва, че над 40 на сто от наетите жени са работили в преработващата промишленост и търговията, където брутната годишна работна заплата е била под 90 на сто от средната за страната, други 23 на сто са били концентрирани в образованието, хуманното здравеопазване и социалната работа - сектори, при които заплатата доближава средната за страната, допълват от НОИ.\n\r\nПрез 2017 г. средният осигурителен стаж на мъжете пенсионери с лични пенсии за осигурителен стаж и възраст от най-масовата трета категория труд е бил 38,7 години, а на жените - 33,1 години. Това е разлика от повече от 5,6 години, допълват от НОИ.\n\r\nКоефициентът на заетост за жените (20-64 г.) от една страна е сравнително нисък, а от друга - е значително по-нисък от този на мъжете. По данни от Наблюдението на работната сила на Националния статистически институт през 2017 г. коефициентът на жените е бил 67,3 на сто, а този за мъжете - 75,3 на сто, при средно за страната от 71,3 на сто (НСИ, 2018).\n\r\nРазликата между двата пола е в порядъка на 8 процентни пункта, като тя се запазва устойчива, въпреки факта, че коефициентът на заетост за жените е нараснал с 13,3 пункта за периода 2003-2017 г. (при нарастване от 13,1 пункта за мъжете).\n\r\nОт друга страна, заложеното в нормативната уредба плавно повишаване на изискуемия осигурителен стаж за придобиване право на пенсия за осигурителен стаж и възраст за жените и мъжете съдейства за изравняване на тези разлики, поне що се отнася до новоотпуснатите пенсии, смятат експертите. \n\r\nДанните на НОИ сочат, че средният осигурителен стаж от трета категория труд при пенсиониране с пенсия за осигурителен стаж и възраст през 2017 г. е бил 35,1 г. за жените и 35,7 г. за мъжете. Занапред съществуващите разлики в осигурителния стаж на \"новите\" пенсионери ще продължат да намаляват.\n\r\nВ анализа се посочва, че според последния доклад на Европейската комисия за равенството между жените и мъжете, средно за ЕС доходът от пенсии на жените на 65 г. и повече навършени години е с около 38 на сто по-нисък в сравнение с този на мъжете в същата възрастова група.\r\nСъщо така, по данни на Европейската комисия, средно за ЕС делът на жените над 65-годишна възраст, получаващи пенсия от публична пенсионна схема, е с около 5 процентни пункта по-малък от дела на мъжете в същата възрастова група. \n\r\nТези обстоятелства подтикнаха Европейския парламент да обсъди и необходимостта от приемане на специална стратегия на ЕС за предотвратяване и премахване на разликата в пенсиите на мъжете и жените, допълват от НОИ.", "date": "2018.06.18", "title": "Пенсиите в полза на мъжете – със стотачка!"}
