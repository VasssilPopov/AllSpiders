{"url": "https://www.dnes.bg/eu/2018/11/13/vkusyt-ne-e-avtorski-produkt-ne-e-obekt-na-zashtita.393437", "text": "Вкусът на храните не може да бъде обект на интелектуална защита, постанови Европейският съд в Люксембург.\n\r\nТоп магистратите на ЕС обясниха, че вкусът на хранителният продукт се възприема по различен начин от всеки според възрастта, околната среда и хранителните навици. Затова производителите не могат да претендират за авторство върху вкуса на храните по закона за авторското право.\n\r\nЕдна и съща храна може да има различен вкус за един и същи човек при различни обстоятелства и дори според мястото, където се приема.\n\r\nСъдиите отсичат, че съвременната наука все още не е в състояние да даде обективна оценка на вкуса на определен продукт и затова той не може точно да бъде идентифициран. За разлика от произведенията на литературата, изобразителното изкуство, киното или музиката, които имат точни параметри, които подлежат на обективна оценка, “идентифицирането на вкуса на хранителен продукт се основава главно на вкусовите усещания и възприятия, които са субективни и променливи”, заявяват магистратите на ЕС.\n                    \n                    \n                \r\nРешението е в отговор на съдебен спор между двама холандски производители на крема сирене, които не могат да се разберат чия собственост е сместа от подправки, добавяна към техните сирена за мазане. Единият произвеждал сиренето от 2007-а, а другият от 2014 г. От подробностите по делото става ясно, че регистриралият първи рецептата сам произвежда влаганите в крема сиренето добавки, а вторият - я продал на голяма верига супермаркети, която заради по-доброто разпространение ощетява печалбата му.\n\r\nРешението на магистратите от Люксембург е задължително за всички съдебни инстанции в ЕС, гледащи подобни спорове. То не отрича правото на регистрация и авторството върху марки и продукти, а само върху правото за защита върху различните вкусове, с които те се продават на пазара.\n\r\n ", "date": "2018.11.13", "title": "Вкусът не е авторски продукт, не е обект на защита"}
{"url": "https://www.dnes.bg/cars/2018/11/13/e-mobilite-shte-struvat-na-chovechestvoto-6-triliona.393485", "text": "Налагането на електромобилите никак няма да излезе евтино и ще струва на света около 7.5% от брутния му продукт, или приблизително 6 трилиона щатски долара, изчисляват анализатори на инвестиционната банка Goldman Sachs.\r\nПри това в тази умопомрачителна сума не са включени разходите по самото им производство и по разработването на батериите.\r\nНа практика споменатите 6 трилиона са необходими, за да се коригират днешните несъвършенства на електрическите коли, свързани най-вече с цената и с бавното им зареждане и да се изгради достатъчно широка инфраструктура, така че те да са напълно конкуренти на двигателите с вътрешно горене.\n\r\n\"Ако се питате кой ще плати тази цена, най-вероятно сте го виждали в огледалото\", отбелязва по този повод американският журналист Мат Поски. И досега, и занапред по-голямата част от инвестициите за налагане на електромобили идват от правителствени програми и данъчни облекчения - тоест от джоба на данъкоплатеца. Но това далеч не е устойчив бизнес модел, предупреждават анализаторите на Goldman Sachs.\r\n                    \n                    \n                Има достатъчно примери какво се случва, когато тази държавна подкрепа се оттегли. Дания и Хонконг например оттеглиха субсидиите за електромобили, разчитайки, че вече са дали нужния начален тласък на пазара. Това доведе до незабавно сгромолясване на продажбите.\n\r\nИма и друг проблем, отбелязва Поски: производителите на електромобили страдат от хроничен недостиг на суровини и компоненти. Технологичният напредък също върви по-бавно от очакваното - днешните електрически коли са по-добри от онези отпреди 5 години, но не са толкова добри, колкото се предвиждаше, а и не са станали забележимо по-евтини. И причината производителите да ги налагат само на избрани пазари е не в съмненията им дали ще се продават другаде, а в простия факт, че не са в състояние да произвеждат повече.\r\nТова не означава, че електромобилите са обречени, отбелязва Поски. Просто пътят пред тях ще е по-дълъг и труден, отколкото се опитват да ни убедят маркетинговите отдели и още доста години те ще се нуждаят от държавното рамо, за да вървят напред, смята експертът.\r\n", "date": "2018.11.13", "title": "E-мобилите ще струват на човечеството $6 трилиона"}
{"url": "https://www.dnes.bg/stranata/2018/11/13/v-sezona-na-zeleto-chetirima-sviha-200-kg-v-plevensko.393490", "text": "200 кг зеле откраднали четирима от парцел в землището на плевенското село Ленково.\r\nКъм 07:10 часа вчера в полицията в град Гулянци постъпил сигнал за извършен грабеж, съобщиха от МВР.\r\nПристигналият на място екип е установил, че предната вечер непознати мъже нападнали и привели в безпомощно състояние 55-годишен работник в земеделския имот.\r\nНепознатите взели наличните му 220 лева, газов пистолет и дигитално радио.\r\nОтмъкнали и около 200 кг зеле, след което избягали с автомобил в неизвестна посока.\r\nСлед проведени действия за грабежа са задържани четирима на възраст от 28 до 46 години, трима от които от Гулянци. Те са направили самопризнания пред съдия. Мярката им за задържане е удължена до 72 часа.\r\nРаботата по документирането на случая продължава.", "date": "2018.11.13", "title": "В сезона на зелето: Четирима свиха 200 кг в Плевенско"}
{"url": "https://www.dnes.bg/notifikacii/2018/11/13/merkel-za-evropa-na-skorosti-armiia-i-ruski-gaz.393504", "text": "Германският канцлер Ангела Меркел получи овации, но и освирквания от евродепутатите по време на речта си за бъдещето на ЕС, която произнесе пред Европейския парламент в Страсбург днес.\n\r\nМеркел, която съобщи преди 2 седмици, че ще се оттегли от политиката, се обяви за Европа на ценностите, като подчерта, че основните принципи на ЕС трябва да са толерантността и солидарността.\n\r\n“Национализмът и егоизмът не бива да придобиват сила. Нашето общо бъдеще са толерантността и солидарността и те си заслужават да се борим за тях”, заяви Меркел.\n\r\nВ емоционалната си реч германският канцлер определи толерантността като “сърцето на Европа”, а солидарността - като нейна сила, добавяйки, че те са в основата на взаимотношенията от обикновеното семейство до европейските институции. Меркел говори още за значението на върховенството на закона и за свободата на медиите и предупреди, че само солидарността може да преодолее националния егоизъм в отделните държави.\n                \n                \r\nСамо дни, след като френският президент Еманюел Макрон заговори за създаването на европейска армия, Меркел го подкрепи, заявявайки пред евродепутатите, че “можем да защитим интересите си, само ако сме заедно”.\n\r\n“Времената, в които можехме да разчитаме на други, са отминали и трябва да вземем нещата в свои ръце”, каза Ангела Меркел.\n\r\nСпоред нея ЕС трябва да състави корпус за бърза намеса, който постепенно да прерасне в “истинска европейска армия”. Нейната цел ще бъде да гарантира, че Европа няма да бъде отново бойно поле. Европейската армия няма да е конкурент, а добавка към НАТО, с която ще работи заедно, подчерта канцлерката. Меркел подкрепи позицията на Макрон и за разработването на собствено въоръжение, което така разгневи американския президент Доналд Тръмп.\n\r\nПред евродепутатите Меркел заяви още, че ЕС се нуждае от обща политика за оръжейната търговия, която сега е правомощие на отделните държави. \n\r\nТя предложи създаването и на европейски Съвет за сигурност, в който бързо да се вземат решения по въпроси от външната политика, за да може ЕС да засили ролята си в международните дела. Съветът трябва да се председателства на ротационен принцип от държавите членки, застъпи се Меркел, която изрази подкрепа и за вземането на външно-политически решения в ЕС чрез квалифицирано мнозинство, вместо както е сега - с единодушие.\n\r\nГерманският канцлер отговори на депутатски въпроси за Европа на различни скорости, като каза, че това е вече факт, който трябва да се приеме. “Ние не караме Полша и Унгария да приемат еврото и те не са част от тази политика”, даде пример тя. \n\r\nСпоред Меркел Европа на скорости ще позоли на държавите от ЕС да избират към кои политики са включват, като основният принцип трябва да е инициативите да не са насочени “само към Германия и Франция и още няколко държави, а да са отворени за всички”.\n\r\nГерманският канцлер каза, че ако Европа не се променя, тя ще склерозира.\n\r\nМеркел обясни пред евродепутатите и подкрепата си за изграждането на газопровода “Северен поток” II от Русия до Германия. Според нея той е необходима част от германската енергийна политика, която е в процес на отказ от атомната енергетика и от въглищата и преминава към енергия от възобновяеми източници. \n\r\n“В преходния период ще се нуждаем от газ и не можем да изключим Русия като източник”, каза тя в Европейския парламент. Независимо дали този газ минава през Украйна или по “Северен поток”, той е все руски, обясни пред депутатите тя.\n\r\nАтакувана от различни представители на Европарламента, Ангела Меркел защити решението си да покани мигрантите в пика на кризата. Тя изтъкна като грешка само неглижирането на положението на бежанците в лагерите край Сирия, които изнемогвали без средства и затова са се запътили към Европа. Германският канцлер призна, че ЕС продължава да не може да се обедини около нуждата от обща бежанска политика. Тя посочи, че Съюзът се учи от грешките си и посочи създаването на фонда за помощ на Африка и мигрантската сделка с Турция като примери за научените уроци.\n\r\n“Вие бяхте напълно права да не затворите границите”, отговори й председателят на Европейската комисия Жан-Клод Юнкер.\n\r\nПарламентът аплодира няколко минути на крака речта на Меркел, която беше прекъсвана неколкократно от аплодисменти. По време на изказването й депутати от банките на евроскептиците неколкократно я освиркаха и прекъсваха с викове, но Меркел ги контрира с “наистина се забавлявам от това”. Тя подмина с мълчание изказването на британския евроскептик Найджъл Фараж, че Обединеното кралство напуска “този все повече германско доминиран съюз”, защото “не искаме да плащаме грешките на Меркел”. Фараж определи решението на Меркел за мигрантите като “най-слабото политическо решение от Втората световна война насам” и поиска тя да се извини за него.\n\r\nЕвродепутатите използваха присъствието на канцлера да се застъпят за премахване на граничния контрол между Австрия и Германия, за изключването на партията на Виктор Орбан от ЕНП, за запазване на италианския бюджет, за социална икономика, за облагане на компютърния бизнес и др. \n\r\nБългарски евродепутати не се включиха в дискусията с германския канцлер.", "date": "2018.11.13", "title": "Меркел за Европа на скорости, армия и руски газ"}
{"url": "https://www.dnes.bg/akoshtete-vqrvaite/2018/11/13/nov-vid-transport-iz-daniia-kucheshki-vpriagove.393413", "text": "Министерството на транспорта на Дания призна кучешките впрягове за официален вид транспорт и те ще могат да се движат по магистралите от 2019 година, съобщава изданието \"Европулс\". \n\n\r\nСпоред решението на транспортните власти шейните с кучешка тяга ще могат да се движат по пътищата и извън тях.\r\nПо-рано това беше позволено само на специално обозначени места. Уточнява се, че разрешението касае не само шейните на кучешките впрягове, но и специалните шейни на колела.\r\nВластите мотивират решението си с факта, че карането на кучешки впрягове е традиционно изкуство в Дания. Този месец в социалните мрежи се появи клип, в който е заснет впряг с 12 кучета да тегли автомобил \"Нива\" с маса тон и половина.\r\n/БТА/", "date": "2018.11.13", "title": "Нов вид транспорт из Дания: Кучешки впрягове! "}
{"url": "https://www.dnes.bg/football/2018/11/13/gol-bg-vasil-bojkov-stava-finansov-blagodetel-na-levski.393505", "text": "Вчера  първи и единствен съобщи, че Васил Божков най-вероятно ще стане финансов благодетел на Левски и днес новината започна да се потвърждава.\n\n\r\nПреди минути репортер на нашата медия разбра, че една от фирмите на Божков може да стане официален спонсор на \"сините\" в началото на следващата година и да налива сериозен капитал на \"Герена\".\n\r\nТова ще бъде или \"Национална лотария\", или друг клон свързан с букмейкърската дейност на бизнесмена.\n\r\nВчера от Левски отричаха пред наши колеги от други електронни издания за подобни действия, но днес плочата се обърна, а не се знае какво ще стане до края на годината.\n                    \n                    \n                \r\nКакто е известно, Васил Божков беше собственик на вечния съперник на Левски – ЦСКА в периода между 1999 г. и 2006 г. Още тогава се говореше усърдно, че милиардерът е голям привърженик на Левски и сърцето му е на \"Герена\". Божков имаше мерак да се върне в ЦСКА, когато \"червените\" банкрутираха, но вместо него на \"Армията\" дойде Гриша Ганчев.\n\r\nСпоред нашите източници \"сините\" са тръгнали много смело по пътя на фалиралото дружество на ЦСКА, като към днешна дата имат над 20 млн. лева дългове.\n\r\nБожков е готов да се заеме с трудната задача да гарантира доброто бъдеще на Левски, въпреки не особено цветущото финансово положение на \"Герена\".", "date": "2018.11.13", "title": "Gol.bg: Васил Божков става финансов благодетел на Левски?"}
{"url": "https://www.dnes.bg/notifikacii/2018/11/13/da-izteglish-kysata-kanibalska-klechka-kak-iziajdat-richyrd-parkyr.393440", "text": "Годината е 1838 г. - Едгар Алън По пуска на пазара първото издание на \"Историята на Артър Гордън Пим\". Сюжетът, типично за По, е мрачен, а това е единственият изцяло завършен роман на американеца.\r\nМладият Артър Гордън Пим се оказва на китоловен кораб, където му се случват какви ли злополуки, върхът на които идва с разбиването на плавателния съд. Четирима мъже се озовават на спасителна лодка и са на ръба на отчаянието - храна почти няма. Те стигат до най-логичното за тях решение в този момент – да теглят клечки. Този, който изтегли късата моментално се превръща във вечеря.\r\nИмето на нещастника е Ричърд Паркър. Той не се съпротивлява. Оставя се на останалите мъже да го изядат, а те оцеляват благодарение на него още четири дни. Когато вече са на прага на силите си, а смъртта е надвиснала над главите им, спасението идва и мъжете са избавени. Романът продължава с пътешествието на Артър Гордън Пим към брега, ала не това е интересното в историята.\r\n                \n                Не веднъж или два пъти, истинският живот е имитирал изкуството. Доказателството!\r\nПрез 1884 малкият кораб \"Миньонет\" отплава от пристанището в Саунхемптън и се отправя към Сидни. На борда му се намират 4-ма мъже, а плавателният съд е оборудван с всичко необходимо, за да може да издържи на високите вълни и силните ветрове, характерни за открития океан. Но явно не е достатъчно добре подготвен – бурното море успява да го разбие на парчета, а четиримата мъже успяват да избягат от потъващия кораб, благодарение на спасителна лодка.\r\nПроблемите за Том Дъдли, Едуин Стивънс, Едмънд Брукс и 17-годишният Ричърд Паркър тепърва започват. Времето минава. В средата на океана мъжете бързо губят надежда. Без вода и без храна вече 15 дни, волята им се пречупила. Първи се предал Паркър. Той протегнал ръце и започнал да пие от морската вода. Така подписал смъртната си присъда.\r\nТялото му веднага започнало да се тресе от последствията, идващи с глупавотото решение да пие солена вода на празен стомах. Това обаче било добре дошло за Дъдли, Стивънс и Брук. Том извадил ножа си и взел светкавично решението да превърне Ричърд Паркър, подобно на героят на Едгар Алън По, във вечеря. Първо помолил Бог за прошка, а след това се обърнал към 17-годишното момче с думите: \"Времето ти дойде\". \r\n\"Моето ли, сър?\", попитал Паркър, осъзнавайки съдбата си. \"Да, момчето ми\", отговорил капитанът и пронизал сърцето му.\r\nМъжете оцеляват още четири дни на спасителната лодка, използвайки тялото на младежа за прехрана, а когато силите почти ги напускат – идва и спасението.\r\nОбратно в Англия, мъжете са съдени за канибализъм. Наложена им е смъртна присъда, но за втори път се отървават от злощастния край. Тя бързо е отменена и Дъдли, Стивънс и Брукс прекарват едва 6 месеца в затвора, но остават в историята, като канибалите, чиято трагедия Едгар Алън По предсказва.", "date": "2018.11.13", "title": "Да изтеглиш късата канибалска клечка! Как изяждат Ричърд Паркър?"}
{"url": "https://www.dnes.bg/notifikacii/2018/11/13/diabetyt-poraziava-hiliadi-godishno-kak-da-se-borim.393506", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\n\r\nНа 14 ноември отбелязваме Световния ден за борба с диабета. Болестта поразява хиляди души годишно. Според официалната статистика на Диабетния регистър броят на заболелите от диабет в България е около 200 000 души, а по данни на Световния диабетен атлас те са близо 600 000. \n\r\nОгромният брой недиагностицирани пациенти се дължи на това, че хората рядко се грижат за здравето си и предприемат превантивни мерки. Ранната диагностика обаче много често се оказва един от най-важните фактори за успешно лечение. \n\r\nКъм момента в България не съществува цялостна програма, която да решава проблемите с липсата на ежегодни скринингови програми, обхващащи всички рискови групи. Има голям проблем и с липсата на специалисти в малките населени места. Освен това липсват и достатъчно ресурси за профилактика. Това е причина за ненавременното лечение и настъпване на диабетни усложнения.\n                \n                \r\nЗатова от пациентските организации се обявиха за подобряване достъпа до скрининг, диагностика и лечение на диабета и усложненията около него.\n\r\nКак се променя животът след откриването на това заболяване и каква е ролята на превенцията – коментар в предаването „Директно“ по телевизия  на Мая Викторова от Българска асоциация „Диабет“ и ендокринолога д-р Кети Канджикова.\n\r\n\"Диабетът е една епидемия, която завладява целия свят. Само до 2040 г. броят на болните ще достигне 620 млн.\", алармира д-р Канджикова. \n\r\nЗа съжаление, често се случва болните от диабет да са отритнати от обществото и от работодателите. Как приема обществото болните и какво е отношението им към тези, които имат болестта и как се справят в социалната среда? \n\r\nГоляма част от болните се страхуват да споделят за болестта си, за да не бъдат отхвърлени от работодателя, коментира Мая Викторова. \n\r\nКолко важни са хранителните навици и какво отключва диабета?", "date": "2018.11.13", "title": "Диабетът поразява хиляди годишно! Как да се борим?"}
{"url": "https://www.dnes.bg/muzika/2018/11/13/da-pechelish-ot-vkyshti-adel-trupa-kinti-bez-da-pee.393497", "text": "Без да е издала нито една нова песен и да е ходила на турнета, Адел е спечелила 19 млн. долара (близо 15 млн. паунда) за 2018 г.\r\n \r\nПрез последните няколко години певицата остави кариерата на заден план и се фокусира върху семейството, което по нейните думи \"често пренебрегвала\". Докато тя си стои вкъщи и се грижи за своя 6-годишен син, приходите от нейния бизнес са скочили на 33 000 долара на ден през последната година, пише The Sun.\r\n \r\nСпоред информация на изданието, 30-годишната изпълнителка има две музикални компании, които се грижат за нейния имидж и продажбата на албумите ѝ. Първата – Melted Stone Ltd реализира нетна печалба от 622 548 долара, дъщерната на нея – Melted Stone Publishing Ltd. прави печалби от 10 523 731 долара. Тези суми правят Адел една от най-богатите жени в бранша.\r\n \r\nКогато стана на 25 и издаде албум през 2015 г., певицата сподели пред медиите, че няма да позволи парите да променят живота ѝ. Тогава тя призна, че не я блазни пазаруването на луксозни марки. \"Искам да имам истински живот и да не губя връзка с реалността\", коментира тогава Адел.\r\n \r\nНяколко години по-късно животът на звездата се промени тотално. В момента тя разполага с частен самолет, с който пътува по участия и почивки. Той струва 64 млн. долара. За нея се грижи екип от стилисти, гримьори и фитнес инструктори. Освен това тя има личен асистент (пиар) и свой бодигард.\r\n \r\nВ момента Адел живее в Лос Анджелис, в съседство с Дженифър Лорънс. Очаква се в края на декември 2019 г. да пусне нов албум.\r\n \r\n", "date": "2018.11.13", "title": "Да печелиш от вкъщи: Адел трупа кинти без да пее!"}
{"url": "https://www.dnes.bg/stranata/2018/11/13/tineidjyri-ot-internat-obirdjii-snovat-iz-rakitovo.393464", "text": "Трима тийнейджъри са задържани от служители на РПУ- Велинград.\n\n\r\nПрез нощта срещу понеделник в Ракитово били регистрирани няколко кражби от хранителни магазини и едно противозаконно отнемане на лек автомобил. Откраднати са цигари от два обекта на обща стойност 160 лева.\r\nСутринта пък 27-годишна жена установила липсата на лекия си автомобил \"Рено\", паркиран на улица в родопското градче. Н\r\nе след дълго колата е открита изоставена. Служители от местния полицейски участък започнали работа по случая.\r\nВ резултат на предприетите действия полицаите заловили трима тийнейджъри на възраст между 13 и 17-години, самоволно напуснали местното възпитателно училище-интернат, където са настанени.\r\nКъм момента с децата работят инспектор \"Детска педагогическа стая\" и криминалисти.\r\n ", "date": "2018.11.13", "title": "Тинейджъри от интернат – обирджии, сноват из Ракитово"}
{"url": "https://www.dnes.bg/stranata/2018/11/13/protest-na-am-liulin-pernichani-blokiraha-pytia.393503", "text": "С възгласи \"Много сме, силни сме\" около 300 перничани блокираха автомагистрала \"Люлин\" непосредствено след пътен възел \"Даскалово\". Движението е спряно и в двете посоки, съобщава БТА.\n\n\n\n\r\nНедоволните преминаха пеша разстоянието от пернишкия квартал \"Изток\" до автомагистралата. \n\r\nТе издигат искания за оставка на правителството и настояват за по-висок стандарт на живот и промяна на системата за управление.\n\r\nПротестът се охранява от полиция и жандармерия. За протестните действия не е поискано и не е давано разрешение от община Перник.\n\r\nМайките на децата с увреждания пък отново излязоха на протест в центъра на София с искане за оставката на Валери Симеонов. Заради това бе променен маршрутът на трамваите 4 и 10 и автобус ТМ 10.\n                    \n                    \n                \r\nПротестиращи блокираха ключови булеварди и във Варна.\n\r\nНад 400 пешеходци, мотористи и автомобили изминаха пътя от Катедралата до Община Варна с викове \"Оставка\" и \"Мафия\". Искането на хората, които излизат за четвърти ден на протест, е за свалянето на правителството, срещу високите цени на горивата и \"Гражданската отговорност\", съобщава \"Фокус\". \n\r\nШествието блокира част от бул. \"Осми Приморски полк\", бул. \"Мария Луиза\", както и част от бул. \"Сливница\".", "date": "2018.11.13", "title": "Протест на АМ \"Люлин\", перничани блокираха пътя"}
{"url": "https://www.dnes.bg/zvezdi/2018/11/13/maili-sairys-strada-za-opojareniia-si-dom.393457", "text": "Майли Сайръс каза, че е съсипана, заради това, че домът ѝ в Калифорния беше унищожен от смъртоносните пожари в Калифорния.\r\nЗвездата отбеляза, че е благодарна, че тя, годеникът ѝ - Лиам Хемсуърт, и техните домашни любимци са се евакуирали преди огънят да нахлуе в дома им.\r\n\"Напълно съкрушена съм, заради пожарите. Аз съм една от късметлиите. Моите животинки и любовта на живота ми се измъкнаха невредими и само това има значение сега. Моята къща вече я няма, но спомените със семейството и приятелите остават. Благодарна съм за всичко, което ми остана\", написа изпълнителката на \"Wrecking Ball\" в профила си в Twitter. \r\n", "date": "2018.11.13", "title": "Майли Сайръс страда за... опожарения си дом"}
{"url": "https://www.dnes.bg/sofia/2018/11/13/kym-10-hil-stari-gumi-sybraha-za-godina-v-sofiia.393441", "text": "Над 9300 изхвърлени гуми са събрани за една година, а за месец - повече от 2350, съобщи Татяна Асенова от Столичния инспекторат.\r\nВ София има 13 обособени площадки, където гражданите могат да оставят старите си автомобилни гуми.\r\nВ  ход са засилени проверки на сервизите за смяна на гуми, както и на  пунктовете за вторични суровини, поясни Асенова пред БНТ.\r\nПроверени са над 600 обекта,  съставени са 2 акта на юридически лица, тъй като е установено нарушение  за изхвърлени гуми. \r\nНа физически лица са съставени 33 акта, от тях 26 са в район \"Красна поляна\". Глобите са в размер от 100 до 5000 лв.\r\nИма сформирани денонощни екипи, които извършват проверки за нерегламентирано горене на отпадъци.\r\n ", "date": "2018.11.13", "title": "Към 10 хил. стари гуми събраха за година в София"}
{"url": "https://www.dnes.bg/zvezdi/2018/11/13/alkoholyt-ne-proshtava-ben-aflek-otnovo-v-klinika.393495", "text": "Преди около месец Бен Афлек излезе от клиника, където лекува алкохолната си зависимост, но стана ясно, че актьорът и режисьор отново се завръща там. През август тази година неговата екслюбима и майка на децата му – Дженифър Гарнър, сама го придружи до болничното заведение.\r\nА през октомври Бен завърши 40-дневен курс по рехабилитация и официално оформи развода със съпругата си.\r\n \r\nНо ето че се налага Бен отново да поиска услугите на професионалистите. По думите на източник, близък до звездата, 46-годишният актьор признал пред приятели, че все още не е готов самостоятелно да се бори със зависимостта си и доброволно влиза да се лекува.\r\n \r\n„Бен възнамеряваше да се лекува в дома си, но после предпочете клиниката и вече се регистрира. Там той ще проведе курс следващите няколко месеца. Естествено, той напълно разбира, че има проблем, затова и толкова дълго и усърдно се бори“, разказва близкият до звездата, цитиран от OK Magazine.\r\n \r\nАфлек преживя и доста неща в последно време. Той се раздели с приятелката си Шона Секстън, официално се развежда с Дженифър Гарнър и взе участие в промо турне в качеството си на изпълнител на Батман.\r\n \r\nПо информация на източника, той е обещал на семейството си да работи над себе си всеки ден и да направи всичко, което зависи от него. Семейството и приятелите са най-важното в неговия живот, допълва източникът.\r\n \r\n\r\n ", "date": "2018.11.13", "title": "Алкохолът не прощава! Бен Афлек отново в клиника"}
{"url": "https://www.dnes.bg/akoshtete-vqrvaite/2018/11/13/pyrviiat-v-sveta-zemostyrgach-v-kitai-otvori-vrati-hotel-pod-zemiata.393429", "text": "\n\r\nКитай не спира да изненадва с впечатляващите си и грандиозни проекти, които сякаш прехвърлят всички граници на въображението.\r\nДо края на годината в Шанхай отворя врати първият хотел под земята!\r\nВпечатляващата сграда се намира в изоставена каменоловна, а стаите с най-впечатляваща и спираща дъха гледка ще се намират в подземието.\r\nОт общо 18 етажа 16 се намират изцяло под вода, а на дъното на кариерата се намира голям басейн.\r\nОсвен това има и стаи, които влизат директно в земята и са заобиколени от огромния аквариум на хотела.\r\nХотелът разполага с 337 стаи и се намира на 35 км от Шанхай и е построен близо до Националния горски парк в планината Шъшан.\r\n                    \n                    \n                Изграждането му отнема 10 години, но красивата сграда вече е факт – първият хотел в минна кариера, който се спуска на 80 метра дълбочина.\r\nТова е първият подобен петзвезден хотел, а сградата е дело на архитектите, създали на впечатляващия Бурж ал-Араб в Дубай.\r\nКитайският хотел разполага и с изкуствен затворен водопад, на който гостите могат да се любуват.", "date": "2018.11.13", "title": "Първият в света земостъргач?! В Китай отвори врати хотел под земята!"}
{"url": "https://www.dnes.bg/notifikacii/2018/11/13/leten-lager-na-ukrainski-nacionalisti-deca-obuchavani-da-ubivat.393474", "text": "\n\r\nЛагерниците, някои облечени в бойни униформи, внимателно насочват пушките си. Инструкторът им ги съветва: Не мислете за мишената като за човешко същество.\n\r\nЗатова, когато тези момчета и момичета стрелят, те стрелят, за да убият.\r\nПовечето са между 13 и 19-годишни, но някои са само на 8 години. Те са в създаден от една от украинските радикални националистически групи летен лагер, скрит в гора в западната част на страната, който беше посетен от Асошиейтед прес. Лагерът има две цели: да обучи децата как да защитават страната си от руснаците и техните симпатизанти и да разпространява националистическа идеология.\n\r\n\"Никога не насочваме оръжие срещу хора\" им казва инструкторът Юри \"Чорнота\" Черкашин. \"Но не броим за хора сепаратистите, малките зелени човечета, окупаторите от Москва. Затова можем и трябва да се целим в тях\".\n                \n                \r\nНационалистите са обвинявани в насилие и расизъм, но те играеха централна доброволческа роля в конфликта на Украйна с Русия - и поддържаха връзки с правителството. По-рано тази година министерството на младежта и спорта отдели 4 милиона гривни (около 150 000 долара) за финансиране на някои от десетките младежки лагери, построени от националистите. Целта според министерството е \"национално патриотично образование\".\n\r\nГоворителката на министерството Наталия Вернигова каза, че парите се разпределят от комисия, която следи за \"признаци на ксенофобия и дискриминация, но не прави анализ на дейността на конкретни групи\".\n\r\nЧеркашин е ветеран от битката с проруските сепаратисти в Източна Украйна; бил е ранен в сражение и по-късно дошъл да оглави \"Сокил\" (или \"Сокол\"), младежкото крило на партия \"Свобода\". Важно е, казва той, да утвърдим сред младите националистическото мислене, така че да могат да се борят с Русия на Владимир Путин, както и с \"предизвикателства, които могат да разрушат напълно\" европейската цивилизация.\n\r\nСред тези предизвикателства са: правата на ЛГБТ, които лекторите заклеймяват като пример за упадъчния Запад.\n\r\n\"Трябва да сте наясно с всичко това\", каза инструкторът Руслан Андрейко. \"Всички тези джендър неща, всички тези извращения на съвременните болшевики, дошли на власт в Европа и опитващи се да вкарат всички тези ЛГБТ неща като гей парадите част от образователната система\".\n\r\nНякои юноши дремеха по време на занятия, но други внимаваха. Очевидно, някои възприемаха.\n\r\nПо време на почивката тийнейджър изсвири националистически марш на китарата си. Тя беше украсена с лепенка, на която бели бомби удрят джамия и надпис: \"Нашата цел е бяла Европа\".\n\r\nКато се изключат занятията и песните около лагерния огън животът на няколко десетки млади хора в лагера \"Свобода\" беше тежък.\n\r\nЛагерниците бяха събуждани посред нощ с експлозия на зашеметяваща граната. Препъвайки се, докато излизаха от палатките си, обучаващите се войници се мъчеха да държат автоматите АК-47, които в някои случаи бяха толкова големи, колкото тях. Длъжни бяха да носят по цял ден тежкото оръжие, а едно от момичета избухна в сълзи от изтощение.\n\r\nОсемнайсетгодишният Михайло беше най-възрастният от лагерниците. Той каза, че обучението е необходимо.\n\r\n„В нашата страна нещата във всеки момент могат да се объркат. И човек трябва да е подготвен\", каза той. \"Затова дойдох в този лагер. За да уча как да защитавам себе си и хората, които обичам\".\r\n/БТА/", "date": "2018.11.13", "title": "Летен лагер на украински националисти: Деца обучавани да убиват!"}
{"url": "https://www.dnes.bg/eu/2018/11/13/adolfcho-syd-v-birmingam-sydi-roditeli-neonacisti.393390", "text": "Във Великобритания мъж и жена с неонацистки възгледи, нарекли сина си в чест на Адолф Хитлер, бяха признати за виновни в членуване в забранена крайнодясна организация, предадоха Асошиейтед прес и Франс прес.\r\nСъд в Бирмингам, Централна Англия, призна вчера 22-годишния Адам Томас и 38-годишната Клаудия Пататас за виновни в членство в организацията \"Национално действие\".\r\nПо същото обвинение бе признат за виновен и 27-годишният Даниъл Богунович. Трима други обвиняеми се признаха за виновни преди началото на процеса.\r\nПо време на процеса на съдебните заседатели бяха показани снимки на Томас, облечен в бяла роба на Ку Клукс Клан, да държи на ръце малкия си син, чието второ е Адолф.\r\n                    \n                    \n                Правителството на Великобритания забрани \"Национално действие\" няколко месеца след като през юни 2016 г. депутатката Джо Кокс беше убита от крайнодесен екстремист.\r\nСпоред британската полиция заплахата от нападения на крайнодесни групи се засилва. Само до март тази година са били осуетени четири атаки. Присъдите ще бъдат произнесени на 14 декември.", "date": "2018.11.13", "title": "Адолфчо... съд в Бирмингам съди родители неонацисти"}
{"url": "https://www.dnes.bg/stranata/2018/11/13/kuche-na-terasa-techashta-cheshma-zatvorena-ulica-ot-stroej.393435", "text": "\nОбзорът от последните дни на част от постъпилите оплаквания в платформата на Helbook.info започваме с притеснителен сигнал отправен към Община Русе за куче в риск, което живее на тераса.\r\nСпоред загрижените съседи животното живее на терасата от около година, като не спира да скимти и лае. Подозренията са, че собствениците не се прибират с дни, а когато все пак го правят кучето бива разхождано едва по веднъж на ден. \"Никой не е длъжен да слуша нечие куче да лае по цял ден, камо ли огромно куче като това. Нямам мира нито за миг, когато съм си вкъщи..камо ли да спя, когато съм от рано на работа. Моля отговорните институции да вземат мерки.\"\n                    \n                    \n                \r\nПреминаваме към сигнал за \"новаторско\" изграждане на  Възмущението на автора се основава на факта, че строежът отнема част от пътното платно като запушва изхода на квартала към Симеоновско шосе. Създават се предпоставки за задръствания и не са малко словесните сблъсъци между изнервените шофьори.\n\r\nСледва сигнал изпратен към Столичен Инспекторат за . \"Моля, направете проверка на чешмата в Борисовата градина, намираща се в близост до голямата детска площадка със слона. Изглежда има голям теч както се вижда от снимките. Водата се лее като река по алеята, което с оглед на предстоящото падане на температурите би създало предпоставки за заледяване и съответно минувачите ще са изложени на риск за здравето си.\"\n\r\nЗа финал на днешния обзор избрахме сигнал за  и неправилно поставен пътен знак за нея. \"Знакът за пешеходна пътека е сложен зад дърво. Маркировката не е видима също. Шофьорите виждат знака на 10 метра от пътеката и нямат време да спрат.\"\n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в \r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.11.13", "title": "Куче на тераса, течаща чешма, затворена улица от строеж"}
{"url": "https://www.dnes.bg/akoshtete-vqrvaite/2018/11/13/praznichno-koi-e-perfektniiat-podaryk-za-vsiaka-zodiia.393459", "text": "Празниците наближават и скоро ще трябва да купуваме подаръци за приятели, роднини, колеги и т.н.\r\nОт Jake's Astrology дават съвети за това кои ще са най-добрите подаръци за зодиите, независимо дали за коледните празници, за рожден ден, имен ден или друг повод. \r\n\r\n \r\nИндивидуалисти са, задължително трябва да им подарите нещо лично, което ще ги докосне. Може да им купите нещо ново, което сега е много модерно, така ще личи, че сте се постарали. А най-добре е да бъде подарък, свързан с хобито им - нещо за спортуване, артикул на любимия им отбор, сувенир, свързан с любимия им автор или филм и т.н.\r\n\r\n\r\n \r\nХаресва им да знаят, че притежават нещо, че имат скъпи и луксозни неща. Телците имат изискан вкус, затова за тях са подходящи маркови дрехи, впечатляващи бижута, произведения на изкуството, които да украсят дома им. Обичат и ретрото - грамофонна плоча на любимата им банда също е идеален подарък.\r\n \r\n\r\n \r\nТе са с две лица, трудно е да разберете какво искат и какво ще ги зарадва. Бързо губят интерес към нещата. Много са комуникатимни, любознателни, обичат да разбират нови неща, затова може да им вземете книга, енциклопедия, луксозен дневник, в който да записват мислите си. Гривни и накити също ги впечатляват.\r\n \r\n", "date": "2018.11.13", "title": "Празнично: Кой е перфектният подарък за всяка зодия?"}
{"url": "https://www.dnes.bg/notifikacii/2018/11/13/hvanaha-dilyr-prodaval-droga-v-doma-si-vyv-varnensko.393494", "text": "Съдът остави в ареста наркопласьор, който е продавал дрога в дома си във варненското село Каменар. \r\nМъжът е привлечен към наказателна отговорност на 4 ноември тази година затова, че държал, за да разпространява значително количество високо рискови наркотични вещества – 320 гр марихуана и 1.95 гр амфитаминопроизводни, съобщиха от Апелативния съд във Варна.\r\nПрокуратурата припомни днес, че Али А. е продавал дрогата продължително време от дома си в село Каменар, в който отглеждал четирите си деца. Обвиняемият разпространявал забранените от закона вещества и на непълнолетни лица.\r\nАли не работи и нямал никакви други легални доходи, извън тези които получавал вследствие на престъпната дейност.\r\nОбвиняемият е криминално проявен, в миналото е бил осъждан и въпреки че е реабилитиран по право, съдът намира, че е налице опасност мъжът да извърши престъпление или да се укрие, за да избегне наказателната репресия спрямо него.", "date": "2018.11.13", "title": "Хванаха дилър, продавал дрога в дома си във Варненско"}
{"url": "https://www.dnes.bg/sport/2018/11/13/karina-shumaher-na-parche-hartiia-predi-4-godini-mihael-e-boec.393423", "text": "\"Той е боец и няма да се предаде!\"\r\nТака вярната Корина Шумахер описва съпруга си Михаел в писмо, написано ръчно около година след ужасяващия инцидент в Алпите, който остави шампиона парализиран.\r\nЖивотът на Михаел Шумахер е изпълнен с ирония. И до ден днешен си остава №1 в един от най-опасните спортове на планетата, състезавал се още преди да има какви ли не системи за безопасност.\r\nВъв \"Формула 1\" всеки старт е игра с дявола. Но той оцелява.\r\nПрез 2013 г.  Шумахер застава на последния си старт – на върха на ски писта. Плъзгайки се надолу по склона, губи равновесие и пада. И макар да е с каска, един камък успява да промени живота му завинаги. Шампионът е прикован на легло и от вече 5 години състоянието му е една от най-големите мистерии в света.\r\n                    \n                    \n                Корина Шумахер, омъжена за спортиста от 23 години, пази съпруга си като орлица. Съдебно дело чака всеки, който се опита да го заснеме в болницата, в първите дни след инцидента.\r\nИ до днес никой освен тесният кръг на семейство Шумахер не знае къде се лекува шампиона. През годините периодично в медиите гръмват какви ли не новини – че се е събудил, че движи краката си, че вече се разхожда спокойно край Женевското езеро. Истината е, че никой, нищо не знае. Освен Корина. А тя мълчи.\r\nНо не и когато нещо стопли сърцето й до такава степен, че не я подтикне да напише благодарствена бележка. Декември 2014 година на пазара в Германия излиза албумът на Саша Хершенбах в който е включен химн в чест на Шумахер.\r\nПесента носи името \"Роден да се бори\" и трогва Корина до такава степен, че тя собственоръчно пише писмо на Хершенбах, което гласи: \"Искам сърдечно да ти благодаря за думите, които ще ни помогнат да преминем през тези тежки времена. Хубаво е, че получаваме толкова добри пожелания и мили думи. Това е страхотна подкрепа за нашето семейство. Знаем, че Михаел е борец и няма да се предаде!\"\r\nВ знак на съпричастност към Корина, Хершенбах не публикува веднага писмото. В интервю за германското списание Бунте, той разказва, че не е очаквал никаква реакция от семейството на Шумахер и бил дълбоко изненадан, когато получил бележката.\r\nПет години след инцидента и четири години след написването му, това парче хартия съдържа единствената официална информация за състоянието на шампиона.", "date": "2018.11.13", "title": "Карина Шумахер на парче хартия, преди 4 години: Михаел е боец!"}
{"url": "https://www.dnes.bg/notifikacii/2018/11/13/facebook-imash-10-minuti-razmisyl-za-syobshtenie.393438", "text": "Пишем, пишем, пишем, изпращаме, но след една минути осъзнаваме, че написаното не е трябвало да бъде прочетено от приятелите ни. С този проблем се е сблъсквал почти всеки, използващ социална медия.\n\r\nFacebook реши този проблем – дава ни 10 минути, за да решим дали искаме да изпратим дадено съобщение!\r\nАко все пак решим да изтрием съобщението, то ще бъде премахнато и от пощата на получателя – нещо, което до скоро не беше възможно.\r\nВсе още не е ясно обаче кога новата функция ще бъде достъпна за масовата публика. От социалната мрежа поясняват, че предстоят тестове.\r\nПодобен избор вече е възможен в популярното приложение за чат и разговори Whatsapp.\r\n                \n                От Google също представиха своя версия, която е достъпна за ползвателите на пощата – можете да изберете дали да задържите вече изпратен имейл, а при изтриването му, той ще бъде изтрит и от пощата на получателя.\r\nОчаквано, повечето потребители реагираха с радост на новината, други се питаха дали няма да се вкара и опция - \"дрегер\", която изцяло да помогне на хората, решили да пишат съобщения в състояние на афект. \n\r\n\r\n ", "date": "2018.11.13", "title": "Facebook: Имаш 10 минути размисъл за съобщение!"}
{"url": "https://www.dnes.bg/politika/2018/11/13/dokladyt-na-ek-polojitelen-i-efektiven-chast-ot-preporykite-izpylneni.393502", "text": "В доклада на ЕК по Механизма за сътрудничество и проверка се констатира, че през последните месеци България е продължила с усилията си да изпълни препоръките в него. И с оглед на оценката ЕК счита, че някои препоръки вече са изпълнени и могат да се считат за временно затворени. Това каза на брифинг в Министерски съвет вицепремиерът Екатерина Захариева във връзка с доклада, който беше публикуван днес от Комисията.\n\n\n\r\nТя допълни, че според настоящия доклад Механизмът за България може да бъде приключен до края на мандата на тази Комисия. Захариева каза, че докладът е обективен. \n\r\nТя изтъкна, че са изпълнени препоръките - едно, две и шест - за независимостта на съдебна власт, за правната рамка и за борбата с организираната престъпност. Продължава мониторингът по останалите три препоръки, по които обаче има положителни оценки. \n                    \n                    \n                \r\nСред оставащите препоръки са тези за продължаване на действията по промяна на така наречената съдебна карта, комисията посочва необходимостта и от напредък по делата, които са в съдебна фаза. Отчита се позитивно и работата на новия ВСС и начина на избора му.\n\r\nМинистърът на правосъдието Цецка Цачева оцени доклада като положителен и обективен, доклад, който ясно очертава постигнатите резултати и необратимостта на осъществените реформи. \n\r\nДадена е висока оценка на МС и НС за цялостната правна рамка за противодействие на корупцията по високите етажи на властта, допълни правосъдният министър, цитирана от БТА.\n\r\nЕК оценява като значителен напредък промените в НК и НПК. Положителна е оценка за действието на Прокуратурата за оптимизиране на районните прокуратури. Министерството на правосъдието ще продължи работата по изпълнение на всички препоръки в доклада, така че хоризонтът, който за първи път вече е видим, да бъде факт през идните месеци, каза министър Цачева и допълни, че правителството заявява своята решимост за консолидиране на усилията по постигнатите резултати.\n\r\nМинистърът на вътрешните работи Младен Маринов заяви, че приема като положителна оценката на ЕК по показателя борба с организираната престъпност. Той отбеляза, че оценката се базира на международната дейност на ГДБОП и работата й със спецпрокуратурата.", "date": "2018.11.13", "title": "Докладът на ЕК - положителен и ефективен. Част от препоръките - изпълнени"}
{"url": "https://www.dnes.bg/stranata/2018/11/13/dii-dii-karuca-s-kon-se-obyrna-ranena-e-mlada-jena.393443", "text": "25-годишната жена е пострадала, след като каруца, теглена от кон, се е преобърнала в село Дебелт, съобщиха от МВР.\r\nНа 12 ноември, около 08:05 ч., в селото по ул. \"Вихрен\", поради движение с несъобразена скорост, каруца се преобръща на пътното платно. Талигата е управлявана от 16-годишен младеж от село Дебелт.\r\nВ каруцата са се возили още 25-годишна жена и 2 деца – на 5 и 6 години.\r\nВ резултат на инцидента е пострадала младата жена, която с фрактура на лявата ръка и таза. Тя е без опасност за живота, настанена е за лечение в УМБАЛ – Бургас.", "date": "2018.11.13", "title": "Дий, дий! Каруца с кон се обърна, ранена е млада жена"}
{"url": "https://www.dnes.bg/notifikacii/2018/11/13/101-godishna-se-zdravisa-s-merkel-obyrka-ia-s-g-ja-makron.393498", "text": "\r\n101-годишна французойка обърка германския канцлер Ангела Меркел със съпругата на френския президент Еманюел Макрон.\r\nСлучката със сгрешената самоличност се разигра по време на честванията по повод 100-годишнината от края на Първата световна война в Париж. \r\nСлед церемониите лидерите се срещнаха с граждани и именно тогава възрастната дама попита Меркел – \"Вие ли сте г-жа Макрон\", след като се ръкува с нея. \r\nВъпреки че германският канцлер с усмивка отрече да е съпругата на френския президент, пенсионерката продължи да вярва, че е срещнала първата дама на Франция Брижит Макрон, разказва \r\n ", "date": "2018.11.13", "title": "101-годишна се здрависа с Меркел, обърка я с г-жа Макрон"}
{"url": "https://www.dnes.bg/obrazovanie/2018/11/13/1-mlrd-deca-po-sveta-jertvi-na-nasilie-a-u-nas.393466", "text": "Половината тийнейджъри по света са били обект на насилие във и около училище.\r\n \r\nВ България 54% от учениците между 13 и 15 години са били жертва на тормоз и/или са участвали във физическа саморазправа.\r\n \r\nЗа 2016-2017 година има 8000 случая на насилие в училище в България. България е в челните 10 държави по засегнати от тормоз в училище. \r\n \r\nПо този повод днес стартира глобалната кампания на УНИЦЕФ \"Заедно срещу насилието в училище\" в България.\r\n \r\nД-р Джейн Муита, която е представител на УНИЦЕФ за България обясни, че УНИЦЕФ работи в повече от 190 държави и дава само една дефиниция за насилие над деца, независимо дали то е физическо, вербално или виртуално - няма разграничаване по вида на насилие.\r\n \r\nТя обясни, че насилието, независимо от формата му, оставя белег в развитието на детето върху тяхното здраве, върху това какви родители са, върху това как се оформят като хора. \r\n \r\n\"Най-често насилието се упражнява върху деца, които са категоризирани като различни, независимо дали става въпрос за етническо, физическо, религиозно различие. УНИЦЕФ вярва, че училището трябва да е позитивна среда, в която децата се развиват и се чувстват спокойни, независимо от техните различия\", уточни Муита.\r\n \r\nЗам.-министърът на образованието Деница Сачева посочи, че за последната година има известно намаляване на случаите с физическа агресия, но за сметка на това случаите с вербална агресия и тези с кибертормоз нарастват.\r\n \r\nСпоред нея трябва да се правят повече кампании и обучения, както за училтеите, така и за родителите, за да могат по-лесно да разпознават агресията. \r\n \r\n\"През следващата година ще продължим да увеличаваме броя на психолозите и педагогическите съветници. В следващите 2 години се планират и обучения към учители за разпознаване на агресията\", обясни още зам.-министър Сачева.", "date": "2018.11.13", "title": "1 млрд. деца по света – жертви на насилие! А у нас? "}
{"url": "https://www.dnes.bg/cars/2018/11/13/zarejete-e-kolite-vodorodnite-sa-modni.393492", "text": "Светът на автомобилите се променя непрестанно – цените на бензина и дизела скачат безумно. Двигателите с вътрешно горене са демонизирани, а на тяхно място идват електрическите коли. Те обаче все още не са съвършени. Изминават малко километри и се зареждат с часове. На хоризонта обаче се завръща една идея, покрита с малко прах – водородните коли.\r\nАвтомобилите вече са готови. На някои места по света има места за зареждане. Малкото им собственици, особено в скандинавските страни, спокойно могат да планират пътуването си от Швейцария през Дания и да стигнат до Норвегия.\r\nНо макар технологията да съществува, тя не е толкова разпространена. Според журналистката Бианка Ногради и австралийското списание \"Космос\" неизбежно идва ерата на водородните коли.\r\n                    \n                    \n                Водородът е най-простият елемент във вселената. Сам по себе си той не източник на енергия, а само неин приносител. Трудно можеш да го срещнеш в чист вид – той почти винаги се превръща във вода или водни пари.\r\nПоредица от добре разработени технологии обаче, които включват и енергия от възобновяеми източници, като слънчеви панели, позволяват той да бъде изолиран и затворен в горивни клетки. При присъствието на кислород и запалител, водородът може да възпроизведе огромно количество енергия.\r\nЗа разлика от електрическите автомобили, водородните са по-практични. Изминават много по-дълго разстояние – такава кола, дори и с най-малкият резервоар, може да измине 500 километра преди да се наложи да бъде зареден. Станциите могат да бъдат разположени навсякъде и не е нужно собствениците им да чакат да дойде танкера с гориво. Могат да си го възпроизведат и съхранят сами.\r\nСъхраняването е един от проблемите, пред които е изправена тази технология. Едва в последните няколко години учените успяха да изобретят достатъчно малък резервоар, който да се помести в багажника на колата. А макар че технологията е на повече от един век, добиването на чист водород също представлява трудност, ала напредъкът в тази сфера вече е голям. \r\nКато тъмна сянка над технологията виси инцидентът с дирижабъла \"Хинденбург\", който кара експертите да се запитат наистина ли са безопасни тези коли? Но производители като Toyota, Hyundai и Honda са сигурни в своите произведения.\r\nБатериите едва издържат 300 километра, зареждането им е дълго и за това не се използват нито в градския транспорт, нито във влакове, нито в тировете. Въглеродът има абсолютната сила да промени това заради зареждането си само от няколко минути и възможността да измине голямо разстояние наведнъж.\r\nВсъщност, в усъвършенстването на тези коли, а не електрическите автомобили се крие спасението на света от парниковите емисии и света го знае. По време на Олимпийските игри в Токио през 2020 г. ще бъде демонстрирана завидна система от водородни станции на стойност 348 милиона долара. Германия ще пусне първите си влакове на водород, а Швейцария – близо 1000 тира. Норвегия има водородни станции от 2006 г., а Южна Корея налива близо 3 милиарда през следващите пет години в станции, производство на клетки, автобуси и хранилища.", "date": "2018.11.13", "title": "Зарежете е-колите, водородните са модни! "}
{"url": "https://www.dnes.bg/stranata/2018/11/13/udar-v-ruse-apashi-pribraha-30-hil-ot-pensioner.393475", "text": "Възрастен мъж от Русе е бил излъган с 30 000 лева от телефонни измамници, съобщиха от полицията. Сигнал за престъплението е постъпил около 19:00 часа вчера.\r\nСпоред 69-годишния мъж по-рано през деня на домашния телефон го потърсил непознат, който се представил за \"главен комисар Иванов\". Той му съобщил, че е обект на телефонни измамници, които ще му се обадят, и е необходимо да съдейства на полицията, за да бъдат задържани.\r\nСлед това получил обаждане по схемата за искане на пари за операция на роднина, като първо позвънила плачеща жена, а след това мъж, представил се за \"професор\". Последният разяснил, че са необходими 17 000 евро за поставяне на платинени пирони.\r\n                    \n                    \n                После отново се обадил мнимият полицай, който го разпитал с какви парични средства разполага и в коя банка, предупредил го да не дава парите на измамниците и да не ги допуска до дома си, а след това комуникацията между двамата продължила по мобилни телефони.\r\nТака, по указанията, дадени от \"комисар Иванов\", и под предлог, че съдейства за залавяне на измамниците, възрастният русенец извършил поне четири тегления на различни суми от два клона на банката, както и от банкомат. Банкнотите, други пари, които били налични в дома му, а също и златни накити, той оставил на различни посочени адреси в града.\r\nМъжът разбрал, че е жертва на измама, когато се прибрал вечерта у дома си и споделил за случилото се със сина си. По случая се води разследване. Общата стойност на щетата предстои да бъде уточнена.\r\nСпоред отчет на областната дирекция на МВР в Русе от началото на годината до края на октомври в областта са осъществени 38 телефонни измами за около 60 000 лева.\r\nПолицаите са предотвратили други на обща стойност 50 000 лева, като са задържани 10 измамници. През 2017 г. в Русенско са регистрирани 40 телефонни измами за 120 000 лева.", "date": "2018.11.13", "title": "Удар в Русе: Апаши прибраха 30 хил. от пенсионер"}
{"url": "https://www.dnes.bg/akoshtete-vqrvaite/2018/11/13/nik-djonas-i-priianka-chopra-vdigat-svatba-v-dvorec.393458", "text": "Ник Джонас и Приянка Чопра вече са резервирали място за сватбата, твърдят от The Sun.\r\nЦеремонията ще е в традиционен индийски стил и двамата ще се венчаят в двореца Umaid Bhawan Palace в Джодхпур, Индия на 1 декември, пишат от изданието. \r\n\"Сватбата ще е в индийски стил, но ще има и християнска церемония. Ще се проведат в Индия. Двамата ще се венчаят под т.нар. мандап (навес, украсен с с цветя, драперии и светлини, който символизира растежа и благополучието)\", казали са източници, близки до двойката.\r\n \r\n", "date": "2018.11.13", "title": "Ник Джонас и Приянка Чопра вдигат сватба в дворец"}
{"url": "https://www.dnes.bg/politika/2018/11/13/iran-za-izgrajdane-na-gazov-hyb-v-bylgariia.393454", "text": "Иран подкрепя концепцията за изграждане на газоразпределителен център „Балкан“ в България, съобщиха от Министерството на енергетиката.\n\r\nКонцепцията за изграждане на газоразпределителен център на територията на България бе една от централните теми, които обсъдиха на среща помежду си министърът на енергетиката Теменужка Петкова и посланикът на Ислямска република Иран в нашата страна Н.Пр. Сейед Мохаммад Джавад Расули.\n\r\nМинистър Петкова е представила пред своя гост концепцията, разработена съвместно с Европейската комисия и е подчертала, че проектът е получил подкрепата на комисията като важен за енергийната сигурност и либерализацията на търговията в целия регион на Югоизточна Европа.\n                    \n                    \n                \r\nДо момента е направено предпроектно проучване за газоразпределителния център, в което се разглеждат няколко източника за доставки на природен газ – от Русия, от Каспийския регион през междусистемната връзка с Гърция, от Румъния, както и евентуален местен добив от дълбоко Черно море, където в момента се осъществяват проучвания. Доставки на природен газ от Иран, който е един от водещите световни производители, биха били още един възможен източник за захранване на хъба.\n\r\nПеткова е запознала иранския посланик и с перспективата България да участва в изграждането на терминала за втечнен природен газ край Александруполис. „Ние разглеждаме това като допълнителна възможност за диверсификация на източниците и маршрутите и гарантиране сигурността на доставките“, е подчертала тя. \n\r\nПо нейните думи много добре развитата национална и транзитна инфраструктура в страната осигурява отлични възможности за изграждане на газоразпределителния център. \n\r\n„Радваме се, че можем да помогнем за реализацията на този проект и да задълбочим сътрудничеството си в енергийната област“, е заключил посланикът на Ислямска република Иран. \r\n ", "date": "2018.11.13", "title": "Иран \"за\" изграждане на газов хъб в България "}
{"url": "https://www.dnes.bg/balkani/2018/11/13/makedoniia-gruevski-ne-e-minaval-prez-granicata.393496", "text": "Бившият премиер на Република Македония Никола Груевски не е преминавал границата през нито един от законните гранични пунктове, съобщи македонското МВР след посланието във Facebook, че Груевски е в Будапеща и е поискал политическо убежище в Унгария, съобщи македонският сайт Прес 24.\n\n\r\nПолицията все още разследва дали статусът е написан от Груевски, дали той е истински или има за цел да отклони фокуса на издирването на бившия премиер.\r\nОт вчера Груевски е обявен за национално издирване за изтърпяване на двегодишната си присъда затвор по делото \"Танк\" за покупката на луксозния мерцедес, припомня БТА.\r\nГоворителят на ВМРО-ДПМНЕ Димче Арсовски заяви, че не знае къде е Груевски и в партията нямат информация той да е в Унгария.\r\nАрсовски добави, че нямат сведения и че Груевски е получавал заплахи, както пише във Facebook. \r\n ", "date": "2018.11.13", "title": "Македония: Груевски не е минавал през границата!"}
{"url": "https://www.dnes.bg/stranata/2018/11/13/strelochnik-zagina-vyv-varna.393487", "text": "58-годишен стрелочник-маневрист загина в района на старата гара във Варна, съобщиха от пресслужбата на Апелативната прокуратура. \n\r\nЗагиналият мъж е разкачил локомотив от два вагона, които излизали от ремонтното депо. Последвал удар, при който мъжът е паднал и загинал.\r\n \r\nНа мястото на инцидента е извършен оглед от следовател от Окръжния следствен отдел при Окръжната прокуратура във Варна. \r\nОбразувано е досъдебно производство, което трябва да изясни причините и обстоятелствата за смъртната злополука.", "date": "2018.11.13", "title": "Стрелочник загина във Варна"}
{"url": "https://www.dnes.bg/muzika/2018/11/13/oratnica-s-nacionalno-turne.393447", "text": "На 30 ноември в Mixtape 5 Оратница ще представят третия си студиен албум Alter Ethno. Преди това групата ще подгрее публиката в страната с първото си национално клубно турне от една година насам, което ще включва дати в Перник, Варна, Свиленград, Велико Търново, Русе и Бургас. \n\r\nБандата се връща на клубната сцена след последния си европейски тур през декември 2017-а, последвано от цяла година отсъствие, в което се фокусираха върху записите на третия си студиен албум, както и върху съвсем нови музикални проекти.\r\nПрез изминалата година Оратница бяха посланик на българската музика в поредица събития, свързани с Европредседателството, а през месец септември изправиха на крака Зала Арена Армеец на откриването и гала церемонията на Световното първенство по художествена гимнастика (видео).\n                    \n                    \n                \r\nНовият албум на Оратница е съвсем ново музикално измерение на тяхната впечатляваща смесица от фолклорни мелодии и акустично изпълнени електронни стилове (дъбстеп, трап и дръм енд бейс). \n\r\nВ него групата експериментира в още по-широк списък от музикални жанрове (фънк, джаз, афтобийт , ембиънт и др.), както и цяла палитра от фолклорни традиции – от аборигенски мотиви, през етиопски мелодии, до арабски елементи. \n\r\nПървият цялостен проект на групата като секстет ще допълни към стила на бандата и красотата на женските фолклорни гласове на двата нови члена - Дияна (певица във фолклорен ансамбъл „Тракия“ и „Мистерия на българските гласове“) и Ася (певица в “Космическите гласове”). Техните магически вокали ще представят автентични песни от шопкия и родопския региони.\n\r\nОстаналите членове на Оратница са: Християн Георгиев (кавал, вокал, мелодика, тамбура), Георги „Хорхе“ Маринов (диджериду, гайда), Петър \"Бъни\" Йорданов (кахон, тъпан) и Иван „Попа“ Господинов (вокал).\n\r\nВ последните 9 години групата не само съживи интереса към българските музикални традиции сред различните поколения у нас. С уникалната си музика и над 150 концерти и международни фестивали, Оратница създадоха изцяло нова публика за българската етно музика в цяла Европа. \r\n ", "date": "2018.11.13", "title": "Оратница с национално турне"}
{"url": "https://www.dnes.bg/snimka-na-denia/2018/11/13/oblaci-dyjd-che-i-zastudiava-kakvo-vreme-ni-ochakva.393445", "text": "Времето през следващото денонощие ще бъде предимно облачно. По-съществени временни разкъсвания на облачността ще има над Западна България, според  на НИМХ-БАН.\r\nНа отделни места, главно във вечерните часове, ще превали дъжд. През нощта ще е почти тихо, през деня ще се появи слаб, в западната част на Дунавската равнина - до умерен северозападен вятър. Минималните температури ще са предимно между 0 и 5 градуса, максималните - между 10-15 градуса, в крайните западни райони до 17-18 градуса.\r\nНад Черноморието ще е облачно, на места преди обяд и мъгливо. На отделни места ще преръми. Ще духа слаб северен вятър. По-студено, с максимална температура на въздуха между 10 и 13 градуса. Температурата на морската вода е 15-16 градуса. Вълнението на морето ще е 2-3 бала.\r\n                \n                Над планините облачността ще е по-често значителна, с повече слънце над масивите от Югозападна България. Ще духа умерен, по високите и открити части и временно силен север-северозападен вятър. Температурите ще се понижават и максималната на височина 1200 метра ще е около 8 градуса, на 2000 метра - около 2 градуса.\r\nАтмосферното налягане малко ще се понижи, но ще се задържи по-високо от средното за ноември.\r\nПрез нощта срещу четвъртък вятърът ще се ориентира от север североизток, в Източна България ще бъде умерен, временно и силен, и ще започне понижение на температурите. В четвъртък над по-голямата част от страната ще преобладава облачно време, на места ще има и слаби превалявания от дъжд, в планините - от сняг.\r\nВ петък с продължаващото понижение на температурите на отделни места в Северна и Източна България е възможно да превали сняг, несъществени количества. Преобладаващите минимални температури ще са между минус 1 и 4 градуса, максимални - между 6 и 11 градуса.", "date": "2018.11.13", "title": "Облаци, дъжд, че и застудява. Какво време ни очаква?"}
{"url": "https://www.dnes.bg/muzika-drugi/2018/11/13/teodosii-spasov-i-ivan-shopov-vlivane-na-talant.393460", "text": "Представянето на дългоочаквания албум InFusion (Вливане) на Теодосий Спасов и Иван Шопов ще бъде на 24 ноември в Пространство 108 с концерт, на който музикантите ще изсвирят всички композиции от албума. \r\nКато специални гости в събитието ще се включат вокална група Авигея и пианистът Димитър Бодуров, участвали и в записите на албума. \r\nАлбумът InFusion, събрал творчеството на Теодосий Спасов (кавал) и Иван Шопов (програминг и китара) от 2016 г. насам под същото име, съдържа 10 трака. Всички те носят мултижанровия дух на лайв концертите, които двамата музиканти изнасят през последните две години в България и чужбина. \r\nМинималистичният джаз, потопен в електронна атмосфера и съчетан с фолклорни елементи, който двамата изпълняват, е претърпял съществена еволюция в студийната версия. Най-значимата новост е, че в записите на всички композиции участват гост-музиканти от няколко континента, всеки от които е институция в света на етно джаза и уърлд музиката.\r\n                    \n                    \n                Своят принос за създаването на един истински космополитен и вдъхновен от световното културно многообразие албум дават Ерик Трюфа от Франция (тромпет), Гжех Пьотровски от Полша (саксофон), Мино Синелу от Ню Йорк (перкусии), Рут Майер от Норвегия (вокали), Мерлин Еторе от Канада (перкусии), Аса Карсън от Англия (програминг). Българското начало в творбата подчертават Димитър Бодуров (пиано), Иван Андреев (барабани) и група Авигея (вокали).\r\nInFusion ще бъде издаден на CD от Etheraudio Records - лейбъл, създаден от Иван Шопов съвместно с Etheraudio - най-висок клас озвучителни системи, с чиито продукти е записан и смесен албумът с цел да бъде постигнат първокласен звук. Мастерингът е осъществен в САЩ от Шон Хатфийлд в неговото легендарно студио Audible Oddities с изцяло аналогова техника.\r\nНа 24 ноември, по време на концерта-промоция, присъстващите ще могат да се сдобият със CD на албума InFusion на специалния мърч щанд във фоайето на Пространство 108 на цена 20 лв. \r\nПредвидено е и специално меломанско издание на грамофонна плоча, което ще излезе официално на пазара в началото на 2019 г. като за пълното удоволствие на слушателя артистите подготвят 180-грамов бял винил.\r\nБилетите са на цена 20 лв. в системата на ticketportal.bg и касата на НДК, на място входът ще е 30 лв.", "date": "2018.11.13", "title": "Теодосий Спасов и Иван Шопов – вливане на... талант! "}
{"url": "https://www.dnes.bg/stranata/2018/11/13/mvr-shefyt-protestirashtite-da-spazvat-zakona.393427", "text": "Министърът на вътрешните работи Младен Маринов призова протестиращите в страната да спазват закона и да не провокират полицаите, които изпълняват задължаниета си да опазват сигурността.\n\n\r\nТой каза, че всеки има право на мирен протест, но и всеки български гражданин има правото на свободно придвижване и трябва да се намери баланс, за да няма засегнати.\r\nМинистърът посочи, че е разпоредил там, където протестите са заявени и е спазен редът, полицаите да организират движението, да следят за провокатори, както и да няма спречкване между участниците.\r\n\"На местата, където протестите не са заявени, органите на реда също ще се стремят да организират движението\", посочи той.\r\n                    \n                    \n                Младенов допълни, че на установените нарушители от протестите в неделя, са били съставени актове.\r\nНа въпрос какви мерки се предприемат в зачестилите напоследък случаи на насилие и съпротива над полицейски служители, МВР шефът съобщи, че е изпратил разпоредителни писма, касаещи обучение на служителите, тактически действия в ситуации на неподчинение от страна на компактни маси, които системно нарушават закона.", "date": "2018.11.13", "title": "МВР шефът: Протестиращите да спазват закона!"}
{"url": "https://www.dnes.bg/business/2018/11/13/agrion-organizira-bezplatni-iuridicheski-konsultacii-v-ofisite-si.393470", "text": "Собственици на земеделска земя и арендатори ще могат да се възползват от безплатни юридически консултации, ако имат казуси с притежаваните от тях поземлени имоти. Това обявиха от компанията за професионално управление на земя \"Агрион\". Нейните висококвалифицирани експерти по поземлени отношения ще бъдат на разположение в офисите на компанията и ще консултират всички желаещи. На 14 ноември юристите ще решават безплатно правни казуси в офисите в София и Пловдив, а на 15 ноември ще се на разположение във Варна, Бургас и Русе.\r\nОт компанията обявиха, че от следващата година земеделското дружество започва инициативата \"Ден на безплатните правни консултации\". Той ще се провежда всеки месец в някой от 20-те регионални офиси на \"Агрион\". Така всеки един притежател на земя, който има казус със собствеността си или просто иска консултация във връзка с поземлените отношения, може да се обърне към юристите на земеделското дружество и да получи безплатен съвет. Датите и офисите, в които ще има юристи ще бъдат обявени на сайта на компанията и на фейсбук страницата.\r\n                    \n                    \n                \"С извършването на безплатни юридически консултации искаме да помогнем на собствениците на земеделски земи да решат казусите, свързани със земеделската земя и да вземат информирано решение какво да правят с нея\", казаха от ръководството на дружеството. Освен правни консултации \"Агрион\" е готова да съдейства и с проверка на собствеността на парцелите, както и да направи безплатна оценка на имота.\r\n\"Екипът от юристи на \"Агрион\" е тясно специализиран в поземлените отношения и е готов да съдейства и при най-заплетените казуси, свързани със собствеността на земята\", казаха от земеделското дружество. Те се наложиха на пазара като лидер при решаването на т. нар. трудни сделки, където броят на наследниците е голям. Експертите на дружеството са осъществявали сделки дори с 30 и повече наследници и казуси, които първоначално изглеждат трудно разрешими.\r\nСред най-сериозните казуси, с които се сблъскват юристите на \"Агрион\", е наследяването на земеделска земя. Често наследниците са повече хора, живеят в различни градове или в чужбина, не се познават или не са в добри взаимоотношения, което прави поделянето на имота изключително трудно. Поради тази причина наследените ниви запустяват или за тях с години се водят тежки съдебни битки.\r\nГоляма част от хората не са наясно какви документи са необходими при наследяване, делба на имоти или планирана сделка със земеделска земя и кои институции ги издават. Експертите на \"Агрион\" могат да съдействат в процеса на набавянето на необходимите документи при постигане на съгласие за сделка.\r\nДруги чести проблеми, с които се сблъскват специалистите по поземлени отношения, са свързани с договорите за наем и аренда. Собствениците на земя често не са наясно с процедурата по отдаване под наем или аренда и търсят юридическа помощ, за да получат адекватно заплащане при отдаването на собствената си земя. Други пък се интересуват от условията за разваляне на аренда, когато тя не е изгодна.\r\nПоследните години арендаторите също имат сериозен интерес към юридическите услуги на \"Агрион\". Най-честите проблеми са свързани с правата и задълженията по договорите, както и с декларирането им и случаите дублиране на договори за едни и същи имоти. Непълната регламентация в тази област често създава затруднения, както за собствениците, така и за ползвателите на земеделски земи.\r\nИменно услугите, които \"Агрион\" предлага в регионалните си офисите, превърнаха компанията в предпочитан партньор на собствениците на земя и земеделските производители. Според проучване на нагласите на притежателите на имоти, дружеството е най-разпознаваемият бранд в агросектора и се ползва с най-голямо доверие в бранша. Над 53% от анкетираните разпознават името \"Агрион\".\r\nПовечето собственици на земя, които са решили да продават, предпочитат потенциалния купувач да е българска компания, която е доказала във времето, че е добър стопанин и партньор и се грижи за земите, които управлява. Над 75% от продавачите посочват \"Агрион\" като предпочитан партньор при сделка. Проучването показва още, все повече хора са посетили някой от регионалните офиси на компанията в опит да сключат сделка или да ползват някоя от услугите, които предлага лидерът в управлението на активи.", "date": "2018.11.13", "title": "\"Агрион\" организира безплатни юридически консултации в офисите си"}
{"url": "https://www.dnes.bg/rusia/2018/11/13/zabraniha-na-opozicionera-navalni-da-napuska-rusiia.393449", "text": "Руският опозиционер Алексей Навални съобщи в Тwitter, че му е забранено да напуска Русия, предадоха Асошиейтед прес и ТАСС. Навални е трябвало да излети за Франция, за да чуе в четвъртък решението на Европейския съд за правата на човека (ЕСПЧ) в Страсбург по негови жалби, но е бил спрян на летището.\n\r\n\"Пристигнах на летището, за да отпътувам за огласяване на решението на Европейския съд по моето дело. На граничния контрол ми взеха паспорта\" за извършване на специална проверка\", написа Навални. След това служителите на граничния контрол му казали, че съгласно разпореждане на съдебни пристави му е забранено да напуска Русия.\n\n\n\r\n                    \n                    \n                \"Има някакво писмо, че ми е забранено да напускам страната, но не се дава обяснение защо\", посочва Навални.\n\r\nЕСПЧ трябва да се произнесе по въпроса дали многобройните арести на опозиционера са били политически мотивирани. Това може сериозно да разтревожи Кремъл, който се стреми да маргинализира изявите на най-изявения политически опонент на Владимир Путин, отбелязва Асошиейтед прес, цитирана от БТА.\n\r\nАдвокатът на Навални Иван Жданов днес публикува в интернет копие от разпореждането за забрана за напускане на страната, в което няма дата и не се дават никакви подробности.\n\r\nВ миналото две съдебни дела пречиха на Навални да пътува, но забраната бе вдигната през пролетта на миналата година, когато трябваше да замине в Испания за спешно лечение.\n\r\nНавални, който стана популярен с разследванията си на корупцията в държавната администрация, оглави сериозни антиправителствени протести, които привлякоха хора от целия политически спектър.\n\r\nОпозиционерът, който заявява, че е \"жертва на незаконни арести\" и на \"произволно лишаване от свобода\", безрезултатно оспори тези мерки срещу него пред руски съдилища, преди да сезира ЕСПЧ, внасяйки пет жалби между 2012 и 2014 г. Заради предишна присъда Навални не беше допуснат да участва в президентските избори през март т.г., което според него е било направено с политически мотиви, напомня Франс прес.", "date": "2018.11.13", "title": "Забраниха на опозиционера Навални да напуска Русия"}
{"url": "https://www.dnes.bg/politika/2018/11/13/bsp-ne-stoiala-zad-protestite-no-pyk-stoi-zad-nedovolnite.393469", "text": "Соцлидерката Корнелия Нинова категорично отрече обвиненията на шефа на депутате от ГЕРБ Цветан Цветанов, че БСП стои зад протестите срещу високите цени на горивата и промените със задължителната застраховка \"Гражданска отговорност\".\n\n\n\r\n\"Не инициираме протестите, но ги подкрепяме\", отсече тя. \r\nСпоред нея проблемите на недоволните хора по улиците имат решение със закони, които трябва да одобри парламентът. Тя призова управляващите да се разберат помежду си, защото имат проблеми с протестиращите. \r\nНинова нападна Цветанов като го обвини, че е казвал пред кметове, че БСП са подтикнали своите управници на местно ниво и те стоят зад протестите в страната. \r\n                    \n                    \n                \"Много интересно как кметовете ни от Асеновград, от Брегово, от Тунджа, Гоце Делчев, Арчар и Хърлец организираха протестите във Варна, София и Пловдив. Защо са им тогава Фандъкова, Николов, Портних – да си ги оттеглят, след като ние можем с кметовете от Хърлец и от Изворище да направим протестите, каквито ги видяхте в големите градове на страната – благодаря, сериозно признание за нашата сила и на нашите кметове. Да се вземат в ръце в тази ситуация, разбираме, че имат тежки проблеми. С патриотите проблеми и разправии, вътре помежду им проблеми и разправии. Менда Стоянова вкарва един закон, Бойко Борисов го изкарва\", каза още червената шефка. \r\nОсвен това според нея Цветанов си е позволил да оспори конституционния ред в държавата и устоите й. \r\n\"Каза, че при служебен кабинет се управлява еднолично и непрозрачно. Служебният кабинет е разписан в Конституцията на страната. Неговите думи са де факто оспорване на установения конституционен ред\", допълни още Нинова. \r\nЛидерката на БСП обяви, че левицата ще предложи отмяна на решението за облагане с по-висок данък на старите коли между първо и второ четене на бюджета.\r\nОт Столетницата искат да падне текстът в Закона за корпоративното подоходното облагане и да се върне старото положение. \r\nНинова посочи, че ще внесат отново своите предложения за намаляване на ДДС на хляб и лекарства, за 6400 лева еднократна помощ за второ дете и за преизчисляване на пенсиите. \r\n\"Настояваме Министерският съвет да си оттегли законопроекта за екотакса на дрехи и обувки втора употреба\", посочи Нинова.", "date": "2018.11.13", "title": "БСП не стояла зад протестите, но пък стои зад недоволните"}
{"url": "https://www.dnes.bg/obshtestvo/2018/11/13/bylgarkite-po-chesto-shefove-ot-damite-v-evropa.393436", "text": "23,9% от ръководните постове в България са заети от жени. В Европа този процент е под 20.\r\nДанните обяви маркетинг специалистът Десислава Авджиева пред БНР.\r\nПо думите й новото поколение жени лидери учат много бързо, а българките се отличават с изключителна гъвкавост и иновативност към работния процес.\r\n\"Тенденциите показват – голяма адаптивност, възможност да учим, да правим много неща едновременно и да използваме т.нар. интуитивен мениджмънт на управление по отношение на екипи, както и да сме изключително бързи в навлизащия свят на дигитализация\", изброи тя.\r\nПо думите на специалиста, за преодоляване на стреса на работното място, независимо от пола, всеки трябва да си създаде свои механизми, с които да се изключи от ежедневието.\r\nЗа едни това е йога, ходене сред природата, танци, за да преодолеем \"прегряването\", каза Авджиева.\r\n\r\n ", "date": "2018.11.13", "title": "Българките – по-често шефове от дамите в Европа "}
{"url": "https://www.dnes.bg/stranata/2018/11/13/tejko-ptp-krai-stara-zagora-edin-chovek-zagina.393471", "text": "Един човек загина, а друг е ранен при катастрофа край Стара Загора тази сутрин.\r\nДва автомобила със старозагорска регистрация са се движили в една посока, когато единият удря другия и го изхвърля от пътя, съобщи bTV.\r\nЗагинал е шофьорът на ударената кола.\r\nЗаради инцидента трафикът за идващите от Хасково и от магистрала \"Тракия\" автомобили беше затруднен. ", "date": "2018.11.13", "title": "Тежко ПТП край Стара Загора, един човек загина"}
{"url": "https://www.dnes.bg/obshtestvo/2018/11/13/naselenieto-se-topi-byrzo-do-2040-a-bylgarite-5-86-miliona.393455", "text": "Българите намалят прогресивно, броят на хората над 65 години нараства, голяма част от младите са извън пазара на труда, качеството на работните ни места е 4 пъти по-ниско от средното за ЕС и като за капак взимаме 6 пъти по-малко възнаграждение на нашия труд спрямо средното за ЕС.\r\nТова са основните изводи на екипа от Института за изследване на населението и човека при БАН, който представи предложенията си по проекта за мерките за преодоляване на демографската криза, възложен от правителството.\r\nПроф. д-р Антоанета Христова, която е ръководител на проекта заяви, че едно от основните неща в хода на тяхната работа е било да се направи прогноза за развитието на България до 2040 година.\r\n                    \n                    \n                Според нея има три варианта: инерционен, в който нищо не се прави и не се прилагат никакви мерки спрямо демографските проблеми, умерен, в който се вземат мерки в някои отношения и благоприятен, в който се прилагат мерки, във всички проблеми аспекти. \r\n\"За да бъдат предложени, те трябва да бъдат подкрепени от всички партии. Изводът от направените симулационни варианти е, че следващите години, независимо от политиките, населението на България ще намалява\", призна тя.\r\nПри най-лошия вариант към 2040 година българите ще се стопят до 5.86 милиона.\r\nАко се вземат някакви мерки ще сме 6.52 милиона, а при най-добрия вариант ще наброяваме 6.75 милиона души.\r\nПроф. Христова уточни, че до 2040 година, независимо дали говорим за най-неблагоприятния или най-благоприятния вариант, със сигурност възрастните хора ще се повече.\r\nДругият основен проблем, който откроява проучването, е лошото заплащане на труда. Българинът получава 6 пъти по-малко от останалите европейци, равнищата на заетост са под средните за ЕС и около 1/3 от нашето трудоспособно население е извън пазара на труда, обясни проф. д-р Кремена Борисова-Маринова.\r\nВ тази връзка учените от БАН предлагат активно сътрудничество при привличане на инвестционни проекти, свързване на собствените приходи с общинските, по-балансирано разпределение на ДДС и инвестиции.\r\nТе смятат, че част от решението на проблема е процент от събираните данъци да се прехвърлят на общините за целево инвестиционно развитие, както и част от корпоративния данък да се прехвърли към общините за развитие на инвестиционната инфраструктура.\r\n\"Качеството на работната сила в България е по-високо от качеството на работните места, което е над 4 пъти по-лошо от средното за ЕС. Качеството на работната сила – около 70% от средното за ЕС равнище\", обясни още проф. Маринова.\r\nИзходът от тази ситуация, според учените, е да се отстранят слабостите при формирането на работните заплати, да се регулира редовното плащане, да се подобри социалната защита, да се подобри формирането на човешкия капитал в България като фокусът трябва да е върху ранната детска възраст. \r\nТе предлагат още да се въведат адекватен минимален доход, необлагаем минимум, семейно данъчно облагане, отпадане на тавана на осигурителния доход за здравно осигуряване. \r\nОказва се, че недостатъчната привлекателност на пазара на труда мотивира 25% от анкетираните да заявят, че са готови да напуснат страната.\r\nА за да се повиши раждаемостта проф. д-р Татяна Коцева смята, че най-важното е да се подобри качеството на живот и достъпът до основни услуги на семействата с деца като здравеопазване, образование. \r\nПри проведена анкета с въпрос: \"Какви услуги смятате, че държавата трябва да осигури за семействата с деца?\", сред най-честите отговори за безплатни учебници и безплатни лекарства. \r\nПри проведена анкета с въпрос: \"Какви мерки от страна на държавата биха повлияли на решението ви да имате още едно дете?\", най-честите отговори са свързани с увеличението размера на надбавките, както и гарантиране на по-лесни приеми в яслите. \r\nУчените предлагат още въвеждане на система \"Парите следват детето\", т.е. когато детето не е прието в ясла, да се изплаща компесаторна сума на родителите, за да могат те да платят за друга подобна услуга.\r\nСред предложенията са и политики, свързани с по-гъвкав режим за ползване на отпуск, ако имаме дете до 8 години, както и създаване на възможности за по-гъвкаво работно време.\r\nДоц. д-р Стоянка Черкезова, която е координатор на проекта обясни, че трябва да се вземат мерки за намаляването на смъртността при децата до 1-годишна възраст и при мъже и жени от 30 до 65 години. \r\nСпоред нея през 2030-2035 година се очаква да започне рязко намаляване на населението във възрастовата група 40-64 години, а това на възраст над 65+ ще нараства. Населението 0-39 години също ще продължи да намалява.\r\nМерките на учените в тази връзка са свързани с повишаване на заетостта, подкрепа на участието на възрастните в процеса на формулиране на законодателни решения, повишаване на производителността на труда, промени в пенсионната система.\r\nДоц. д-р Спас Ташев заяви, че в България миграционния баланс е отрицателен. Той уточни, че концентрирането на регионалното развитие върху седемте големи градове на страната изтощава демографски периферията на регионите и уязвимите малки населени места.\r\nМерки, които работната група от БАН предлага, свързани с външните мигранти са: Съдействие за признаване на придобитите в чужбина образования и квалификации; разработване на специализирани програми за обучение и интеграция; договор за интеграция между имигрантите и държавата, позволяващ успешното им реализиране в обществото; създаване на регионални центрове за интеграция, в които имигрантите да се запознават с основните институции и ценности на българското общество.\r\nСпоред проф. д-р Илона Томова, която е председател на Научния съвет, много сериозен проблем е непрекъснатото нарастване на социалните неравенства.\r\nТя коментира, че има само шепа държави, в които социалното неравенство е толкова високо. Освен това в България има и много сериозни етнически неравенства.", "date": "2018.11.13", "title": "Населението се топи бързо, до 2040-а българите – 5,86 милиона"}
{"url": "https://www.dnes.bg/muzika/2018/11/13/zvukyt-na-iaponiia-s-rityma-na-barabanistite-iamato.393467", "text": "Преди броени дни японските барабанисти Ямато изпратиха специален поздрав за почитателите си в България.\r\nТе очакват с нетърпение срещата си с публиката във Варна на 13 ноември в ДКС и в София на 18 ноември в зала 1 на НДК.\r\n Физическата им подготвка е от огромно значение за множеството  спектакли от турнето им и затова те са безкомпромисни в ежедневните  тренировки. Целта им е да сътворят празник навсякъде, където стъпят със  своя нов спектакъл   - The Challengers World Tour!\r\n\r\n                    \n                    \n                Тайко перкусията не е просто перкусионна музика за японците. Звукът на барабаните тайко е в дълбока връзка с японския дух. Японците го чувстват, като слушат барабаненето. Но дори не само звукът, а и самият тайко барабан може да изрази японския дух.\r\nИма повече от 10 000 различни тайко групи в Япония. Всеки малък град или селище има своя собствена формация. Те изпълняват своя програма по време на определени фестивали. И имат собствен ритъм. Този ритъм се възприема от всички - от деца до старци. И е нещо като сърцебиене. Тайко перкусията е като вид разговор.  Барабанистът говори с барабана постоянно. После се опитва да комуникира и увлече публиката. Това е изумително и може да се усети с всички сетива по време на концерт на Ямато.\n\r\nЯпонските барабанисти искат да празнуват живота с хората, които искат да почувстват тайко перкусията. Те смятат, че е лесно човек да усети силата на звука на тайко, защото все пак всеки има сърдечен пулс.\r\nЕто какво заявяват самите барабанисти: “Винаги, когато се изправим пред публиката, очакваме ново интересно пътешествие. Ние не просто изпълняваме програмата си, а се стараем да увлечем зрителите и даваме всичко от себе си.”", "date": "2018.11.13", "title": "Звукът на Япония с ритъма на барабанистите Ямато"}
{"url": "https://www.dnes.bg/balkani/2018/11/13/gruevski-se-obadi-ot-budapeshta-iskam-politichesko-ubejishte.393480", "text": "Издирваният бивш македонски премиер Никола Груевски публикува пост във Facebook, в който казва, че се намира в Будапеща и е поискал политическо убежище от унгарските власти. \r\n\"През последните няколко дни получих безброй заплахи за живота си. Аз съм в Будапеща сега и поисках политическо убежище от унгарските власти\", пише Груевски.\r\nТой заявява, че винаги ще остане верен на каузата на Македония и никога няма да отстъпи.\n\n\n\r\nЗасега обаче няма потвърждение дали публикацията е релевантна или е публикувана от някого от името на Груевски, пишат медиите в Македония. \r\nНикола Груевски беше обявен за международно издирване, след като не се яви за излежаване на присъдата си в затвора.\r\n                    \n                    \n                Съд в Скопие в петък му нареди да се яви незабавно в затвора, но той не изпълни нареждането. Отхвърлено бе и последното му обжалване на присъдата.\r\nСлед няколко неуспешни опита на Груевски да му бъде връчено съдебното решение за присъдата, вътрешното министерство издаде заповед за арест и за отвеждането му в затвора.\r\n48-годишният Груевски бе премиер от 2006 до 2016 и до миналата година бе начело на партията ВМРО-ДПМНЕ. Той твърди, че е жертва на политическо преследване.", "date": "2018.11.13", "title": "Груевски се обади от Будапеща: Искам политическо убежище!"}
{"url": "https://www.dnes.bg/notifikacii/2018/11/13/otkriha-18-protivotankovi-mini-krai-razgrad.393465", "text": "18 противотанкови мини са намерени в района на изоставени сгради край Разград, съобщиха от полицията в града. Те били вляво от пътя за Попово, на около 500 м от табелата за Разград.\r\nСигналът за находката е подаден около 18 часа в понеделник на тел.112.\r\nУведомени за случая са МВР и Министерството на отбраната. Районът е отцепен и се охранява от полицейски служители до пристигането на сапьори от Шумен.\r\nОт полицията уточниха пред \"Труд\" че сградите някога били ползвани от военни, но от години били обект на разграбване и плячкосване, като от тях се взимали кабели, тухли и други материали. \r\nВероятно мините, за които се предполага, че са учебни, са били някъде в района.\r\nВъзможно било обаче те да са донесени отнякъде другаде, а мястото, което било на черен път и изолирано, да е ползвано за междинна база. Някои от тях били разглобени.", "date": "2018.11.13", "title": "Откриха 18 противотанкови мини край Разград"}
{"url": "https://www.dnes.bg/obshtestvo/2018/11/13/12-srajeniia-za-svobodata-na-rodinata-i-nakraia-smyrt-ot-bratska-ryka.393450", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\nДумите са на легендарния майор Олимпий Панов и са част от писмо, което той пише до министър-председателя д-р Васил Радославов. С него Панов прави опит да остане в родината си, след като управляващите се опитват да го изгонят от страната, заради обвинение в заговор. Но това не е достатъчно.\r\nИ с това не приключват разочарованията за Олимпий Панов. Съдбата му е особено трагична, защото след редицата военни постижения, които носи за България, той намира смъртта си на 35-годишна възраст и то не на бойното поле, а от братска ръка. Точно преди да го разстрелят Тома Кърджиев извиква: \"Плачете не за мен! Плачете за Олимпий, защото България няма да роди такъв човек и след сто години!\".\r\n                    \n                    \n                Кой е майор Олимпий Панов и защо България можеше да бъде различна, ако не се беше родил той – отговор на този въпрос дава първият късометражен филм от документалната поредица  \"Нашите пълководци\" на ЗАД \"Армеец\" и сдружение \"Българска история\".\r\nВ рамките на 10 епизода поредицата представя великите български военачаланици, които рядко попадат под прожекторите, въпреки безсмъртните им дела. Един от тях е Олимпий Панов – български революционер и офицер, командващ артилерията по време на Сръбско-българската война (1885).\r\nТой е роден през 1852 г. в Бесарабия, като от малък остава кръгъл сирак. Българската община в Болград го изпраща да учи в Букурещ, където бъдещият капитан се запознава с Любен Каравелов, Васил Левски и Панайот Хитов, а самият Ботев споделя за него: \"Олимпий е отличен момък!\"\r\nПрез 1875 г. Панов отново е изпратен със стипендия да продължи образованието си в Париж, но следването му е кратко, защото той оставя образованието, за да се отдаде на борбата за свободата на родината. По време на Руско-турската освободителна война Олимпий Панов е опълченец, като  участва в сраженията при Стара Загора и Шипка и за проявена храброст е награден с орден и е произведен в офицерски чин.\r\nСлед Освобождението служи в българската армия като артилерист. Разболява се от туберколоза и поради това не успява да завърши Военната академия в Санкт Петербург. Но в Русия става приятел с младия офицер Рачо Петров, който в последствие на практика ще го осъди на смърт.\r\nСлед Съединението капитан Панов е назначен от княз Александър І за началник на българската артилерия. Като такъв участва в боевете при Сливница, замества княза и реално играе ролята на главнокомандващ. Като командир на центъра ръководи настъплението на 7 ноември, с което фактически е извоювана победата при Сливница. Княз Александър І го упълномощава да сключи от негово име примирието със сърбите.\r\nСлед детронацията на княза, майор Панов се нагърбва с ролята на посредник между офицерите-русофили, детронирали княз Александър І през 1886 г., и Стамболов в Търново, обявил контрапреврат. Целта му е да предотврати кръвопролитията на една гражданска война. В крайна сметка обаче той изпада в немилост и напуска България.\r\nПанов реално не участва в конспирациите на офицерите-емигранти в Румъния, но когато избухва русофилският бунт в Русе през февруари 1887 г., прави опит да се прехвърли през Дунав заедно с Тома Кърджиев. Двамата са заловени и изтезавани.\r\nВ Русе пристига от столицата майор Рачо Петров с инструкции да не проявява милост към своя стар боен другар. Той организира военнополеви съд, който осъжда майор Панов на смърт, а регентите, включително Стамболов, утвърждават присъдата.\r\nВ мразовитата утрин на 6 март Олимпий и други са изправени пред взвода за разстрел. Осъдените отказват да завържат очите им или да застанат с гръб към екзекуторите. Олимпий Панов, защитникът на българското Съединение, умира заедно с цялото си имущество - едно вехто портмоне с два лева вътре.\r\nА Султана Рачо Петрова записва в своите спомени: \"Герой до края. Олимпий Панов умря, както бе живял – достойно, храбро и гордо\".", "date": "2018.11.13", "title": "12 сражения за свободата на родината! И накрая смърт от братска ръка"}
{"url": "https://www.dnes.bg/crime/2018/11/13/iambolski-policai-razbiha-narkolaboratoriia.393472", "text": "Ямболски полицаи разкриха лаборатория за производство на метамфетамин, съобщиха от Областната дирекция на МВР.\r\nЛабораторията се е намирала в частен дом. След претърсване от нея са иззети метамфетамин, марихуана, прекурсори за производство на наркотичното вещество, лабораторни и измерителни съдове и различни химически вещества.\r\nМъжът, ползвал жилището, е задържан. По случая е образувано досъдебно производство.", "date": "2018.11.13", "title": "Ямболски полицаи разбиха нарколаборатория"}
{"url": "https://www.dnes.bg/eu/2018/11/13/ek-chastichno-prekratiava-nabliudenieto-nad-bylgariia.393482", "text": "EК частично прекратява наблюдението над България и изрази готовност да го прекрати изцяло догодина.\r\nЕвропейската комисия прие най-новия си доклад за стъпките, предприети от България в изпълнение на поетите от нея ангажименти по отношение на съдебната реформа, борбата с корупцията и организираната престъпност в контекста на механизма за сътрудничество и проверка (МСП).\r\n \r\nВ днешния доклад се разглежда напредъкът, отбелязан през последната година, с оглед на изпълнението на 17-те окончателни препоръки, отправени от Комисията в доклада от януари 2017 г., и се оценяват положително продължаващите усилия и решимост на България в изпълнението на тези препоръки. \n\r\nКомисията е убедена, че ако задържи настоящата положителна тенденция, страната ще съумее да изпълни всички оставащи препоръки и съответно оставащите показатели. Това ще даде възможност процесът по МСП за България да приключи преди края на мандата на настоящата Комисия — в съответствие с насоката, изразена от председателя Жан-Клод Юнкер в началото на мандата му.\n\n\n\r\n                    \n                    \n                През дванадесетте месеца след последния доклад от ноември 2017 г. България продължи да полага усилия за изпълнение на препоръките, отправени в доклада от януари 2017 г. Комисията счита, че няколко препоръки вече са изпълнени, а редица други са съвсем близо до етапа на изпълнение. Въз основа на това три от шестте показателя (за независимостта на съдебната власт, законодателната рамка и организираната престъпност) могат да се считат за временно прекратени. От Комисията се изисква наблюдението да продължи, за да се потвърди тази оценка, тъй като в някои случаи действията са в ход.\r\n \r\nПървият заместник-председател на Комисията Франс Тимерманс заяви: \"В доклада се отчита, че България продължава да отбелязва стабилен напредък в изпълнението на окончателните препоръки, които отправихме през януари 2017 г. Тези реформи са необходими за ефективната борба с корупцията и организираната престъпност. Убеден съм, че ако настоящата положителна тенденция продължи и ако напредъкът се запази трайно и необратимо, процесът по МСП за България може да бъде приключен преди края на мандата на настоящата Комисия\" /тоест октомври 2019 г./ .\r\n \r\nКомисията вярва, че България ще продължи усилията си за реформи и ще бъде в състояние да изпълни всички оставащи препоръки. Тя ще продължи да следи отблизо напредъка и ще направи допълнителна оценка на постигнатите резултати преди края на настоящия си мандат. Комисията очаква, че с това процесът по МСП за България ще бъде приключен. \n\r\nЗа да постигне тази цел, България се приканва да продължи да следва настоящата положителна тенденция, насочена към изпълнението на всички оставащи препоръки.\r\nЕвропейската комисия отбелязва значително влошаване на медийната среда в България през последните години, което изправя обществеността пред опасност от ограничаване на достъпа до информация и може да има отрицателно въздействие върху съдебната независимост при наличие на лични нападки срещу съдии в някои медии. В по-общ план способността на медиите и на гражданското общество да изискват отчетност от властимащите в плуралистична среда, без да се оказва натиск, е важна част от основата за продължаване на реформите, обхванати от досегашния механизъм, както и за по-доброто управление.\r\n ", "date": "2018.11.13", "title": "ЕК частично прекратява наблюдението над България"}
{"url": "https://www.dnes.bg/kino/2018/11/13/pochina-bashtata-na-spaidyrmen-i-hylk-stan-lii.393412", "text": "Стан Лий, един от създателите на издателството \"Марвел комикс\", е починал на 95-годишна възраст, съобщи неговата дъщеря на уебсайта TMZ.\r\nРано вчера сутринта линейка е откарала Лий от дома му в Холивуд хилс, Лос Анжелос, до болницата \"Сидърс Синай\", където той е починал. През последната година и няколко месеца той е страдал от няколко болести, вкл. пневмония и проблеми със зрението, предаде БТА.\r\nКато писател и редактор Стан Лий има сериозен принос за израстването на \"Марвел\" през 60-те години до водещи позиции в издаването на комикси. В сътрудничество с художниците Джак Кърби и Стив Дитко той създава редица истории със супергерои, вълнували младите поколение десетилетия наред. Негови творения са младият Спайдърмен, мускулестият Хълк, мутантите Екс мен (X-Men), плейбоят изобретател, известен като Железния човек (Iron Man), както и Фантастичната четворка (The Fantastic Four).\r\n                    \n                    \n                През 21 век са правени игрални филми по десетки комикси на \"Марвел комикс\", почти всички с персонажи, създадени от Лий. Приходите от прожекциите по света на тези екранизации надхвърлят 20 милиарда долара.", "date": "2018.11.13", "title": "Почина бащата на Спайдърмен и Хълк Стан Лий"}
{"url": "https://www.dnes.bg/world/2018/11/13/zapisite-ot-ubiistvoto-na-kashogi-shokirali-sauditskoto-razuznavane.393405", "text": "Записите, свързани с убийството на саудитския журналист Джамал Кашоги, които Турция е споделила със свои западни партньори, са \"ужасяващи\" и са шокирали и служител на саудитското разузнаване, който ги е изслушал. Това е заявил турският президент Реджеп Тайип Ердоган пред репортери в самолета на връщане от Франция, предаде Ройтерс, позовавайки се на турски медии.\n\r\nЕрдоган е казал, че е обсъдил темата за убийството на прием в Париж с лидерите на САЩ, Франция и Германия.\n\r\n\"Ние пуснахме записите, отнасящи се до това убийство, на всеки, който ги поиска от нас. Нашата разузнавателна организация не скри нищо. Пуснахме ги на всички, които ги искаха, в т.ч. саудитците, САЩ, Франция, Канада, Германия и Великобритания\", посочи Ердоган.\n                    \n                    \n                \r\nПо думите на турския президент записите са \"наистина ужасяващи\".\n\n\n\r\n\"Всъщност, когато служителят на саудитското разузнаване ги чу, бе така шокиран и каза: 'Този трябва да е взел хероин, само някой, който е взел хероин, би направил това\", посочи Ердоган.\n\r\nПо думите на турския лидер е ясно, че убийството е било планирано и че заповедта е дошла от високите нива на саудитските власти. Той обаче добави, че не би могъл да си помисли нещо подобно за саудитския крал Салман, към когото, както посочи, изпитва \"безгранично уважение\".\n\r\n\"Престолонаследникът каза: 'Ще изясня нещата, ще направя необходимото'. Ние чакаме търпеливо\", посочи още Ердоган, като отново заяви, че извършителите са сред задържаните в Саудитска Арабия 18 заподозрени.\n\r\n\"Трябва да бъде разкрито кой им е дал нареждането за убийството\", каза още турският президент.\n\r\nЕрдоган не разкри подробности за съдържанието на записите, но двама източници, запознати с въпроса, заявиха пред Ройтерс, че Турция има няколко аудиозаписа. Те включват самото убийство и разговори преди операцията, пояснява агенцията, цитирана от БТА.\n\r\nЖурналистът Джамал Кашоги, който критикуваше властите в Рияд, е бил убит при посещение в генералното консулство на Саудитска Арабия в Истанбул на 2 октомври. Смята се, че Кашоги е бил удушен, малко след като е влязъл в консулството, а след това тялото му е било разчленено и унищожено.\r\n ", "date": "2018.11.13", "title": "Записите от убийството на Кашоги шокирали саудитското разузнаване"}
{"url": "https://www.dnes.bg/notifikacii/2018/11/13/zybolekarski-kabinet-za-hora-s-uvrejdaniia.393391", "text": "\r\nВ Пловдив откриха първия по рода си в България стоматологичен кабинет за хора с двигателни увреждания. Той се намира в Денталния факултет на Медицинския университет и е оборудван със специална платформа. Благодарение на нея трудноподвижните пациенти ще успяват без никакви трудности да стигат до кабинета.\r\nПациентите ще влизат през специално пригоден вход. Дори тези, които са в инвалидни колички, няма да имат нужда от придружител, пише .\r\nДенталната помощ ще бъде специализирана, разкриха още от ръководството на Медицинския университет.\r\nСтоматологичните интервенции пък ще се осъществяват от стажантите, които се обучават в денталния факултет.\r\n                \n                Оборудването, с което разполага специализираният стоматологичен кабинет осигурява всичко необходимо за лечение на хора с увреждания.\r\nТенденцията в световен мащаб е самите производители на дентално оборудване да приспособяват продуктите си и обслужването на тази група пациенти да бъде безпроблемно.\r\n ", "date": "2018.11.13", "title": "Зъболекарски кабинет за... хора с увреждания"}
{"url": "https://www.dnes.bg/politika/2018/11/13/cvetan-cvetanov-na-noj-s-bsp-vini-gi-za-protestite.393408", "text": "Председателят на парламентарната група на ГЕРБ Цветан Цветанов обвини БСП в подклаждане на протестите в цялата страна и защити правителството, което нямало нищо общо с формирането на цените на дизела и бензина.\r\n\"Високите цени на горивата зависят ли от българското правителство? Колко беше цената на горивата през ноември месец 2013 г.? Тогава минималната работна заплата е била 310 лв, а сега е 510 лв.\", попита той и допълни: \"С тази цена на горивото от 2013 г. е можело да си купиш много по-малки количества гориво, но днес с 510 лв. минимална заплата, можеш да си купиш повече. БСП категорично стои зад тези протести. Има и други политически формации извън парламента, които искат предсрочни парламентарни избори. Има и немалка част от хората, които се самоорганизират. Има определена организация и тя е много ясна. На срещата между БСП и Корнелия Нинова с техните кметове са имали следните послания - 11-ти идва - да ги изметем, можем да предизвикаме избори, искаме предсрочни избори и т.н.\", посочи Цветанов пред bTV.\r\n                    \n                    \n                Шефът на депутатите от ГЕРБ не пропусна да коментира и изказването на Румен Радев: \"Президентът прави такива внушения, които не му правят чест. В цяла Европа се ограничава дизеловото гориво и автомобилите с такова. Това означава, че всички тези автомобили ще дойдат в България. Този законопроект, който президентът Радев коментира подсказва неподготвеност и непознаване на начина, по който се гласуват законите в България. Този законопроект е въпрос, който се поставя от пет години. Той е пуснат за обществено обсъждане от 30 август. Къде беше президентът да коментира тогава?\", попита Цветанов.\r\nПо думите му един президент да си позволи подобно невежество означава, че той просто е вън от реалната ситуация в страната.\r\n\"Той ще защити ли тези, които горят в кварталите парцали, дрехи и гуми? Столичната община подмени автопарка на всички автобуси, които в момента са екологични чисти, те правят всичко възможно да ограничат твърдите прахови частици. Няма битка с президента, има спор. Аз смятам, че в спора трябва да се ражда истината. В момента една част от гражданите ще останат с него, а другата част - не. Президентът тика държавата към предсрочни избори, за да може да си направи служебен кабинет и да взима еднолични решения\", настоя Цветанов.\r\nТой отново обясни, че \"Гражданската отговорност\" ще се вдигне минимално за старите автомобили и цени от порядъка на 1000 лева са нереални.\r\n\"Ние затова правим политики. Обявяването на 1000 лева застраховка не отговаря на истината, нито за предстоящата година някой предвижда да има такива полици на пазара. Когато казваме увеличение на данъка на автомобилите, става въпрос за среден клас, който е достатъчно стар и говорим за от 6 - 8 до 10 лева. Разберете, че 1 лев на месец или 80 ст. не са от значение дали ще бъдат платени, но нека все пак се придържаме към някакви мерки и да даваме възможност да се правят политики от държавата и местната власт на база постъпленията от тези данъци\", настоя Цветан Цветанов.", "date": "2018.11.13", "title": "Цветан Цветанов на нож с БСП, вини ги за протестите"}
{"url": "https://www.dnes.bg/stranata/2018/11/13/sezonyt-na-protestite-veche-i-v-delnichni-dni-koi-shte-ustoi.393401", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Нова порция протести в столицата и страната – този път в делничен ден. Освен традиционния поход на майките на деца с увреждания, подкрепени от други групи в София, шумно беше и във Варна. В морската ни столица протестиращи се спречкаха физически по време на шествието.\r\nПрезидентът Румен Радев продължи със словесните стрели, упреквайки властта, че е арогантна и цинична, но и подчерта, че евентуална оставка на правителството би означавало абдикация от проблемите.\r\n\"Протестите са тест за начина, по който функционира демокрацията и правителството ни. Сценарият е ясен – докога ще устои властта на протестите. Управляващите се опитват да завъртят ситуацията по нов начин. Неизбежно протестите биват използвани от политическите партии. В момента БСП се държи настрани. Но партия \"Възраждане\" е много активна. БСП си взаимодейства с тази партия, с цел да изгради патриотично ляво. Правителството действа недалновидно\", отбеляза политологът Румяна Коларова.\n\n\n\n\r\n                    \n                    \n                Тя уточни пред , че по закон не може да се предложи законопроект, без да се направи оценка за въздействието. По нейни думи там, където трябва да се оцени въздействието и някой иска да спре подобен законопроект, пише: Няма въздействие. Това е показател за политическа безотговорност, твърди Коларова.\r\n\"Влизаме в зима. Управляващите се опитаха максимално да предвидят настроенията на хората. Но има корпоративен натиск от определени кръгове. Няма как да има гражданско общество, без да минем през тези отношения. Макар това правителството да се влияе от протестите – в развитите държави гражданските протести не предизвикват трусове\", изтъкна тя.\r\nСпоред социалния антрополог Харалан Александров има очаквания към правителството, които са далеч от капацитета му.\r\n\"Наложи се вярването, че за да бъдеш чут, то трябва да протестираш на улицата. Това означава, че комуникацията в българската администрация е много ниска. Затова българите са толкова нещастни и гневни, въпреки че живеят по-добре от преди. Властта има определени ограничения от гледна точка на това какво може да направи в кризисни ситуации. Проблемите на протестиращите са на много дълбоко ниво.\r\nВ България не е имало политическа стабилност в последните 30 години. Задоволяването на определени корпоративни групи не прави обществото по-щастливо и не води към по-светло бъдеще\", подчерта той.", "date": "2018.11.13", "title": "Сезонът на протестите: Вече и в делнични дни! Кой ще устои?"}
{"url": "https://www.dnes.bg/science/2018/11/13/astronomi-otkriha-dve-planeti-sys-zagadychen-proizhod.393409", "text": "Полски астрономи откриха в Млечния път две нови планети, за които може да се окаже, че принадлежат към т.нар. планети-скитници, т.е. не кръжат около своя звезда, съобщава сайтът arXiv.org. Засега не може да се установи дали тези планети действително са \"скитници\".\n\n\r\nПланети-скитници са наричани обекти, които са с кръгла форма и масата им е съпоставима с планетарната, но не кръжат в кръгова орбита около звезда, а се движат свободно в космическото пространство. По мнението на астрономите, подобни небесни тела не могат да се формират самостоятелно, а са били свалени от орбита около звездите си в резултат на катастрофа. Досега е потвърдено съществуването на най-малко две планети-скитници, но са известни още няколко обекта със сходни характеристики.\n                    \n                    \n                \r\nДвете нови планети-скитници са открити с помощта на метода гравитационна микролеща. Той се състои в търсене на свободно движещи се планети на фона на звезди. Планетата играя роля на леща, т.е. чрез гравитацията си фокусира светлината от фоновия обект. В резултат за наблюдателя от Земята звездата увеличава яркостта си.\n\r\nАстрономите наблюдавали две \"събития\" с помощта гравитационна микролеща - OGLE-2012-BLG-1323 и OGLE-2017-BLG-0560. Било заключено, че първото \"събитие\" е предизвикано от обект, чиято маса е сравнима със земната или с тази на Нептун. Второто пък било предизвикано от обект с масата на Юпитер или на кафяво джудже. Учените все пак допускат също възможността двете планети да са свързани със свое светило и да имат много широки орбити.\n\r\n/БТА/", "date": "2018.11.13", "title": "Астрономи откриха две планети със загадъчен произход "}
{"url": "https://www.dnes.bg/stranata/2018/11/13/50-prichini-za-protestite-jivot-v-premeren-haos-a-batakyt-dylbok.393406", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\nС тези думи започна писателят Емил Йотовски своите 50 причини, заради които протестират гражданите.\r\nПо думите му страхотната липса на справедливост в последните 30 години в България е основният двигател на гражданското недоволство и причината, поради която хората излизат по площади и блокират пътища и магистрали.\r\nПред телевизия  той заяви, че ако всичко в държавата е чудесно, то цената на бензина не би била проблем.\r\n                    \n                    \n                \"Политическият елит е функция на хората по дефиниция. Щом вече ги разглеждаме като друга група, тези хора са чужди на обществото, на исканията му. В някаква степен те се държат неадекватно, нагло, объркано, чудещи се какво да правят\", каза Йотовски.\r\nТой е на мнение, че живеем в премерен хаос, а хората протестират, защото вече няма какво да направят.\r\nПисателят обаче е категоричен, че исканите оставки няма да променят нищо, ако системата остане същата.\r\n\"Това правителство е по-добро от предишното, което беше изключително безочливо. Сега поне имат желание да чуят за какво става въпрос\", отбеляза той.\r\nЗа Йотовски обаче няма съмнение, че \"батакът ще продължи да се задълбочава\", а хората ще продължат да бъдат още по-недоволни. Писателят призна, че се замисля как да напусне България, защото не иска детето му да расте в такава страна.\r\n\"Хората със скъпите коли не виждат ужаса. В момента поддържаме здравето си с DMS кампании. Медицината в България е сведена до DMS\", посочи с горчивина Йотовски, който има медицинско образование.", "date": "2018.11.13", "title": "50 причини за протестите: Живот в премерен хаос, а батакът – дълбок"}
{"url": "https://www.dnes.bg/notifikacii/2018/11/13/tartori-v-nacionalniia-moliat-hubchev-da-vyrne-milanov.393414", "text": "Тарторите в националния отбор искат селекционерът Петър Хубчев да върне Георги Миланов в тима, пише \"Меридиан Мач\". Футболист номер 1 на България за 2012 година е бил задраскан от специалиста след мачовете от Лигата на нациите срещу Норвегия и Кипър.\n\r\nХубчев, който е известен с твърдия си характер, се ядосал заради недоволството на Миланов, останал резерва в първата среща с островитяните. Халфът влезе при 0:1 и в крайна сметка успяхме да обърнем срещата до 2:1. Миланов бил бесен от статута на резерва, но въпреки силното си включване, остана на пейката и при гостуването на Норвегия.\n\r\nБившите съотборници на Миланов от Литекс - Ивелин Попов, Николай Бодуров, Иван Бандаловски, Симеон Славчев, Страхил Попов и Васил Божиков, са лобирали пред Хубчев за връщането на Гошко. Те използвали като коз и отпадането от групата на Иван Горанов.\n                \n                \r\nМиланов играе изключително силно за МОЛ Види и вкара гол за победата над ПАОК с 1:0 в Лига Европа. Преди няколко дни техничарят обяви, че Хубчев не е дошъл да гледа нито един от мачовете му, като не е присъствал и на срещата в Солун.\r\n ", "date": "2018.11.13", "title": "Тартори в националния молят Хубчев да върне Миланов"}
{"url": "https://www.dnes.bg/obshtestvo/2018/11/13/kak-da-byde-ukroteno-nedovolstvoto-s-dohodi.393410", "text": "Протестите през последните дни срещу високите цени на горивата и новата цена на \"Гражданската отговорност\" са напълно основателни, смята лидерът на КНСБ Пламен Димитров.\n\n\r\n\"Това трябва да е явен знак за управляващите и работодателите в нашата страна. Те трябва да разберат, че няма друга алтернатива освен увеличението на доходите\", коментира той пред Нова тв.\r\nСпоред него масовото недоволство е проява на недоверие на гражданите към институциите.\r\nТой заяви, че никой не обяснява как се образуват цените на горивата в България, което кара обществото да се съмнява, че те са реални. Същото се отнася и до всички застрахователни продукти, добави Димитров.\r\n                    \n                    \n                \"Тази неяснота в комбинация с ниските доходи води до автентичен гняв\", категоричен беше президентът на КНСБ.\r\nПламен Димитров заяви, че има обща координация на недоволството.\r\nТой е убеден, че гневът на хората е автентичен, но няма как да няма организация на протестите.\r\nПо неговите думи проблемът за финансовата стабилност на страната не трябва да се подценява.\r\n\"Застрахователите очевидно имат проблем, но той трябва да се реши, без да се вдига \"Гражданската отговорност\". Увеличението на заплатите в частния сектор е единственото решение. Всеки, който протестира за заплати, е подкрепен от нас\", добави Димитров.", "date": "2018.11.13", "title": "Как да бъде укротено недоволството? С доходи!"}
{"url": "https://www.dnes.bg/crime/2018/11/13/dve-babi-dadoha-nad-5-bona-i-zlato-na-alo-apashi.393418", "text": "Две баби са дали над 5 000 лв. и златни накити на телефонни измамници във Великотърновско, съобщиха от МВР.\r\nИзмамите били по схемата \"съдействие на полицията за задържане на телефонни измамници\" и са извършени в един ден - неделя.\r\nПотърпевши са две жени - на 81 години от Велико Търново и на 75 години от Горна Оряховица. \r\nУбедени, че помагат на полицаите те дали на измамниците близо 5 500 лв. и златни накити. По двата случая са образувани досъдебни производства.\r\n ", "date": "2018.11.13", "title": "Две баби дадоха над 5 бона и злато на ало апаши"}
{"url": "https://www.dnes.bg/politika/2018/11/13/tavanyt-na-grajdanskata-zaradi-advokati-vyrtiat-biznes-sys-smyrtta.393426", "text": "ГЕРБ не се отказва от предложението си за поправки в Кодекса за застраховането, с което се слага таван на неимуществената компенсация на лица, емоционално обвързаните с жертва на катастрофа.\n\n\n\r\n\"Ако това предложение бъде изтеглено или не се приеме от парламента \"Гражданската отговорност\" би могла да се увеличи двойно, тройно дори повече, защото застрахователите ще бъдат принудени да увеличат размера й, за да плащат обезщетенията\", обясни шефката на бюджетната комисия Менда Стоянова. \r\nПредложението за поправка идва заради скока на жалбите, които постъпват, след като през юни тази година  с тълкувателно решение ВКС разшири кръга от лица, легитимирани да получат обезщетение за неимуществени вреди от причинена при непозволено увреждане смърт на близък. \r\n                    \n                    \n                Вече право на такова имат не само родителите на починалия, децата му и съпругата или съпругът, ама и всяко \"всяко друго лице, което е създало трайна и дълбока емоционална връзка с починалия и търпи от неговата смърт продължителни болки и страдания\".\r\n\"След като излезе това решение от август до 1 ноември са постъпили жалби от 850 лица, които искат средно по 100 000 лева обезщетение, а това означава, че парите трябва да се платят от застрахователите, а те идват от \"Гражданската  отговорност\" т.е. от всички\", мотивира се Менда Стоянова.  \r\nТя подозира, че има адвокати, които се възползват от ситуацията, за да трупат печалби. \r\n\"В момента адвокати издирват роднини, които не са в тесния кръг - родителите, деца, съпруг и съпруга, а братовчеди и т.н., за да ги мотивират да искат обезщетения за починал близък в катастрофа\", обясни Стоянова. \r\nСпоред нея адвокатите имат финансов интерес от това, защото получават процент от обезщетението.\r\n\"Става дума за адвокати, които са се специализирали в неимущественвите обезщетения и това е бизнес със смъртта. Те взимат по 30, 40 до 50% от обезщетението, което съдът присъжда, а когато става въпрос за социално слаби и малцинствени групи, процентът е още по-голям. Освен това парите се взимат нелегално, защото не отговарят на наредбата за адвокатските хонорари\", обвини тя. \r\nСтоянова уточни, че таванът от 5000 лева не се отнася до най-близките роднини на загиналия – родители, деца, съпруг, съпруга, а техните обезщетения пак ще се определят от съда по досегашния ред.", "date": "2018.11.13", "title": "Таванът на \"Гражданската\" заради адвокати: Въртят бизнес със смъртта!"}
{"url": "https://www.dnes.bg/stranata/2018/11/13/51-tona-goriva-bez-dokumenti-zadyrjani-v-sofiia.393421", "text": "35 495 литра дизелово гориво задържа митническа мобилна група при проверка на стопански двор в района на София, съобщават от Агенция \"Митници\".\n\n\r\nМитничарите установили, че в двора са паркирани три цистерни, собственост на две търговски дружества, едното от които притежава и обекти за търговия на дребно.\r\nВ цистерните са открити съответно 1954 л., 3 751 л. и 29 790 л. дизелово гориво. В рамките на проверката за количествата не са представени документи по Закона за акцизите и данъчните складове. Взети са проби за лабораторен анализ.\r\nПри друг случай, отново екип на митническа мобилна група задържа  6366 л. дизелово гориво и бензин без документи за платен акциз при проверка на два микробуса и три бензиностанции.\r\n                    \n                    \n                На главен път Е-79 в района на село Драгичево посока Перник, екип на митническа мобилна група спира за \"роуд стоп\" проверка два микробуса с българска регистрация. В багажното отделение на микробусите са открити  по два еднотонни ПВЦ съдове, пълни с по около 700 литра дизелово гориво. Съдовете са били снабдени с монтирана помпа с пистолет. За откритото общо 1460 л. дизелово гориво шофьорите са представили документи, които в последствие, след лабораторен анализ, е установено, че не са съотносими към превозваното гориво.\r\nМитническите служители извършили проверки и в обектите, от които по документи е закупено горивото, както и в трети обект, стопанисван от същото дружество. При последвалите проверки в трите обекта са открити общо 4906 литра бензин без документи по ЗАДС. Горивата са задържани. Работата по случая продължава съвместно с НАП и МВР.\r\nПри друга проверка на бензиностанция в района на Свиленград, извършена в същия период, митнически служители от митница Пловдив и митническа мобилна група установяват 9240 литра гориво, предимно дизел, без документи по Закона за акцизите и данъчните складове. Работата по случая продължава съвместно с НАП и МВР.", "date": "2018.11.13", "title": "51 тона горива без документи задържани в София"}
{"url": "https://www.dnes.bg/obshtestvo/2018/11/13/ekspert-dyrjava-i-chastnici-zaedno-za-kibersigurnost.393380", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗаконът за киберсигурността беше приет без дебати в Народното събрание, с изключение на единици.\r\nСъс закона се регламентира управлението и организацията на Националната система за киберсигурност, националния координатор по киберсигурност, секторни екипи за реакция при инциденти в киберсигурността, както и национален екип за реакция при инциденти в киберсигурността.\n\r\nСпоред експерта по киберсигурност Спас Иванов обаче ако процедурата по приемане и вкарване в действие на този закон се забави от бюрократични пречки, то той ще загуби своята цел.\n\r\n\"Една политика, за да се прехвърли в действия има много пречки. Киберсигурността обаче постоянно се актуализира, остарява с всеки изминал ден. Ако сме обект на кибератака, голяма част от държавната инфраструктура ще е уязвима. Ако някой се пробва, ще разберем без какви системи ще останем. Може да останем без КАТ, НАП, не само без Търговски регистър\", обясни още експертът в \"Денят ON AIR\" по \n                    \n                    \n                \r\nПо думите му няма как обаче този закон да влезе в сила, ако държавата не си подаде ръка с частния сектор, където работят всички експерти в тази област.\n\r\n\"Законът и политиките трябва да бъдат създадени в дела от хора, а тези хора ги няма. Или са напуснали държавата, или са в частния сектор. Или държавата и частният сектор трябва да са ръка за ръка, или държавата няма да успее да въведе този закон\", сигурен е Иванов.\n\r\n ", "date": "2018.11.13", "title": "Експерт: Държава и частници заедно за киберсигурност!"}
{"url": "https://www.dnes.bg/stranata/2018/11/13/18-godishen-v-bolnica-padnal-ot-3-iia-etaj-na-kyshta.393424", "text": "18-годишен е с опасност за живота, след като е паднал от козирка на тераса на третия етаж на къща за гости в Смолян, съобщи МВР. \r\nИнцидентът е станал около 4:30 часа сутринта на 12 ноември. \r\nТой е паднал от козирката на тераса на третия етаж на къща за гости на ул. \"Перелик\" в града. \r\nОткаран е в УМБАЛ \"Св. Георги\" в Пловдив с черепно-мозъчна травма, с опасност за живота. \r\nИзясняват се причините за инцидента. \r\n ", "date": "2018.11.13", "title": "18-годишен в болница, паднал от 3-ия етаж на къща"}
{"url": "https://www.dnes.bg/notifikacii/2018/11/13/audiozapis-vryzka-na-princa-s-ubiistvoto-na-kashogi.393411", "text": "Малко след убийството на журналиста Джамал Кашоги миналия месец член на екипа убийци казал по телефона на висшестоящ да \"предаде на шефа си\" (предполага се, че става въпрос за саудитския престолонаследник принц Мохамед бин Салман), че групата е изпълнила мисията си, пише в. \"Ню Йорк таймс\", като се позовава на трима запознати със записа от убийството на Кашоги, с който разполага турското разузнаване.\r\nЗаписът, показан миналия месец на директорката на ЦРУ Джина Хаспъл, се разглежда от висши служители на разузнаването като едно от най-убедителните свидетелства за връзка на престолонаследника с убийството на журналиста.\n\n\n\r\n                \n                Макар името на принца да не се споменава, представители на американското разузнаване смятат, че под \"шефа\" се има предвид принц Мохамед. Махер Абдулазиз Мутреб, един от 15-те души, изпратени в Истанбул да се срещнат с Кашоги в саудитското консулство, се обадил по телефона и говорил на арабски. \n\r\nСпоред турски сътрудници на разузнаването Мутреб - служител по сигурността, който често придружавал принц Мохамед при пътуванията му, е разговарял с помощник на принца. Запознатите със записа казват, че Мутреб е казал на помощника нещо в смисъл на \"работата е свършена\". Подобно телефонно обаждане е като димящ пищов. Това е доста уличаващо свидетелство, казва пред \"Ню Йорк таймс\" бившият сътрудник на ЦРУ Брус О. Ридъл, който сега работи в института \"Брукингс\".\n\r\nТурските представители подчертаха, че записът не означава недвусмислено, че принц Мохамед е замесен. Американското разузнаване и други правителствени представители също предупредиха, че колкото и убедителен да изглежда, записът все още не е неопровержимо доказателство за съпричастността на престолонаследника със смъртта на Кашоги, отбелязва вестникът.\n\r\nКанадският премиер Джъстин Трюдо стана първият западен лидер, потвърдил турските твърдения, че аудиозапис от убийството на Джамал Кашоги съществува и Турция го е предоставила на разузнавателните агенции на други страни, посочва британският в. \"Гардиън\".\r\nТурският президент Реджеп Тайип Ердоган каза, че е предал записа \"на Саудитска Арабия, на Америка, на германците, французите, британците, на всички тях\", но нямаше независимо потвърждение от никоя страни, че са го чули.\r\nНа пресконференция в Париж, където бе за форум за мир и честването на стогодишнината от края на Първата световна война, Трюдо каза, че канадското разузнаване е прослушало предоставения от турското разузнаване запис, но самият той не го е чул.\r\nЗа разлика от Трюдо френският външен министър Жан-Ив Льо Дриан каза в интервю пред телевизия \"Франс 2\", че не знае за предоставена от Турция информация, с което влезе в противоречие с твърденията на Ердоган, отбелязва в. \"Монд\", цитиран от БТА. Турските власти до момента не са уточнили при какви обстоятелства са се сдобили със записа, направен вътре в саудитското консулство, при положение, че подслушването на чуждестранни мисии нарушава Виенската конвенция, допълва френският всекидневник.", "date": "2018.11.13", "title": "Аудиозапис: Връзка на принца с убийството на Кашоги"}
{"url": "https://www.dnes.bg/sport/2018/11/13/bylgarkite-ot-svetovnoto-po-kiokushin-grabnahme-zlato-i-srebro.393425", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Финалът на Световното първенство по карате киокушин в казахстанската столица Астана е български! Мариела Любенова грабна златния медал, а Валерия Лозанова стана световен вицешампион.  \n\r\nВ състезанието взеха участие над 600 претенденти от над 27 държави. Мариела разказа, че първо се е изправила срещу представител на Франция, след това срещу състезател от Казахстан и накрая срещу сънародничката си. \n\r\nМомичетата споделиха в студиото на \"България сутрин\", че са предполагали, че може да се изправят една срещу друга, но когато това станало факт били изненадани. \n\r\n\"Състезанието бе трудно както физически, така и психически. Но представихме България успешно. Определено е по-различно да се играе в категория жени. На това състезание конкуренцията бе изключително добре подготвена. Победата ни носи неописуемо удоволствие\", отбеляза световният ни шампион Мариела Любенова. \n                    \n                    \n                \r\n\"В годината имаме между 2 и 3 състезания. Преди състезанието се подготвяме в лагери. Винаги ще се състезавам за Габрово, дори да замина да уча в София. Не всеки може да изживее подобен велик момент като победата ни в Казахстан\", посочи вицешампионът ни Валерия Лозанова пред \r\n ", "date": "2018.11.13", "title": "Българките от световното по киокушин: Грабнахме злато и сребро"}
{"url": "https://www.dnes.bg/stranata/2018/11/13/bylgarite-s-vtoro-jilishte-vse-po-sklonni-da-puskat-naemateli.393382", "text": "Собствениците на второ жилище стават все по-склонни да го отдават под наем, за да възвърнат част от инвестицията си, коментират брокери на имоти. В България сделките с ваканционни имоти с цел инвестиция имат дял от 25-30% от всички продажби. Като има тенденция този дял да нараства, предаде \"Труд\".\r\nТенденцията все повече собственици на втори дом да го дават под наем се забелязва не само у нас, но и по света. Нараства делът на купувачите, при които надделява мотивът за приходите от наеми, спрямо лукса да имат втори имот само за собствено ползване, показва изследване на компания за отдаване под наем на ваканционни жилища.\n\r\n                    \n                    \n                През 2000 г. 80% от собствениците на повече от един имот никога не са ги отдавали под наем 18 години по-късно над две трети от вторите домове се отдават под наем поне за известен период от годината, за да възстановят собствениците част от разходите си.\r\nМного купувачи са мотивирани от потенциалната печалба и броят на собствениците, които държат имотите си само като наемни активи, е нараснал рязко в последните години. В началото на новия век само 14% от вторите жилища са били купувани само за отдаване под наем, а не за лично ползване. До финансовата криза през 2008 г. тяхното равнище достига 19% , а сега над една трета от всички втори домове са купувани само с цел отдаване под наем.\r\nЗа една трета от собствениците обаче приходите от наеми са достатъчни само за покриване на разходите, а друга една трета успява да извлече печалба. Средната брутна доходност възлиза на 6.4%, а след приспадане на разходите (но без да се отчитат данъците) - 3.9%.\r\nПри покупката на втори дом хората с по-ограничени финансови възможности избират апартамент. Докато купувачите с по-висок бюджет предпочитат къщи, които държат доста по-високи цени.\r\nМного българи купуват ваканционни имоти в чужбина като предпочитаната дестинация е Гърция. Причината за това е, че Гърция е близо, а цените на имотите там паднаха много заради кризата, в която беше изпаднала страната. Българите обаче предпочитат да купуват ваканционни имоти в родните курорти като реално те движат пазара край морето. Допреди няколко години основните купувачи край морето бяха руснаци. Сега обаче те все по-често продават имотите си в България на французи, германци и белгийци, които не страдат от обезценяване на собствената си валута.\n\r\n ", "date": "2018.11.13", "title": "Българите с второ жилище: Все по-склонни да пускат наематели"}
{"url": "https://www.dnes.bg/cars/2018/11/13/po-skypo-po-evtino-onlain-kalkulator-presmiata-danyka-na-koli.393378", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Онлайн калкулатор ще помогне на собствениците на автомобили да сметнат каква ще е цената на данъка им през 2019 година, предаде Bulgaria ON AIR.\n\n\n\r\nЗа стари автомобили ще се плаща с до 20% повече, а за нови - с до 60% по-малко. Според бившия зам.-външен министър Милен Керемекчиев няма лошо човек да си купува каквото иска, стига да докаже произхода на парите си.\r\nБизнес средата, в която работи и стандартът на партньорите му от Близкия Изток оправдават покупката на автомобил от висок клас.\r\nПарадоксално или не, собствениците на такива автомобили ще плащат по-ниски данъци към държавната хазна. Средният клас като \"Фолксваген Пасат\" от 2014 ще плащат с около 80 лв по-малко. Съществена разлика ще има при най-новите и скъпи автомобили - около 700 лв от досегашната ствака.\r\n ", "date": "2018.11.13", "title": "По-скъпо, по-евтино: Онлайн калкулатор пресмята данъка на коли"}
{"url": "https://www.dnes.bg/cars/2018/11/13/novost-kolite-zamyrsiteli-aut-ot-pytia-onlain-sistema-gi-spira.393387", "text": "Нови промени при автомобилите гласят, че онлайн системата автоматично ще спира автомобил, който не отговаря на минималните норми за отделени газове и той няма да получи документ за технически преглед. Това е едно от предложенията в проекта за Закон за пътните превозни средства.\r\n\"Това не е добро решение, заяви пред \"Дарик\" председателят на Българското обединение на шофьорите Христо Радков. Според него при надвишаване на екологичните норми, шофьорът трябва да получи възможност в определен срок да отстрани нередностите, каквато е практиката във Франция.\n\n\n\r\n\"Там прегледът е до две години. Прегледът е 45 минути, много  обстоен, много неща гледат. Но ако случайно отидете с автомобил, който  пуши като комин, няма спирачки, те пак ви дават срок, в който вие да  можете да се оправите. Той си знае, че има този проблем и знае, че има  разумен срок, за който трябва да оправи\", каза Радков.\r\n \r\nОтпада задължението автомобилите да се пререгистрират по местоживеене при смяна собственика, предвижда още проектът за Закон за пътните превозни средства. Това означава, че ако купим кола с бургаска регистрация, а живеем в Благоевград, например, няма да има нужда от нов регистрационен номер с различни букви.\n                    \n                    \n                \r\nНовост са и пунктовете за идентификация на автомобилите, където внесените в България автомобили ще минават преглед. Досега това се правеше в КАТ, а бъдещите пунктове ще бъдат частни. Идеята е да има повече пунктове и по-малко опашки. КАТ обаче ще продължи да извършва проверки дали автомобилът не се издирва от Интерпол, или в шенгенската система.\r\n \r\nЗа първи път се въвежда и регистър на автосервизите, който ще включва информация за извършените ремонти и вложените части. Тази информация от своя страна ще отива регистър на \"Автомобилна администрация\" и в техническия паспорт на автомобила.\n\r\nНа изпитите кандидат-шофьорите ще имат по-малко въпроси в листовките, но пък интерактивни клипове, с които ще се проверяват реакциите им. Предвижда се и задължително да има обучение на полигон и кормуване извън населено място.\r\n \r\nИдеята за полигон, каквато я познаваме, е остаряла и неефективна, смята дългогодишният инструктор по кормуване и член на Българското обединение на шофьорите Йонко Иванов.\r\n \r\n\"И в момента има обучение на полигон, само че този полигон е една площадка. Първите шест упражнения се дават на тази площадка - дали се казва полигон, или площадка, няма значение. Ние говорим за съвсем различен полигон. А именно полигон, който да даде възможност на кандидатите и на хората, които имат свидетелство за управление да свикнат с поведението на автомобила, когато минава от суха към мокра настилка, от мокра към хлъзгава и от хлъзгава към заледена настилка. Това са европейските стандарти и е нормата за покриване на новите ситуации, заради които имаме толкова загинали по пътя\", посочи Иванов.\n\r\n Други законодателни предложения са предварително определени маршрути за изпити да се дават на кандидат-шофьора от онлайн система на произволен принцип, за да не знае изпитващият откъде ще мине.\r\n \r\nРежимът на учебните центрове вече няма да е разрешителен, а регистрационен. Ще се правят проверки на място – както на самия учебен център, така и на автомобилите.", "date": "2018.11.13", "title": "Новост: Колите-замърсители аут от пътя. Онлайн система ги спира"}
{"url": "https://www.dnes.bg/zvezdi/2018/11/13/mariia-petrova-na-43-zlatnata-dama-na-gimnastikata.393295", "text": "\n\r\nНа днешния 13 ноември рожден ден празнува голямата българска гимнастичка Мария Петрова. Родена през 1975 година в Пловдив, тя е трикратен (1993, 1994, 1995) световен шампион и трикратен (1992, 1993, 1994) европейски шампион.\n\r\nСлед края на своята кариера през 1996 година тя завършва НСА, а през 1999 година е избрана за член на Управителния Съвет на Българската Федерация по Художествена Гимнастика.\n\r\n\n\r\nТя започва да тренира още на 5-годишна възраст в АФД Тракия, а след това отива и в Левски.\n\r\nНа първото световно първенство, на което участва, печели второ място в отборното класиране.\n                    \n                    \n                \r\nОт българските гимнастички единствено тя и Мария Гигова са трикратни абсолютни световни шампионки.\n\r\nМария Петрова има две пети места от Олимпийските игри в Барселона (1992) и в Атланта (1996).\n\r\nПрез 2006 г. е обявена за една от десетте най-добри гимнастички на всички времена от Международната федерация по гимнастика (ФИГ) по повод на юбилейната 125-та годишнина от нейното основаване.\n\r\nМария Петрова се омъжва за вратаря на националния отбор и по-късно шеф на БФС Борислав Михайлов през 1998 г. Двамата имат дъщеря Елинор.", "date": "2018.11.13", "title": "Мария Петрова на 43: Златната дама на гимнастиката"}
{"url": "https://www.dnes.bg/stranata/2018/11/13/bremenna-ranena-zaradi-bezstopanstveni-kone-na-pytia.393388", "text": " Безстопанствени коне предизвикаха тежка катастрофа на подбалканския път София - Бургас снощи.\r\n28-годишна жена, бременна в 6 месец, се блъска с автомобила си във внезапно излезлите на пътното платно коне. Колата се преобръща и излита на 20 метра от пътя.\n\r\nИнцидентът става до село Габарево. Бременната жена е транспортирана от спешна помощ в казанлъшката болница. Тя е вън от опасност за живота. Има травми по тялото, предаде Bulgaria ON AIR.\r\nПолзвала е обезопасителен колан. Оставена е за 24-часово наблюдение в родилното отделение на болницата.\r\nПрипомняме, че преди по-малко от месец в региона загинаха двама души, след като на главния път имаше необозначени каруца и двуколка.\r\n ", "date": "2018.11.13", "title": "Бременна ранена, заради безстопанствени коне на пътя"}
{"url": "https://www.dnes.bg/snimka-na-denia/2018/11/13/zastudiava-temperaturite-padat-do-maks-15-c.393377", "text": "Днес ще прониква студен въздух от североизток. Над равнинната част от страната ще има ниска слоеста облачност и намалена видимост. На отделни места ще преръми. През нощта предимно ясно, а през деня - предимно слънчево ще се задържи времето над Югозападна България и Предбалкана.\r\nПреобладаващите минимални температури ще бъдат между минус 2 и 3 градуса, малко по-високи в източните райони. Максималните температури ще бъдат между 10 и 15 градуса, в крайните югозападни райони до 18 градуса, сочи  на синоптиците от НИМХ.\r\nНад Черноморието ще бъде предимно облачно, на места преди обяд и мъгливо. На отделни места ще преръми. Ще духа до умерен североизточен вятър. Максимални температури на въздуха: 11-12 градуса. Температурата на морската вода е 15 -16 градуса. Вълнението на морето ще бъде 2-4 бала.\r\n                \n                Над планините ще бъде предимно слънчево. Ще духа до умерен североизточен, по билата силен северен вятър. Максимална температура на височина 1200 метра около 8 градуса, на 2000 метра - около 3 градуса.\r\nАтмосферното налягане е по-високо от средното за ноември - още малко ще се повиши. В сряда ще се появи северозападен вятър, в западната част на Дунавската равнина ще се усили до умерен и температурите там временно ще се повишат. Повече слънце ще има над Западна България, докато на изток ще бъде предимно облачно, на отделни места ще превали, а температурите ще останат по-ниски.\r\nПрез нощта срещу четвъртък вятърът ще се ориентира от север-североизток, в Източна България ще бъде умерен, временно и силен, и ще започне понижение на температурите. В четвъртък и петък над по-голямата част от страната ще преобладава облачно време, на места през първия ден ще има и превалявания от дъжд, в планините - от сняг; количества - несъществени.\r\n ", "date": "2018.11.13", "title": "Застудява: Температурите падат до макс 15°C"}
{"url": "https://www.dnes.bg/obrazovanie/2018/11/13/uchilishtata-ni-razchitat-na-dareniia-ot-bivshi-vyzpitanici.393379", "text": "Кухни за общежитията, модерни микроскопи, компютри от последно поколение, книги са само част от нещата, които училищата са получили като дарение от свои бивши възпитаници, предава \"Монитор\". Оборудването, закупено от завършилите, не само подпомага обучението на настоящите ученици, но и улеснява работата на учителите.\n\r\nЕдин от примерите за меценатство е в Професионална гимназия по компютърни технологии и системи в Правец. Там в ролята на съвременните Евлоги и Христо Георгиеви влиза сдружение на бивши възпитаници \"УКТЦ Завинаги\". Те осигуряват средствата за четири кабинета, оборудвани с компютри и лаптопи, обясни директорът Трифон Трифонов.\r\nСдружението издържа и клуба по роботика в училището, спонсорирайки участието му в различни участия в България и чужбина. Друг бивш възпитаник – Иван Борисов, който е завършил през 2007 г., пък помага да цялостния ремонт на физкултурния салон и оборудването му с баскетболни кошове, волейболни мрежи. В гимназията в Правец се оказа, че има и дарители, които все още учат, но са решили да помогнат. Началото на този месец Виктор Кънчев от 11-и клас подарява кухня за общежитието, за да могат учениците да си готвят. Той осигурява готварска печка, микровълнова фурна, както и две перални за 460-те деца, които живеят там.\n                    \n                    \n                \r\nМиналата година бивши възпитаници от випуск 2002-ра година на ППМГ \"Акад. Никола Обрешков\" в Бургас пък поставят началото на дарителска инициатива \"Предай нататък\".\r\nТе започват от социалните мрежи, а след това и кампания за набиране на средства, като събират около 9 хил. лв. След допитване до директора на гимназията те закупуват за кабинета по биология модерен мултифункционален и интерактивен дисплей за часовете по природни науки.", "date": "2018.11.13", "title": "Училищата ни разчитат на дарения от бивши възпитаници"}
{"url": "https://www.dnes.bg/obshtestvo/2018/11/13/pochitame-sv-ioan-zlatoust-edin-ot-trimata-svetiteli.393386", "text": "Православната църква почита на 13 ноември паметта на Св. Йоан Златоуст, патриарх Константинополски. Проповедник и богослов, един от тримата \"светители\" –\"вселенски учители\", наравно с Василий Велики Кесарийски и Григорий Богослов.\n\r\nТой бил велик християнин, живял през 4-ти и малко от началото на 5-ти век. Роден в Антиохия, Йоан получил добро образование. Първоначално започнал да работи като адвокат, но после се посветил изцяло на вярата в Исус Христос, пише \"Дарик\".\n\r\nВ последствие той прекарал 4 години в пустинята, в пълна изолация от света, изучавайки Христовата вяра. През 397 г. Йоан Златоуст бил избран за патриарх на Константинопол. Той обаче се отличавал от досегашните глави на църквата в Цариград. Не толерирал пиршествата и помагал на бедните повече, отколкото на богатите. Това не се харесало на населението, което искало да се радва на светски живот. Така Йоан Златоуст бил свален от власт и изпратен на заточение, но по пътя починал, изричайки вечните думи \"Слава Богу за всичко\".\n                    \n                    \n                \r\nОсвен св. литургия, Св. Йоан е оставил много трактати, писма (около 240) и проповеди. Съхранени са повече от 1900 ръкописи с негови съчинения. Преведен е на почти всички езици. Най-пълното издание на съчиненията му излиза от печат в Париж през 1718-1738 г. в 13 тома.\n\r\nЕдин от най-древните паметници на старобългарската литература е тъй нареченият сборник „Златоструй“, който е съставен от българския цар Симеон Велики и който съдържа избрани цитати от Златоустовото писмено творчество.\n\r\nМощите на Св. Йоан Златоуст се пазят в църквата \"Свети Георги\", намираща се в днешен Истанбул, Турция. Днес имен ден празнуват всички с името Евлоги.", "date": "2018.11.13", "title": "Почитаме Св. Йоан Златоуст – един от тримата \"светители\" "}
{"url": "https://www.dnes.bg/notifikacii/2018/11/13/naprejenie-mejdu-gaza-i-izrael-zaginal-i-raneni.393384", "text": "Един човек е загинал и най-малко 53 са ранени в резултат на ракетния  обстрел от ивицата Газа срещу Израел, съобщиха израелските спасителни  служби, цитирани от Франс прес и ТАСС.\r\nМъртъв мъж на около 40 години бил изваден тази нощ изпод развалините  на сграда в град Ашкелон в Южен Израел, улучена от една от десетките  ракети, изстреляни от вчера следобед от ивицата Газа, предаде БТА.\r\n\"От 16.30 до 01.15 часа местно време спасителите оказаха помощ на 53  пострадали, включително двама в критично състояние - войник и 60  годишна жена\", се казва в съобщението на израелската служба за спешна  помощ.\r\nИзраелската армия съобщи, че е нанесла успешен ракетен удар срещу  щаба на военното разузнаване на Хамас в град Газа, предаде ДПА.\r\n                \n                \"Ние  ударихме щаба на военното разузнаване на Хамас в отговор на над 300-те  ракети, които терористите в Газа изстреляха по Израел\", написа в Twitter говорител на израелските въоръжени сили.\r\n\"Това е мястото,  където служителите на разузнаването на Хамас събираха информация, за да  атакуват израелците\", се казва в съобщението. В него се добавя, че  радикалното палестинско движение, което контролира ивицата Газа \"нарочно  е разположило щаба си близо до училище\".\r\nПалестинският лидер Махмуд Абас призова вчера международната общност  незабавно да се намеси в ситуацията в ивицата Газа и да спре \"агресията  на Израел\", предаде палестинската агенция УАФА, цитирана от ТАСС.\r\nГенералният секретар на ООН Антониу Гутериш призова всички страни да  проявят максимална сдържаност, след като палестинци в Газа изстреляха  десетки ракети и минометни снаряди по Южен Израел, а израелската армия  отвърна с въздушни удари, заяви заместник-говорителят на Гутериш, Фархан  Хак, цитиран от Ройтерс.\r\n\"Специалният координатор на ООН за  близкоизточния мирен процес Николай Младенов работи в тясно  сътрудничество с Египет и всички заинтересувани страни за възстановяване  на спокойствието\", посочи говорителят.\r\nИзраелската армия обяви, че от снощи израелски изтребители, бойни  хеликоптери, дронове и танкове са поразили над 70 цели на движенията  Хамас и \"Ислямски джихад\" в ивицата Газа в отговор на масирания обстрел  от палестинския анклав, при който срещу израелски градове са били  изстреляни най-малко 300 ракети и снаряди.", "date": "2018.11.13", "title": "Напрежение между Газа и Израел: Загинал и ранени"}
{"url": "https://www.dnes.bg/index/2018/11/13/receptata-dnes-bonboni-za-energiia-s-leneno-seme-i-shokolad.393296", "text": "\r\n1 чаша овесени ядки\r\n½ чаша сладкарски шоколадови парченца\r\n½ чаша ленено семе\r\n½ чаша фъстъчено масло\r\n1/3 чаша мед\r\n1 чаена лъжица ванилия, течна\r\n \r\n\r\n \r\nСмесете всички съставки в купа. Омесете и оформете топчета с ръце. Подредете енергийните бонбони върху хартия за печене в тава и охладете в хладилника за 1 час преди сервиране.\r\n\r\n", "date": "2018.11.13", "title": "Рецептата Dnes: Бонбони за енергия с ленено семе и шоколад"}
{"url": "https://www.dnes.bg/usa/2018/11/13/broiat-na-jertvite-pri-pojara-v-kaliforniia-raste.393385", "text": "Броят на загиналите при пожара в Северна Калифорния достигна 42 души, превръщайки го в най-смъртоносния в историята на щата Калифорния, заяви вчера шерифът на окръг Бют, цитиран от Ройтерс.\n\n\r\nПоследните данни бяха обявени след като властите откриха останките на още 13 жертви на огнената стихия. Пожарът, наречен \"Лагерен огън\", се превърна и в най-разрушителния в историята на щата, след като опустоши 7100 жилищни и други сгради откакто избухна в четвъртък, отбелязва Асошиейтед прес. Градчето Парадайз с население от 27 000 души буквално беше изтрито от картата. Властите не знаят колко души са изчезнали четири дни след началото на пожара.\r\n                    \n                    \n                Тринайсетте нови жертви били открити в изгорели автомобили, сред димящите развалини на домовете си или близо до автомобилите си, убити от дима и пламъците преди да стигнат до тях, за да избягат.\r\nХиляди пожарникари продължават да се борят срещу огнената стихия. Пожарът далеч не е овладян, но площта му е ограничена с 4500 хектара, като огнеборците се опитват най-вече да предпазят сградите, застрашени от пламъците, предаде Франс прес. В района продължава да духа силен североизточен вятър, максималните температури днес ще достигнат 20 градуса по Целзий, а капка дъжд не се очаква до края на месеца.\r\nПрезидентът на САЩ Доналд Тръмп обяви Калифорния за зона на стихийно бедствие. В съобщение в \"Туитър\" тази нощ Тръмп заяви, че иска да реагира бързо, за да облекчи \"част от невероятните страдания, които продължават\".", "date": "2018.11.13", "title": "Броят на жертвите при пожара в Калифорния расте"}
{"url": "https://www.dnes.bg/notifikacii/2018/11/13/arestuvaha-zapodozriana-za-iglite-v-iagodi-v-avstraliia.393389", "text": "50-годишна жена е арестувана, защото е поставила шевни игли в ягоди в Австралия, предаде.\r\nЗадържането ѝ идва след мащабно разследване. Жената е работила във ферма за ягоди на север от град Брисбейн.\n\r\nТя може да бъде осъдена на до 15 години затвор. Според обвинителния акт жената е действала мотивирана от желание за отмъщение срещу работодателя си.\r\nПрез септември в полицията бяха получени над 100 сигнала за открити игли в плодовете. Опасните ягоди бяха изтеглени от търговската мрежа. \r\nСтрах и паника обвзе Австралия и Нова Зеландия, а в Куинсленд властите обещаха 1 млн. долара за подкрепа на засегнатите земеделски производители.\r\n ", "date": "2018.11.13", "title": "Арестуваха заподозряна за иглите в ягоди в Австралия"}
{"url": "https://www.dnes.bg/stranata/2018/11/13/meseci-sled-ada-krai-svoge-mantinela-niama.393393", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПочти 3 месеца след ужасяващата катастрофа край Своге, която отне 20 човешки живота, много въпроси все още стоят неразрешени. На среща с омбудсмана Мая Манолова и представители на АПИ граждани на Своге изразиха своите опасения за свършената работа след инцидента.\n\n\r\nМантинелата, през която автобусът премина и се обърна, все още не е ремонтирана и поставена. Стана ясно, че от АПИ ще поставят мантинелата, въпреки че не било тяхна задача.\r\n\"Това нещо трябваше да бъде свършено много отдавна. Това е отговорност и задача на стопанина на пътя - Агенция \"Пътна инфраструктура\". Стопаните на пътищата в България така действат - от тях да мине, да отбият номера\", посочи Диана Русинова от Института за пътна безопасност пред репортер на .\r\n                    \n                    \n                Тя подчерта, че първопричината за настъпване на ПТП-то с автобуса не е премахната. Мантинелата продължава да е вдадена в платното за движение, автомобилите опитват да я избягват и отиват към центъра на платното, разясни Русинова.\r\nСпоред нея АПИ е почистила пътя козметично, а застрашаващите живота фактори продължават да са налице.\r\n\"Оправени са неща, които са видими за хората. Къде е задължителният знак: \"Внимание, опасен завой\"!?, попита Русинова.\r\nПредставителят на Института за пътна безопасност се чуди защо се създават всички правила в България, след като никой не ги спазва. И попита кой санкционира хората, които се грижат за организацията на движението у нас.\r\n\"Не може да се крият 3 месеца зад \"следствена тайна\", настоя тя по адрес на АПИ.\r\nОдити на Института за пътна безопасност установяват множество пропуски след ремонта от страна на Агенция \"Пътна инфраструктура\". \r\nСпоред Русинова има над 90 пропуска на АПИ само от нулевата точка на проверката до мястото на фаталния инцидент. ", "date": "2018.11.13", "title": "Месеци след ада край Своге – мантинела няма!"}
{"url": "https://www.dnes.bg/politika/2018/11/13/zaplatata-na-prezidenta-11-bona-na-deputat-udria-i-do-5000-leva.393396", "text": "Депутатската заплата скача с 90 лева. Възнаграждението, което взимат родните законотворци е три пъти средната заплата за последните три месеца.\r\nСпоред данните, оповестени вчера от НСИ, заплащането в обществения сектор за последния месец от периода е вече 1173 лв. вместо досегашните 1143 лв. Така сметките показват, че за ноември народните представители ще получат 3519 лв.\n\r\nТова обаче е основната заплата на избраниците, а отделно те получават още 10 на сто пари за участие в постоянна комисия. За всяка година трудов стаж те взимат и по 1,6%, т.е. най-възрастните ще се разписват за по над 5000 лв.\r\nЗаплатата на президента Румен Радев пък е равна на две депутатски заплати, така че от декември той ще взима 7038 лв. Той също получава по 1,6% отгоре за всяка прослужена година, което за неговия стаж прави около 60% отгоре или чистото му възнаграждение отново минава 11 хил. лв.\r\n                    \n                    \n                Премиерът Бойко Борисов и шефката на парламента Цвета Караянчева вземат само 50% повече от депутат. Така месечната заплата на Борисов става 5278 лв., т.е. нараства със 135 лв. в сравнение със сегашната. Това е обаче без добавката за трудов стаж, която също е по 1,6%. При трудовия стаж на Борисов премиерската му заплата става над 7000 лв.\r\nМинистрите получават по 30% над основната депутатска заплата, т.е. 4574 лв. от ноември.\r\nЗа първи път от доста време насам заплатите на останалите най-висши държавни чиновници леко спадат, тъй като в повечето случаи те се определят в зависимост от заплатите в съответния сектор, а в повечето браншове има лек спад на средните.\r\nНапример заплатите на председателя и членовете на КЕВР зависят от средното заплащане в енергетиката.\r\nШефът на регулатора получава 93% от три средни заплати в енергетиката, но точно за третото тримесечие тези заплати намаляват от 1821 лв. на 1804 лв., което автоматично намалява и заплащането в КЕВР.\r\nДанните на НСИ сочат още, че средната заплата в България през третото тримесечие пада с 0,7% в сравнение с второто тримесечие.\r\nСпадът на заплатите е най-голям във финансовите и застрахователни дейности - с 5,6% в сравнение с предното тримесечие, но самите заплати на финансистите и застрахователи са сравнително високи - 1815 лв. сега и 1922 лв. през месеците от април до юни.\r\nВ хотелиерството например средната заплата се вдига, но продължава да е сред най-ниските. В началото на годината тя е била 631 лв., през второто тримесечие е 697 лв., а сега е вече 707 лв.\r\nВ образованието за първи път от доста време насам има лек спад на средната заплата от 2,5% в сравнение с предното тримесечие. средната заплата в тази сфера обаче в момента е по-висока отколкото в началото на година - 1073 лв. срещу 974 лв. през първото тримесечие на 2018 г.\r\nНай-високи продължават да бъдат заплатите в сферата на ИТ, далекосъобщенията и създаването на информационни продукти.", "date": "2018.11.13", "title": "Заплатата на президента – 11 бона, на депутат удря и до 5000 лева"}
{"url": "https://www.dnes.bg/stranata/2018/11/13/uchenichka-blysnata-na-zebra-pred-uchilishte-v-kazanlyk.393395", "text": "Кола блъсна ученичка на пешеходна пътека в Казанлък. Момичето е прието с комоцио в болница. \r\nИнцидентът е станал на метри от входната врата на училище. \r\nОт години представители на училищното настоятелство искат ограничаване на скоростта в участъка или поставянето на светофар. \r\nПътят, макар и в центъра на града, е част от републиканската мрежа. В понеделник ученици от училището излязаха на протест с искане да се вземат спешни мерки за ограничаване на скоростта в участъка. \r\n\"Детето беше ударено леко, но се претърколи на пътя. Шофьорът съдейства и извикахме бърза помощ\", разказа пред Нова тв очевидец на инцидента.\r\nЗа обезопасяването на пешеходната пътека преди две години са събрани 320 подписа от живущите в района. Подписката е изпратена в Пътна инфраструктура - Стара Загора. От там е даден отговор, че при следващия ремонт на пътеката ще бъдат поставени легнали полицаи. Това обаче така и не се е случило.\r\n                    \n                    \n                Според друг живеещ в района, проблемът е в шофьорите, които не са толерантни на пътя и колкото и знаци да бъдат сложени, те ще продължат да не ги спазват и така инциденти ще продължи да има. ", "date": "2018.11.13", "title": "Ученичка блъсната на \"зебра\" пред училище в Казанлък"}
{"url": "https://www.dnes.bg/notifikacii/2018/11/13/cheren-petyk-se-zadava-kredit-vseki-vi-podava-za-kakvo-da-vnimavame.393400", "text": "Много търговци отправят примамливи оферти за атрактивни стоки и услуги с големи проценти намаление по време на кампанията за наближаващия \"Черен петък\". \r\nАкциите са доста кратки и потребителите невинаги разполагат в този момент с необходимите средства, за да се възползват от отстъпките, поради което може да прибегнат до теглене на бързи заеми, включително и до стокови кредити.\r\nВ последно време, особено при кампании от типа на „Черния петък”, стана актуално да се отпускат т.нар. \"Стокови кредити\". \r\n\"Отивате в магазина и там има хора, които Ви предлагат такъв кредит обикновено с 0% лихва. Тъй като в подобни случаи печалбата за кредитодателя е с много нисък размер, е възможно да Ви предложат услуги срещу допълнителни такси като застраховки и т.н.\", даде пример Константин Райков, член на Комисията за защита на потребителите (КЗП) и подчерта, че потребителят не е задължен да приеме.\r\n                \n                \"Когато ползваме привлечени средства, това струва някакви пари и оскъпява самата покупка, заради която вземаме кредит. Затова трябва внимателно да пресметнем колко ще ни струва заема, за да не се окаже, че той ще \"изяде\" намалението или покупката ще ни излезе дори по-скъпо\", предупреди Райков в ефира на БНР. \r\nТой обясни и спецификата при упражняване правото ни на отказ в дадения от закона 14-дневен срок след онлайн пазаруване, включително от \"Черен петък\", отново на кредит.\r\n\"Възможни са две хипотези. Едната е, когато покупката е обвързана със самия кредит – има вече и платежни платформи, които предлагат кредити. Тук трябва да знаем, че – ако се откажем от покупката, автоматично се отказваме и от кредита. И обратно – ако се откажем от кредита, се отказваме и от покупката. Ако обаче кредитът отново е теглен чрез интернет, но независимо от самата покупка, за да се откажем и от двете, трябва да изпратим отделни волеизявления до всеки от търговците – до фирмата, която ни е дала кредита, и до тази, която ни е продала стоката\", обърна внимание Райков.\r\nТой уточни, че по наше желание бихме могли да развалим договора само за едното от двете. Например, за стоката, а да си оставим кредита, за да го използваме за други нужди. \r\n\"Но при отказ от кредита, потребителят трябва да върне всички получени пари и лихвата за периода, в който го е ползвал\", обясни Райков и изтъкна, че кредитополучателят няма да плаща т.нар. договорни лихви или погасителни вноски за целия период на заема, който може да е шест месеца или една година.\r\nЕкспертът добави, че възможността за предварително издължаване по заема помага на потребителите да избегнат изпадането в задлъжнялост, а и така самият кредит им излиза доста по-евтин. \r\n\"Идеята на бързите кредити е, че когато на човек му трябват пари наложително бързо, без обезпечение, да вземе тези пари и да ги върне възможно по-бързо, защото така периодът, в който ползва средствата, е по-кратък и му излиза по-евтин този ресурс\", коментира още той.", "date": "2018.11.13", "title": "Черен петък се задава, кредит всеки ви подава. За какво да внимаваме?"}
{"url": "https://www.dnes.bg/notifikacii/2018/11/13/izborite-v-doneck-i-lugansk-kato-poseshtenie-v-teatyr.393402", "text": "В неделя в Източна Украйна бяха проведени изборите на двете самопровъзгласили се сепаратистки републики - Донецката народна република (ДНР) и Луганската народна република (ЛНР). Още преди регистрацията на кандидатите никой не се съмняваше, че победители ще бъдат ръководителят на ДНР Денис Пушилин и лидерът на ЛНР Леонид Пасечник, пише руският вестник \"Комерсант\".\n\r\nЦентралните избирателни комисии на самопровъзгласилите се републики още от сутринта в неделя съобщаваха за изключително висока избирателна активност и опашки пред избирателните секции. ЦИК на ДНР заяви към 14:00 ч. местно време, че избирателната активност е достигнала 66 процента.\n\r\nВластите на ДНР и ЛНР направиха всичко по силите си, за бъде избирателната активност висока, посочва \"Комерсант\". В избирателните участъци бяха организирани улични пазари, където се продаваха продукти със 70 процента намаление и се разиграваха томболи за билети за театър и ваучери за мобилни телефони. За дошлите на изборите заедно с родителите си деца имаше уроци по рисуване и оригами, флашмобове с танци и рецитиране на стихотворения.\n\r\n                \n                Пред жителите на ДНР и ЛНР на практика не стоеше въпросът за кого гласуват. И в двете републики опоненти на досегашните лидери бяха слабоизвестни кандидати, а реалните представители на опозицията в ЛНР не се кандидатираха на изборите, а в ДНР не бяха допуснати до тях.\n\r\nВ Донецк кореспондент на \"Комерсант\" не успял да намери нито един човек, който да твърди, че е гласувал за кандидат, различен от Денис Пушилин, подчертава изданието. Повечето от избирателите заявили, че са гласували за Пушилин, защото просто не са познавали другите кандидати, а медицинска сестра от една от болниците в Донецк разказала, че трудовият колектив на болницата бил свикан от директора на лечебното заведение, който попитал: \"Трябва ли да ви се обяснява за кого да гласувате?\". По думите на сестрата всички казали, че няма нужда и че всичко е ясно.\n\r\nВъпреки това сред избирателите имаше и искрени поддръжници на сегашния курс на сепаратистките лидери, посочва \"Комерсант\", цитиран от БТА.\n\r\n\"Да, ние съзнателно отиваме да гласуваме за бъдещето си. Преди лидер беше Захарченко, сега лидер е Пушилин. Щом Русия е заложила на него, значи може най-накрая да ни признаят\", заяви пред \"Комерсант\" семейна двойка на над 50-годишна възраст.\n\r\nЕдинствената възможност за изразяване на недоволство на тези избори беше да не гласуваш, пише руският вестник.\n\r\n\"Няма да отида да гласувам, защото не искам по телевизията да дават, че всички в Донецк подкрепят Пушилин\", каза пред \"Комерсант\" пенсионерка от Донецк на име Марина.\r\n ", "date": "2018.11.13", "title": "Изборите в Донецк и Луганск – като посещение в театър"}
{"url": "https://www.dnes.bg/eu/2018/11/13/gotvi-li-se-ek-da-mahne-nabliudenieto-nad-bylgariia.393394", "text": "Европейската комисия ще представи днес докладите за напредъка на България и на Румъния по механизма за сътрудничество и проверка.\n\r\nОчаква се това да не бъдат последните доклади. \n\r\nПредвижда се ЕК да изрази готовност за прекратяването на механизма в досегашния му вид в следващите месеци, ако условията за това бъдат изпълнени. \n\r\nДокладът ще съдържа оценка на изпълнението на препоръките, които комисията отправи през 2017 година. Не се очаква да бъдат направени нови препоръки.\n\r\nКомисията ще съобщи, че е завършило наблюдението над България по половината показатели. Ще бъде посочено, че нашата страна е изпълнила изискванията за въвеждане на законодателство за независимостта и отчетността на съдебната система; за приемане и прилагане на нов закон за съдебната власт и на нов граждански процесуален кодекс; за прилагане на стратегия за борба с организираната престъпност, насочена към тежките престъпления, прането на пари, както и към постоянното отнемане на имущество от престъпна дейност. По останалите три показателя за нашата страна ще бъде отчетен напредък. Докладът отново ще засегне въпроса с медийната среда.\n                    \n                    \n                \r\nВ обедните часове Европейският парламент ще приеме резолюция, в която ще призове Румъния да не променя законодателството в ущърб на борбата с корупцията. Не се очаква ЕП да призове срещу Букурещ да бъде задействан чл. 7 от договора за ЕС - лишаване от право на глас, пише БТА.\n\r\nУтре ЕП ще обсъди необходимостта от въвеждането на общоевропейски механизъм за наблюдение на състоянието на демокрацията, принципите на правовата държава и основните права. Очаква се евродепутатите да призоват ЕК да изготвя годишни доклади за корупцията в ЕС. ЕП отчита, че комисията вече е предложила занапред отпускането на средства от ЕС да бъде обвързано с върховенството на закона. ", "date": "2018.11.13", "title": "Готви ли се ЕК да махне наблюдението над България?"}
{"url": "https://www.dnes.bg/stranata/2018/11/13/zadyrjaha-zashtiteni-kostenurki-na-kapitan-andreevo.393403", "text": "Две сухоземни костенурки са задържани на митнически пункт Капитан Андреево при проверка на лек автомобил, съобщи РИОСВ - Хасково.\r\nСлед проверка от експерт по биоразнообразие е било установено, че костенурките са от вида шипобедрена, който е застрашен от изчезване вид.\n\n\r\nКостенурките са били пренасяни от турски гражданин и неговата майка, пътуващи през България за Германия. По думите им животните са били подарък за децата им.\r\nПо време на проверката не са представени задължителните документи по конвенцията по международната търговия със застрашени видове от дивата фауна и флора. В българското законодателство сухоземните костенурки са защитен вид и попадат в Закона за биологичното разнообразие.\r\n                    \n                    \n                РИОСВ ще състави акт за административно нарушение. В Закона за биологично разнообразие за такова нарушение се предвижда глоба от 2000 до 10 000 лева за физическите лица, а за юридическите лица и едноличните търговци - имуществена санкция от 5000 до 30 000 лв., уточняват от екоинспекцията.\r\nКостенурките временно са настанени в Центъра за рехабилитация и размножаване на сухоземни костенурки в село Баня до влизането в сила на наказателното постановление, след което МОСВ ще издаде заповед за окончателно разпореждане с тях.", "date": "2018.11.13", "title": "Задържаха защитени костенурки на Капитан Андреево"}
{"url": "https://www.dnes.bg/sofia/2018/11/13/chasti-ot-sofiia-ostavat-bez-voda-v-sriada-14-noemvri.393407", "text": "На 14 ноември 2018 г. (сряда), във връзка с монтаж и подмяна на спирателни кранове на ул. „Яков Крайков“ кв. „Крива река“ , се налага спиране на водоподаването от 09:00 до 20:00 часа на клиентите на „Софийска вода”, живеещи в района на:\r\nул. „Яков Крайков“, ул. „Св. Георги Софийски“, бул. „Пенчо Славейков“\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Райко Жинзифов“ ъгъла с ул. „Даскал Манол“.\n\r\nНа 14 ноември 2018 г. (сряда), във връзка с подмяна на сградно водопроводно отклонение на ул. „Овчо поле“ кв. „Суходол“ , се налага спиране на водоподаването от 09:00 до 16:00 часа на клиентите на „Софийска вода”, живеещи в района на:\r\nул. „Бели брод“, ул. „Траян Танев“, ул. „2-ри юни“, ул. „Прилеп“, ул. „Хармония“, ул. „Прохладен кът“\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Траян Танев“ ъгъла с ул. „Стоичко Станиславов“.\n                    \n                    \n                \r\nНа 14 ноември 2018 г. (сряда), във връзка с изграждане на сградно водопроводно отклонение на ул. „Проф. Арх. Петър А. Ташев“ жк. „Студентски град“ , се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\r\nул. „Никола Габровски“ №102-110 и №79-83, ул. „Стоян Камбарев“, ул. „Проф. Арх. Петър А. Ташев“, ул. „Акад. Стефан Младенов“ №2\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Никола Габровски“ ъгъла с ул. „Проф. Арх. Петър А. Ташев“.\n\r\nНа 14 ноември 2018 г. (сряда), във връзка с подмяна на сградно водопроводно отклонение на ул. „Христо Ботев“ с. Горни Богров , се налага спиране на водоподаването от 09:30 до 17:30 часа на клиентите на „Софийска вода”, живеещи в района на:\r\nул. „Трети март“, бул. „Васил Левски“, ул. „Воденицата“, ул. „Шабаница“, ул. „Ботунски път“\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Трети март“ пред кметството.\n\r\nНа 14 ноември 2018 г. (сряда), във връзка с подмяна на спирателен кран на ул. „Подлозище“ кв. „Горна баня“ , се налага спиране на водоподаването от 10:00 до 22:00 часа на клиентите на „Софийска вода”, живеещи в района на:\r\nместност „Долни смърдан“, местност „Подлозище“\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Николай Хрелков“ срещу №49.\n\r\nНа 14 ноември 2018 г. (сряда), във връзка с подмяна на сградно водопроводно отклонение на ул. „Димитър Вачев“ кв. „Кумарица“ , се налага спиране на водоподаването от 09:30 до 15:30 часа на клиентите на „Софийска вода”, живеещи в района на:\r\nул. „Димитър Вачев“ от ул. „Заводско шосе“ до ул. „Първа шопска девизия“ \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Димитър Вачев“ ъгъла с ул. „Първа шопска девизия“. \n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.11.13", "title": "Части от София остават без вода в сряда, 14 ноември "}
{"url": "https://www.dnes.bg/zvezdi/2018/11/13/iznenada-kalkandjieva-izgonena-pyrva-ot-big-brother.393399", "text": "Жени Калканджиева се оказа изненадващия първи напуснал къщата на Big Brother. Снощи се състояха първите номинации и светкавични елиминации, а зрителите не се съобразиха с желанието на съквартирантите и изгониха модната шефка.\r\nС най-много гласове за изгонване се сдоби Весела Нейнски, певицата събра цели 7 номинации. Основната причина за това се оказа поведението й и фактът, че заради нея губят мисии и нямат бюджет. Освен нея в номинациите попаднаха още Жени, Никита и Стойко. \r\nНапускането на Калканджиева изненада съквартирантите, изненада и самата Жени. \r\n\"Сигурно на хората им е омръзнало да ме гледат\", заяви тя след излизането си. Тя даде щит на Златка и Благой, защото \"за нея любовта е най-важна\".\r\n                    \n                    \n                Едни от най-интересните номинации бяха тези на Стоян Роянов Я Я, който заяви, че няма кой да номинира. Наложи се Биг Брадър да го помоли да излезе от изповедалнята и да помисли още веднъж, за да намери причини за номиниране. В крайна сметка ЯЯ не успя и Брадъра наказа всички със спиране на топлата вода до второ нареждане. \r\nТази постъпка на ексцентричния музикант му навлече гнева на част от съквартирантите, а най-вероятно ще бъде номиниран следващата седмица.\r\nИначе националният ефир бе превзет от вселенския проблем с хъркането на Никита. В предаването бе заделено излишно внимание на този здравословен проблем с епитети, подробности и звуци. \r\nСамата Никита също се притесни, че има съквартиранти, които не могат да спят. Някои от участниците, начело с гримьора Цецо, пък спретнаха поредната интрига с хъркането и създадоха допълнително напрежение.", "date": "2018.11.13", "title": "Изненада: Калканджиева изгонена първа от Big Brother"}
{"url": "https://www.dnes.bg/politika/2018/11/13/menda-stoianova-iska-sreshta-s-radev-za-grajdanskata.393404", "text": "Шефката на бюджетната комисия в НС Менда Стоянова от ГЕРБ ще поиска среща с президента Румен Радев, за да му обясни как стоят нещата с промените при данъците и застраховката \"Гражданска отговорност\".\n\n\n\r\nСпоред нея, ако тя разгоря с него и му обясни проблема, държавният глава ще застане на нейна страна. \r\n\"Искам Румен Радев да разбере как точно стоят нещата и да изрази информирана позиция\", коментира Стоянова пред Нова тв. \r\n\"За мен е важно всички да разберат за какво става дума, защото в момента се счита, че \"Гражданска отговорност\" ще се повиши заради предложението на Менда Стоянова, а е точно обратното. Предложението ми би помогнало за това тя да не расте\", настоя председателят на бюджетната комисия.\r\n                    \n                    \n                По думите й, предложението което е направила за задължителната застраховка, брани всички тези хора, които са на улицата, от повишаване на \"Гражданската отговорност\".\r\nКъсно снощи се състоя поредно заседание на Изпълнителната комисия на ГЕРБ, на което е била разгледана причината за протестите и исканията на протестиращите.\r\n\"За миналата година застрахователите са платили над 280 млн. лв. за болки и страдания. Досега кръгът на лицата, които получаваха обезщетения, беше сведен до майки, родители и деца на загинали. С решение на ВКС този кръг се разширява до всички възможни роднини, включително и нероднини, които докажат определена емоционална връзка. При всички случаи застраховката при различни сценарии може да стане двойно и тройно по-голяма\", коментира още Менда Стоянова.\r\n\"В предложението са направени няколко неща. Първо - да се изработи методика, чрез която с индикатори да се оценяват имуществените и неимуществените вреди при ПТП. И второ - да се сложи лимит на онези обезщетения за болки и страдания на разширения кръг лица\", поясни тя.\r\nСпоред нея задължително трябва да има таван на обезщетения за онзи кръг лица, който досега не е бил включен, ако не искаме цената на застраховката да скочи драстично.\r\n\"Ако аз изтегля предложението си, цената на \"Гражданска отговорност\" ще се увеличи. Трябва да се търси решение в рамките на това предложение. В никакъв случай институциите не трябва да имат разнопосочно виждане в тази посока\", заяви още Менда Стоянова, уточнявайки, че не става въпрос за лобиране на една или друга застрахователна компания.", "date": "2018.11.13", "title": "Менда Стоянова иска среща с Радев за \"Гражданската\""}
{"url": "https://www.dnes.bg/notifikacii/2018/11/13/svryhmedikalizaciia-i-antibiotici-riskovete.393398", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБактериите вече станаха устойчиви на антибиотици и убиват годишно 33 хиляди европейци, а тази статистика важи и за България. Основната причина за това е безразборната употреба на антибиотици без предписание, защото много хора предприемат самолечение, безконтролна продажба на антибиотици без рецепта и диагноза, поставена не от лекар, а по симптоми, прочетени в интернет.\r\nТака изглежда картината у нас в момента, обобщават здравните експерти. Според тях резултатът е, че тялото развива резистентност към лекарства, които преди са ни помагали. Вътреболничните инфекции, причинени от недействащи антибиотици, също стават все по-чести.\n\r\n                \n                Д-р Михаил Околийски, който е представител на Световната здравна организация за България каза от студиото на \"България сутрин\", че проблемът е толкова голям, че представлява една от най-големите причини за бъдеща смъртност в световен мащаб.\r\n\"Това става все по-голям проблем и поради това, че в последните 20-30 години не е открит нов антибиотик, изчерпва възможностите за лечение и на най-обикновени инфекции\", подчерта д-р Околийски пред.\r\nТой беше категоричен, че в антибиотика няма нищо лошо, но той трябва да се взима след предписание от лекар и още, че не трябва да се бавим със започването на лечението с антибиотик и не трябва да го спираме по-рано от необходимото.\r\n\"Тази свръхмедикализация в България е много често наблюдавана и хората не са виновни, защото те трябва да бъдат информирани какво се прави, затова тази година провеждаме ударно тази Седмица на антимикробната резистентност\", подчерта още представителят на СЗО за България.\r\nД-р Михаил Околийски допълни също, че проблемът в България е един от най-значимите в целия Европейски съюз, а вътреболничните инфекции стават все повече, но по думите му те не са причинени от лоши лекари, а защото има комплексен проблем.", "date": "2018.11.13", "title": "Свръхмедикализация и антибиотици: Рисковете"}
{"url": "https://www.dnes.bg/stranata/2018/11/13/sled-proverka-na-nap-masovi-narusheniia-po-benzinostancii.393422", "text": "Проверка на НАП установи масови нарушения в бензиностанции в страната.\r\nБили са проверени обекти, които се намират на територията на Перник, Драгичево, Свиленград и Бургас.\r\nСлед констатираните нарушения и петте обекта са били запечатани, за част от тях са образувани и досъдебни производства.\r\nПроверките са направени съвместно с Агенция \"Митници\", МВР, Българския институт по метрология (БИМ) и НАП.\r\nВ хода им е установено, че в една от бензиностанциите са монтирани допълнителни устройства към фискалния апарат на обекта.\r\nПо този начин е било възможно подаването на некоректна информация за извършените доставки, наличните и проточените количества горива към НАП.\r\n                    \n                    \n                В друга бензиностанция пък са открити неодобрен тип колонки, съобщават от приходната агенция.\r\nИззети са налични парични средства в два обекта, заради непогасени данъчни дългове.\r\nОт три от бензиностанциите инспекторите от Агенция \"Митници\" са иззели гориво (14 хил. литра), заради нарушения на акцизното законодателство.", "date": "2018.11.13", "title": "След проверка на НАП: Масови нарушения по бензиностанции "}
{"url": "https://www.dnes.bg/notifikacii/2018/11/13/bus-blysna-10-godishno-na-nadlez-na-trakiia.393439", "text": "10-годишно дете пострада сериозно, след като бе блъснато от бус на надлез на магистрала \"Тракия\" край Стара Загора, съобщиха от МВР.\r\nВ понеделник, около 15:20 ч., по път 5701 (надлез на АМ \"Тракия\"), се е движил автомобил  \"Фиат Дукато\", управляван от 62-годишен мъж от Стара Загора. Внезапно на пътното платно изскочило 10-годишно момче от село Сърнево, което било ударено от буса. \r\nВследствие на удара детето е получил мозъчно сътресение и контузия на мозъка. Настанено е за лечение в УМБАЛ – Стара Загора, без опасност за живота. \r\nВодачът е тестван за употреба на алкохол, като резултатът е отрицателен. По случая е образувано досъдебно производство.", "date": "2018.11.13", "title": "Бус блъсна 10-годишно на надлез на \"Тракия\""}
{"url": "https://www.dnes.bg/obshtestvo/2018/11/13/100-g-po-kysno-britanski-voinik-poluchi-posmyrtno-ordenite-si.393420", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n100 години – толкова е трябвало на роднините на британски войник, умрял дни преди края на Първата световна война, да открият гроба му.\r\nТой се оказва в Пловдив, а наскоро Дейв и Бернадет Джоунс се поклониха пред паметта на своя прачичо и положиха бойните му ордени на гроба в знак на признателност.\r\nСлед смъртта на баща си Дейв Джоунс решава да продължи мисията му да пази родовата памет, като издирва информация за своите предци. Така открива, че неговият прачичо е бил участник в Първата световна война, разказва \r\nТогава Дейв организира среща със свои близки, за да им разкаже за откритието си. До миналата Коледа Дейв не е знаел къде са тленните останки на неговия прачичо. След като посещава обаче родното му село в Англия разбира, че той е погребан именно в Пловдив.\r\n                    \n                    \n                Историческите данни показват, че Карл Ейбрахам Джоунс е получил медалите, защото е участвал в целия период на войната, без да е ясно каква точно е била ролята му в нея. Установено е само, че смъртта му е настъпила вследствие на усложнения от пневмония.\r\nОсвен ордените, семейство Джоунс оставиха в Пловдив и камък от реката, която е минавала през родното село на убития им роднина.\r\n ", "date": "2018.11.13", "title": "100 г. по-късно: Британски войник получи посмъртно ордените си"}
{"url": "https://www.dnes.bg/index/2018/11/13/kakvo-da-chetete-temz-arabadjieva-s-novi-predlojeniia.393433", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Литературният блогър Темз Арабаджиева представи за зрителите на Bulgaria ON AIR някои от актуалните и нашумели издания на книжния пазар. Тя започна с книгата \"Дневникът на Ане Франк\", позната у нас и като \"Задната къща\".\n\r\nЧетивото, написано в периода 1942-1944 г., излиза за първи път в своето пълно нецензурирано издание. Оказва се, че всички издания до момента са били непълни и с пропуснати съществени части.\n\r\n\"Дневникът на Ане Франк\" не е животът на съвременните тийнейджъри. Тя е била свидетел на най-мрачния период от близката ни история. Книгата е написана от 14-годишно момиче, а дневникът е бил преработен първо от самата Ане Франк.\", обясни Темз Арабаджиева.\n                \n                \r\nТя се спря и на книгата \"Депресията ме обича\" на Веселина Седларска. Според нея може би е автотерапия, но е сбор от истории, които разказват за личните преживявания на авторката с депресията и обхващат много събития, на които сме станали свидетели. \n\r\n\"Това е книга за светлината. Много важна книга, която ще помогне на много хора, които са се почувствали сами\", отбеляза литературният блогър в \"България сутрин\".\n\r\nА \"Малки пожари навсякъде\" на Селест Инг е роман, който според нея е едно от най-силните американски произведения напоследък. Вкарва те директно в американската психология, смята Арабаджиева.\n\r\nТя добави, че книгата изхожда от микрокосмоса на едно семейство и разкрива целия облик на САЩ преди Доналд Тръмп. Романът печели на своя страна известни критици и актьори, а най-вероятно ще бъде и екранизиран.\r\n ", "date": "2018.11.13", "title": "Какво да четете? Темз Арабаджиева с нови предложения"}
{"url": "https://www.dnes.bg/notifikacii/2018/11/13/alo-boncho-e-otkriha-otkradnatite-kartini-na-pauneca.393430", "text": "Полицията в Монтана разкри с помощта на служители на МВР в столицата кражбата с измама на 70 картини на известния живописец Георги Паунов – Паунеца, от Вършец. Част от платната са намерени.\n\r\nАферата с творбите на 74-годишния майстор на пейзажи започнала в края на септември тази година, когато по телефона му се обадил мъж, който се представил за неговия братовчед Бончо, и му предложил да му помогне в продажбата на произведенията му.\r\nПаунеца се съгласил и пристигналият в дома му мним роднина на два пъти от 26 септември до 10 октомври отнесъл около 70 платна с размери 70/50 см и 50/50 см.\r\nСлед няколко седмици обаче \"братовчедът\" изключил телефона си, художникът изгубил връзка с него и разбрал, че е измамен и ограбен.\r\n                \n                \"От много време не бях виждал Бончо и затова се подлъгах!\", сподели живописецът пред \"Труд\".\r\nСлед като Паунов подал жалба, полицията започнала разследване и стигнала до мъж в София, който се представял за Георги Паунов и се опитвал да продаде част от откраднатите картини в магазин на бул. \"Македония\".\r\nВ акцията се включили и служители на 6-то Районно управление в столицата, които открили в жилище на бул. \"Македония\", собственост на 65-годишната Жасмина С. 20 от изчезналите творби.\r\nВ дома е бил открит и 69-годишният Младен М. от Плевен, който е заподозрян, че се е представял за Паунеца и се опитвал да продаде платната му.\r\nНамерените картини са предадени на полицията. Според художника цената на всички задигнати платна е около 35 000 лева. Изясняването на случая продължава.\r\nГеорги Паунов е член на Творческия фонд на СБХ и от години живее и твори в България и на остров Корсика във Франция. Има над 30 самостоятелни изложби.\r\nНегови творби притежават галерии и колекционери от България, САЩ, Великобритания, Франция, Германия и много други страни.", "date": "2018.11.13", "title": "Ало, Бончо е! Откриха откраднатите картини на Паунеца"}
{"url": "https://www.dnes.bg/kino/2018/11/13/kinomaniia-s-filmi-za-deca-napraveni-ot-deca.393419", "text": "За първи път в програмата на Киномания ще бъдат включени игрални и анимирани кратки филмчета, измислени, заснети, изиграни и режисирани от деца.\n\r\nСелектирани са 10 от най-добрите стоп моушън анимационни филмчета и 10 игрални неми етюди, създавани в продължение на две години по време на детски кино работилници. Уникалното във филмите е, че деца от 7 до 14 годишна възраст са авторите на сюжетите и декорите, актьорите, операторите и режисьорите на всяка една от продукциите. \n\r\nЗа да бъде Детския кино фестивал още по-вълнуващ в края му ще бъдат раздадени и детски \"Оскари\". Специално жури ще селектира най-добрият игрален и най-добрия анимационен филм, най-добрата актьорска игра, най-добър оператор, най-добър сценарий в игралните и най-добра адаптация, декор и сценарий в анимационните.\n                    \n                    \n                \r\nНелеката задача за подбор е поверена на жури в състав: Никола Николов – представител на кино центъра UFO в Долна Малина, Преслава Преславова – кино журналист, любимата на децата певица Нора и Петьо Петков – Шайбата, водещ на \"Комиците\".\r\n\"Децата се оказаха по-креативни отколкото можем да предположим. В детските им съзнания се крият чисти и неповторими истории, създават интересни сюжетни връзки. Затова всеки един от филмите, създадени от тях е уникален\" – споделя Марина Николова от NIM Animations, организатор на кино работилниците.\n\r\nПо време на работилниците децата научават какво представлява всяка една професия, свързана с кино производството и след това прилагат наученото в реална среда. В края на работилниците голяма част от децата вече искат да се занимават с кино, телевизия, филми. \n\r\nСъбитието ще се проведе на 17 ноември 2018 (събота) от 11:00 часа.", "date": "2018.11.13", "title": "Киномания с филми за деца, направени от деца"}
{"url": "https://www.dnes.bg/za-da-se-razbirame/2018/11/13/goliamata-petorka-kachestvata-koito-ni-formirat.393359", "text": "Психолозите са майсторите, които обобщават факторите, оформящи човешката личност – от социалните нагласи до чертите на характера. Във времето, в което живеем е много естествено да направите схематично-визуално възприемане на психологически портрет, базиран на резултатите от тестове, проучвания и куизове, а след това, по отношение на съотношението на точките, да помислите как всичко върви.\r\n\r\n \r\nПрез 80-те години на миналия век психолозите стигнаха до заключението, че личността на всеки човек може да бъде определена от баланса на пет основни характерни черти, пише сп. Elle.\r\n \r\n- интелект, откритост към нови преживявания\r\n \r\n- съзнателност\r\n \r\n- екстраверсия\r\n \r\n- сътрудничество\r\n \r\n- невротизъм\r\n \r\nОбединявайки личностните черти в Голямата петорка, американските лекари Пол Т. Коста-младши и Робърт МакКрей разработили през 1983-1985 година въпросник, резултатите от който дават психологическа диагноза на личността. През 1992 г. е приет стандартен тест NEO-PI-R, чиято пълна версия съдържа 240 точки (5 фактора с 6 аспекта всеки, които са с по 8 въпроса), а по-късно и кратка версия от 60 точки (5 фактора с 6 аспекта всеки, които са с по 2 въпроса).\r\n \r\nТестването може да се извърши онлайн, а ето и основните фактори с техните аспекти.\r\n \r\n\r\n \r\n6 аспекта на този фактор – въображение, естетика, чувства, действия, идеи, ценности\r\n \r\nВисоката оценка на този елемент ще означава, че имате оригинално мислене, че сте артистични, емоционални, смели, любопитни, готови да експериментирате, да оценявате изкуството, възприемчиви сте към красотата, имате широки интереси и винаги предпочитате разнообразието пред рутината. Психолозите добавят, че този фактор значително допринася за успех като лидер, когато става дума за кариера.\r\n \r\n", "date": "2018.11.13", "title": "Голямата петорка – качествата, които ни формират"}
{"url": "https://www.dnes.bg/health/2018/11/13/kakvi-sa-polzite-za-zdraveto-ot-sutreshnata-chasha-voda.393329", "text": "Възхищаваме се на фината фигура и гладката кожа на японките. Освен на генетика, те дължат своята красота на един много лесен за спазване ритуал – чаша вода на празен стомах веднага след събуждане. Тъй като 70% от човешкото тяло е вода, важно е неговите водни запаси да бъдат постоянно поддържани.\r\nДългосрочната дехидратация може да бъде част от причините за появата на ревматоиден артрит, колит, хипертония, затлъстяване, хемороиди, рак на гърдата, синузит и други.\r\nКогато сутрин се събудим е хубаво да изпиваме поне 150 мл свежа вода, като е важно 45 минути след това да не закусваме (ако имаме това време).\r\nКакви са ползите за здравето от сутрешната чаша вода, вижте в следващите редове.\r\n                    \n                    \n                \r\nСлед 8 часа сън тялото има нужда от рехидратация. Чаша вода след събуждане ще осигури на клетките ви необходимото.\r\n\r\nСлед като сте подхранили клетките, помагате на тялото да прочисти част от токсините в него. Когато спим, нашето тяло се възстановява, балансира хормоните, но в него протичат и други важни процеси.\r\nВ резултат токсините и други отпадъчни материали се освобождават и чакат да бъдат елиминирани. Чаша вода след сън ни помага да прочистим тялото си, но също така на закуска ще можем да абсорбираме повече хранителни вещества.\r\n", "date": "2018.11.13", "title": "Какви са ползите за здравето от сутрешната чаша вода?"}
{"url": "https://www.dnes.bg/politika/2018/11/13/radev-ocenkata-za-borba-s-korupciiata-protestite.393448", "text": "\nМасовите протести в последните дни показват реалното състояние на борбата с корупцията в страната, смята президентът Румен Радев.\r\nТой коментира темата преди да излезе очаквания доклад на ЕК за напредъка на България в борбата с корупцията. Според предварителния такъв има, но държавният глава не споделя това мнение.\n\n\n\r\n\"Самите протести са достатъчно основателни като аргумент. Показват реалното състояние\", коментира Радев и обяви, че предварителният доклад не е постъпвал в президентството.\r\n\"Но мога да ви кажа, че като гражданин знам за нашата правосъдна система повече, отколкото един доклад от Брюксел\", отсече президентът.\r\n                    \n                    \n                Той присъства на церемонията по клетвата на новите конституционни съдии. Един от тях е проф. Атанас Семов, който е от квотата на президента.\r\nРумен Радев обаче заподозря, че действията на прокуратурата, с които бе инициирана проверка на причините за отказ от образуване на разследване срещу издигнатия от него конституционен съдия, са с политическа цел.\r\n\"Нямам друго обяснение затова, че тази проверка е инициирана сега и още повече, че тя касае приключили действия през 2016 г., коментира държавният глава и заяви, че е изненадан, че се правят опити да бъде съживена една отдавна приключила прокурорска проверка\", каза президентът.\r\nПрокуратурата започна да проверява Атанас Семов в петък. От държавното обвинение съобщиха, че са се самосезирали след публикация, в която се припомня, че срещу Семов е имало прокурорска проверка заради свързана с него магистърска програма. Макар проверката да е била прекратена още през 2016 г., сега върховната прокуратура е наредила на Софийската апелативна прокуратура да анализира дали прекратяването е правилно.\r\nСлед като положи клетва  днес Семов вече има имунитет, който се равнява на депутатския. Срещу конституционните съдии не може да бъде възбудено наказателно преследване, преди да е снет имунитетът им. \r\nТова може да стане само при наличието на достатъчно данни за извършено престъпление от общ характер, представени пред съда от главния прокурор.\r\nОт прокуратурата обясняват, че са получили сигнал през март 2013 г. от научен сътрудник в БАН и докторант в Юридическия факултет на СУ по специалност \"Право на Европейския съюз\". Той твърдял, че университетът се използва за частна стопанска дейност, безстопанственост, както и за сключване на неизгодна сделка във връзка с неакредитирана магистърска програма по \"Право на Европейския съюз\".\r\nПрограмата е по договор между СУ и сдружение с идеална цел  \"Център за продължаващо обучение при Юридическия факултет на СУ\". Сигналите са проверени от МВР и през юли 2016 г. Софийската градска прокуратура е отказала образуване на досъдебно производство.", "date": "2018.11.13", "title": "Радев: Оценката за борба с корупцията – протестите!"}
{"url": "https://www.dnes.bg/sport/2018/11/13/sportyt-i-zimata-kak-da-izberem-podhodiashti-obuvki.393434", "text": "Здравословният начин на живот става все по-голяма част от ежедневието за българите. А спортът, ходенето пеша, излетите в планината, са неделима част от него. И това, че наближава зимният сезон по никакъв начин не означава, че трябва да разчитаме само на фитнес залите. Напротив – тренировките на открито могат да продължат с пълна сила.\n\r\nТук идва и по-специфичната екипировка, но тя зависи от стила и вкуса на всеки един от нас. Има обаче един елемент от нея, с който не трябва да се прави компромиси – обувката. Изборът е особено важен, когато ги ползваме за тренировки, а не за да сме в модния тренд. \n\r\nС падането на температурите, мокрите настилки или пък снегът и неравностите в планината правят този избор още по-задължаващ. Иначе рискуваме при неподходящ избор да бъдем с мокри крака, да получим болки в краката или най-неприятното – травми в областта на глезените и ходилата.\n                    \n                    \n                \r\n\n\r\nНа пазара има десетки модели спортни обувки, които на външен вид не се различават особено. Изискванията на спортуващите активно обаче са далеч повече – да поддържат глезена и ходилото в правилно положение, да са издръжливи на различни терени, да са от качествен материал, да са стабилни на различни настилки. И трябва винаги да изхождаме от най-важното – става въпрос за нашето здраве. Цената също не е без значение, но имайте едно наум, че евтиното често излиза скъпо. Когато отивате в магазин се поинтересувайте също и за издръжливостта на конкретния модел, който също трябва да се калкулира в парите, които заделяте.\n\r\nСъс сигурност тези предимства ще откриете в adidas Terrex Boost. „Дишащи“, но в същото време водоустойчиви и предпазващи крака от външни влияния, което се дължи на мембраната GORE-TEX®. Горната част е със синтетични пластове, които спомагат за здравата структура и издръжливост. Езикът пък създава допълнителен комфорт. \n\r\nТова, което прави модела подходящ за предстоящия сезон обаче е подметката. Един от най-важните елементи по време на спорт. По време на планински кросове или пък в парка, се преминава през различни повърхности, а сухите и мокрите участъци се редуват. И е важно нашите спортни обувки да имат необходимото сцепление. При този модел стабилността се дължи на качеството и технологията на Continental. Производителят на гуми най-добре знае какво е необходимо за да сме сигурни на пътя, не е по-различно и когато става въпрос за сигурността ни при спорт. Каучуковата подметка и специалният грайфер дават необходимото ни спокойствие, а материалът на подметката създава пружиниращия ефект.", "date": "2018.11.13", "title": "Спортът и зимата: Как да изберем подходящи обувки?"}
{"url": "https://www.dnes.bg/obshtestvo/2018/11/13/zaradi-protesti-ili-pazar-cenite-na-gorivata-padnaha-nadolu.393428", "text": "Случайно или не, след протестите срещу високите цени на горивата от последните дни, бензинът и дизелът у нас поевтиняха.\r\nКъм днешна дата най-масовият бензин А 95 вече се продава на средна цена от 2.23 лева за литър, макар и в някои области и на определи вериги цената все още да е около 2.40.\r\nЦената на дизела пък е средно около 2,36 лв., сочи справка на Dnes.bg в специализирания сайт .\n\n\n\n\r\nТака, само за последната седмица, бензинът е поевтинял с 0,13 лв./л (5,51%) с тенденция на поевтиняване, а дизелът – с 0,04 лв./л (1,67%). При пропан-бутанът пък е регистрирано поевтиняване средно с една стотинка.\r\n                    \n                    \n                Търговците обясняват намалената цена с котировките на петрола, чиято цена е трайно под 72 долара за барел. За сравнение, в края на октомври цената му бе стигнала почти 85 долара за барел.\r\n\r\nХасковска област остава мястото с най-евтиното гориво в България, като тук цените са с около 4 стотинки по-ниски от средните за страната. Средната цена на бензин А-95 там е 2,19 лв./л, а дизелът струва около 2,32 лв./л. За пропан-бутан пък хасковлии се бъркат около 1,06 лв./л. \r\nСлед Хасково се нарежда област Пловдив, където средната цена на бензина е 2,21 лв./л , а на дизела - 2,33 лв./л. Подобни са цените и в следващите области в класацията – Русе, Ямбол и Добрич.\r\nВъв Велико Търново, който бе първият град, въстанал срещу високите цени на горивата, също има спад в цената. Интересно е обаче, че има доста голяма разлика между цените в старата столица и намиращия се буквално на няколко километра съседен град Горна Оряховица. Великотърновци се бъркат средно с около 2,29 лв./л за бензин и 2.41 лева за литър дизел, докато жителите на железничарския град плащат средно по 2.16  лв./л бензин и 2.28 лв./л дизел. Така разликата между двата града, които се намират на по-малко от 10 км един от друг и между тях има дори градски транспорт, е почти 13 стотинки. Пропан-бутанът също е с 2 стотинки по-евтин в Горна Оряховица.\r\nСтолицата София остава по средата на класацията за най-скъпо гориво. В най-големия град литър бензин се продава средно за 2,22 лв., а дизелът – за 2,35 лв./л. За сравнение цените в Област София са с около 1 стотинка по-евтини. Най-евтино в областта е в Ботеград, където бензинът се търгува средно за 2.19 лева за литър, а дизелът – за 2.29.\r\nНай-скъпо остава горивото в областите в Северозападна България, като лидери в негативната класация са  Враца, Монтана и Видин. Следват ги Плевен, Шумен и Благоевград.\r\nПри съседите най-евтино остава в Турция и Македония, а най-скъпо – в Гърция. Цените в Сърбия и Румъния са малко по-високи от тези в България в момента.", "date": "2018.11.13", "title": "Заради протести или пазар? Цените на горивата паднаха надолу"}
{"url": "https://www.dnes.bg/muzika/2018/11/13/pevicata-natali-angelova-s-novo-poslanie.393444", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Вярвай и не се съмнявай!\" - това е посланието в новата песен на младата, чаровна певица Натали Ангелова, с което тя се обръща към хората, които се съмняват себе си, за да ги мотивира.\r\nТова е втората самостоятелна песен на изпълнителката. Музиката е на Натали Ангелова, Петър Алексиев, Александър Нушев, а текстът на Натали Ангелова. \r\n\"Аз съм много колеблива, много нерешителна и може би тази песен я написах и за самата себе си\", сподели тя в студиото на \"България сутрин\".\r\nАнгелова разказа, че освен да се явява на конкурси и да пише песни работи също и с деца, защото е музикален педагог. Певицата разкри пред Bulgaria ON AIR, че за нея е по-важно да работи и да се развива самата тя, а не толкова конкурсите, на които се изпълняват кавъри на известни песни. По думите ѝ е много по-трудно да се създаде песен.", "date": "2018.11.13", "title": "Певицата Натали Ангелова с ново послание"}
{"url": "https://www.dnes.bg/stranata/2018/11/13/zimni-drami-po-kurortite-ryst-pri-turistite-ima-kadri-niama.393415", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНов туристически сезон е на прага, а летните проблеми с липсата на кадри се проектират и през зимата, въпреки че туризмът дава 12% от БВП.\n\r\nПоскъпването на стоки и услуги вдига и цените на кувертите за Нова година, а и на тези за евентуална зимна ваканция по ски пистите.\r\nИ докато ръст в туризма има, и то устойчив, липсата на кадри продължава да е драма.\r\nБившият председател на Агенцията по туризма Анелия Крушкова коментира пред , че този проблем продължава вече няколко години и са нужни усилия от бизнеса и политиците, за да бъде решен.\r\n                    \n                    \n                \"Тези кадри, които излизат от българските училища по туризъм, обикновено се котират доста добре в чужбина. Въпросът е защо не се котират така добре в България?\", попита тя.\r\nКрушкова поясни, че кадрите не остават у нас, защото обучението им не е обвързано с бизнеса и защото стабилността, която биха искали да имат работещите в туризма, се намира в чужбина.\r\nКонстантин Занков от Института за анализи и прогнози в туризма пък обясни, че липсата на кадри кара бизнеса да търси хора, които не са обучени, а неподготвените работници няма как да защитят цената на услугата.\r\n\"Ако имаме високо качество на услугите, ние ще имаме високо заплащане на нощувките и на кадрите\", настоя Занков.\r\nДвамата коментираха и повишението в цените на новогодишните куверти и като цяло на една ски почивка по българските курорти.\r\nАнелия Крушкова и Константин Занков подчертаха, че най-скъпите куверти винаги свършват най-бързо, а най-евтините се изчерпват последно и двамата бяха категорични, че щом има туристи, които да плащат по над 3200 евро за новогодишен пакет за няколко дни за двама, значи България разчупва определението за евтина алкохолна дестинация.", "date": "2018.11.13", "title": "Зимни драми по курортите: Ръст при туристите има, кадри – няма!"}
{"url": "https://www.dnes.bg/cars/2018/11/13/radev-vyrna-danyka-za-starite-koli-ns-da-misli-otnovo.393442", "text": "Президентът Румен Радев съобщи, че е наложил вето на поправките в Закона за корпоративното подоходно облагане.\r\n\"С това давам възможност на парламента да има достатъчно време да разгледа ветото и да не се забавят сроковете за приемане на бюджет 2019 г.\", коментира той.\n\n\n\r\nПрезидентът обаче не отговори на въпроса дали ще приеме поканата на ГЕРБ за среща с него заради измененията в Кодекса за застраховането, свързани със задължителната \"Гражданска отговорност\". \r\n\"Първо, ако искат да обяснят нещо на някого, трябва да бъде обяснено на българския народ. По Конституция президентът стои в края на законотворческия процес и аз активно участвам в него\", отсече държавният глава. \r\n                    \n                    \n                Със закона, който Радев връща на депутатите, се направиха изменения и в редица други данъчни закони.\r\nЕдна от основните промени в него е свързана с данъка за старите автомобили, които най-много замърсяват околната среда. \r\nПроменя се концепцията за определяне на данъка, като формулата ще включва два компонента - имуществен и екологичен. Имущественият отчита мощността и годината на производство на колата, а екологичният - екологичната категория. \r\n\"Въвежда се коренно различен начин за определяне на данъчната основа. Досегашният имуществен компонент, който се базираше на мощността и годината на производство, се допълва от екологичен компонент. В резултат на коефициента на екологичния компонент по-старите коли с евросертификат под 3 ще имат утежнение в данъка в сравнение с по-новите автомобили с евросертификат 5 и 6\", обясни след приемането на закона шефката на бюджетната комисия Менда Стоянова.\r\nПо думите й мярката е умерена и ръстът на данъка няма да е толкова непосилен за гражданите. Тя обърна внимание и че трябва да има реални мерки за подобряването на качеството на въздуха. \r\n\"Стъпката е доста умерена и не повече от 20-30% ще е ръстът на данъка на по-старите автомобили, които и по принцип са с по-нисък данък. Това няма да е голяма сума, която да утежни хората. Но като общество е крайно време да решим дали искаме да продължаваме да се тровим с този въздух и да продължаваме да даваме повече пари за здраве заради това\", коментира Стоянова.", "date": "2018.11.13", "title": "Радев върна данъка за старите коли. НС да мисли отново"}
{"url": "https://www.dnes.bg/notifikacii/2018/11/13/myj-s-50-krimiregistracii-blysna-patrulka-biaga.393462", "text": "43-годишен столичанин с 50 криминални регистрации е задържан след преследване, съобщиха от МВР.\r\nТази сутрин, около 1:10 часа, в ж.к. \"Орландовци\" служители от Второ РПУ подали сигнал за спиране на лек автомобил \"Ауди А 6\".\r\nВодачът не се подчинил, ударил патрулката и продължил. В резултат на незабавни заградителни действия малко по-късно автомобилът е спрян. \r\nЗадържан е шофьорът, с богато криминално минало.\r\nТой е отказал да даде кръвна проба за алкохол и упойващи вещества. Задържан е за 24 часа в ареста. По случая е образувано досъдебно производство.", "date": "2018.11.13", "title": "Мъж с 50 кримирегистрации блъсна патрулка, бяга!"}
{"url": "https://www.dnes.bg/football/2018/11/13/predi-macha-legenda-na-kipyr-otpisa-bylgariia.393468", "text": "Най-добрият реализатор в историята на кипърския национален отбор по футбол Михалис Константину смята, че островитяните няма от какво да се притесняват преди предстоящото домакинство на България в петък в турнира Лига на нациите на УЕФА.\n\r\n\"Определено не смятам, че има от какво да се притесняваме за мача с България. По мое мнение Словения е най-качественият отбор в групата, с най-много талант в състава си, но от значение все пак са резултатите. Желанието ни е да победим. Никой не знае как ще завърши срещата, ще видим на стадиона. Искам да призова феновете да дойдат и да подкрепят момчетата\", каза бившият голмайстор на гръцките грандове Панатинайкос и Олимпиакос.\n\r\n\"Атмосферата в националния отбор в момента е много добра. Просто е невероятно колко приятелски са отношенията между играчите. Те са дошли, защото наистина го искат. Дълги години съм бил в националния отбор и това не винаги е било така. Затова тези момчета се нуждаят от подкрепа и от малко късмет\", допълни той.\r\n                    \n                    \n                \n\r\n ", "date": "2018.11.13", "title": "Преди мача: Легенда на Кипър отписа България"}
{"url": "https://www.dnes.bg/akoshtete-vqrvaite/2018/11/13/vyzdushna-gonka-nlo-izprevarva-samolet.393463", "text": "Часът в Ирландия е 6:47 сутринта, когато пилот на British Airways се свързва с контролната кула в Шанън с необичаен въпрос.\r\n\"Има ли военни учения в района?\" Отговорът е отрицателен.\r\n\"Нещо се движеше изключително бързо край нас\", настоява капитанът на самолета.\r\nДокато машината лети от Монреал към летище \"Хийтроу\", нещо \"изключително ярко\", по думите на пилота, го настига. За кратко се движи редом с него, преди да \"бързо да се насочи на север\".\r\nНеобичайният обект обаче със сигурност не целял сблъсък, поне по думите на жената - пилот.\r\nНеин колега, пилот на Virgin, предполага, че може би става дума за метеор или нещо, което се е върнало обратно в атмосферата на Земята и е изгоряло.\r\n                    \n                    \n                Но се появяват и други свидетели на необичайното събитие. Друг пилот твърди, че е видял \"много обекти, които следват една и съща траектория\". Те били много ярки, а скоростта им – по-бърза от тази на звука.\r\nМножеството сигнали подадени към кулата веднага предизвикват разследване, резултатите от които обаче едва ли ще бъдат оповестени на света, тъй като от Шанън не искат да коментират докато тече проверката, а тя от своя страна е строго конфиденциална.\r\n", "date": "2018.11.13", "title": "Въздушна гонка: НЛО изпреварва самолет!"}
{"url": "https://www.dnes.bg/stranata/2018/11/13/pazardjik-namaliava-obhvata-na-sinia-zona.393476", "text": "Занапред междублоковите пространства в Пазарджик няма да се третират като \"Синя зона\", съобщи на редовната си пресконференция кметът Тодор Попов.\r\nТе ще бъдат изключени от списъка с платени места за почасово паркиране, който намалява с 535, 232 от които – в междублокови пространства, и остават само 1 335.\r\n\"Междублоковите пространства ще бъдат предоставени изцяло на живущите да се разпореждат с тях съгласно чл. 4 от Закона за управление на етажната собственост\", обясни Попов.\r\nТой посочи още, че ще бъдат намалени и абонаментите за паркиране на втори автомобил пред дома, ако жилището попада в платена зона.\r\nВ момента гражданите плащат 50% от стойността на месечен абонамент за паркомясто, като тази ставка ще бъде намалена на 20 на сто, съобщава БТА.\r\n                    \n                    \n                Друга промяна е платеното паркиране през есента и зимата да бъде във времето от 8:00 до 17:30 часа, а през пролетта и лятото да е от 8:00 до 19:00 часа.\r\nВеднага след приемането на наредбата от общинския съвет предстои обявяване на нов конкурс за избор на наемател на \"Синя зона\", защото новият ще работи при по-различни условия, каза още кметът.", "date": "2018.11.13", "title": "Пазарджик намалява обхвата на \"Синя зона\" "}
{"url": "https://www.dnes.bg/eu/2018/11/13/katastrofalen-doklad-na-evrokomisiiata-za-rumyniia.393486", "text": "Европейската комисия публикува катастрофален доклад за Румъния по механизма за наблюдение на реформите в съдебната власт, даде й нови задачи и открито я предупреди, че не може да става и дума за прекратяване на мораториума догодина.\n\r\nВ доклада се казва, че постигнатият напредък е изличен, а позитивната оценка на Брюксел от януари 2017 г е поставена под въпрос. Еврокомисията е особено критична по отношение на независимостта на съдебната власт, реформата в правосъдната система и справянето с корупцията по високите етажи на властта.\n\r\nЗа разлика от България, където 3 от 17-те препоръки, дадени миналата година, се обявяват за изпълнени, за Румъния Еврокомисията поставя допълнителни задачи и обявява, че мониторингът трябва да продължи, без да се ангажира със срокове.\n                    \n                    \n                \r\n\"Съжалявам, че Румъния не само замрази реформите, но отвори отново и се върна назад по въпроси, където беше постигнат напредък през последните 10 г.\", заяви първият заместник на Юнкер Франс Тимерманс, който отговаря за наблюдението върху България и Румъния.\n\r\nСпоред Тимерманс най-големият проблем на социалистическото правителство в Румъния е отстъплението в битката с корупцията и с ограничаването на магистратската независимост в резултат на последните промени в закона за съдебната власт.\n\r\nТимерманс дава да се разбере, че не може да става и дума за прекратяване на мониторинга преди Букурещ да предприеме кардинални стъпки да се поправи.\r\n\"12-те препоръки, дадени през януари 2017 г., вече не са достатъчни, за да се изпълни насоката, дадена от президента Жан-Клод Юнкер в началото да мандата му, за приключване на механизма за наблюдение до края на мандата на сегашната Комисия\", обяви Европейската комисия.\n\r\nЮнкер обеща на София и Букурещ сваляне на мониторинга до идната есен, когато трябва да напусне поста си. \n\r\nЗаедно с доклада Еврокомисията издава още 8 допълнителни препоръки на властите в Румъния, които те трябва да изпълнят в добавка към 12-те условия от миналата година, които също се смятат за нереализирани. През януари 2017 г. за десетата годишнина на механизма Брюксел раздаде задачи на София и Букурещ с обещанието, че достатъчен напредък по тях ще позволи прекратяване на наблюдението. \n\r\nНовите цели пред Румъния включват незабавна отмяна на промените, направени в закона за съдебната власт, прекратяване на кадруването на магистрати и обявяване на конкурс за нов професионалист за шеф на агенцията за борба с корупцията, както спешно замразяване на промените в наказателния и наказателно-процесуалния кодекс. \n\r\nМеждувременно Европейският парламент гласува с голямо мнозинство резолюция, в която критикува правителството на премиера Виорика Данчила за предприетите съдебни реформи и за уволняването на шефката на агенцията за борба с корупцията по върховете на властта Лаура Кьовеши. В резолюцията се изразява съмнение, че реформите на социалистическото правителство ще позволят ефективна борба с корупцията и се настоява за засилване на парламентарния контрол върху разузнавателните служба. Осъжда се полицейското насилие срещу гражданските протести срещу законодателните промени, започнали в началото на годината. \n\r\nПозицията на Европарламента беше подкрепена от големите парламентарни групи и само консерваторите и популистите защитиха действията на лявото румънско правителство. Евросоциалистите настояха, че наблюдението на Румъния трябва да се запази, но и да се разпростре и върху всички европейски държави. Според тях Еврокомисията трябва да се заеме с ежегодно следене на спазването на върховенството на закона в 27-те членки, а не само в България и Румъния.\n\r\nОстро критичният доклад и вотът в Европарламента ще задълбочат властовата криза в страната. Румънският президент Клаус Йоханис наля допълнително масло в огъня, предупреждавайки, че страната му не е готова за първото си председателство на Съвета на ЕС, което започва от Нова година. В понеделник в Букурещ Йоханис заяви, че подготовката е \"излязла извън релси\" и че правителството трябва да подаде оставка. Миналата седмица европейският министър Виктор Негреску, който се занимава с подготовката се оттегли, без да обявява публично мотивите си.", "date": "2018.11.13", "title": "Катастрофален доклад на Еврокомисията за Румъния"}
{"url": "https://www.dnes.bg/notifikacii/2018/11/13/ubiecyt-na-mariia-drogiran-dva-dni-se-kril-po-vhodove.393473", "text": "Убиецът на 40-годишната Мария от Горна Оряховица действал под действието на алкохол и наркотици, подтикнат от ревност. Пред разследващите Николай Кънев признал за престъплението.\r\n36-годишният мъж, безработен и криминално обявен, бе задържан в понеделник вечерта в Горна Оряховица, край автогарата.\n\n\n\r\nПрез целия предишен ден, когато бе установено престъплението, се е укривал по входовете на жилищните кооперации, пише \"Труд\".\r\nОт събота вечерта полицията във Велико Търново и Горна Оряховица бе вдигната на крак, а в понеделник в железничарския град пристигнали криминалисти и от София.\r\nПри обход в района на автогарата, екип от полицаи забелязали мъж, който много приличал на издирвания. След като се опитали да го задържат, той им заявил: \"Не съм аз убиецът. Този, когото търсите, се крие във входа на близкия блок\".\r\n                \n                Мъжът посочил мястото и криминалистите спипали Николай Кънев. При задържането той не оказал съпротива.\r\nТрагедията се разигра на 10 ноември, около 17:30 часа. 36-годишният Светльо, който е наркозависим, алармирал, че е намерил в жилището си мъртва 40-годишната жена. Подал сигнал до полицията, а съдебните медици констатирали смъртта, която била настъпила в следствие на множество рани.\r\nСамият мъж, който е открил трупа, е в болница със счупен череп и наранявания от нанесен му побой.\r\nКогато криминалистите отишли в апартамента, установили следи от жесток бой, а помещенията били оплискани с кръв.\r\nПри разпитите задържаният Николай Кънев разказал, че Мария, която е разведена, била негова приятелка. В петък вечерта отишли на гости на Светльо. След като пили алкохол, Мария започнала да се задява със Светльо.\r\nНиколай изпаднал в ярост и между тримата избухнал скандал, който прераснал в меле. Ревнивият мъж се нахвърлил върху стопанина на жилището, а след това започнал да нанася удари на Мария. Жената била пребита с юмруци и ритници и по-късно издъхнала от тежките наранявания.\r\nСлед като установили, че жената е мъртва, Светльо подал сигнал в полицията, а Николай избягал.\r\nОкръжната прокуратура във Велико Търново е постановила той да остане за 72 часа в ареста. Ще бъде поискано от съда налагане на постоянна мярка \"задържане под стража\".", "date": "2018.11.13", "title": "Убиецът на Мария – дрогиран, два дни се крил по входове"}
{"url": "https://www.dnes.bg/cars/2018/11/13/kfn-smetna-80-ot-shofiorite-shte-plashtat-po-malko-s-bonus-malus.393461", "text": "80% от собствениците на автомобили ще плащат по-евтина \"Гражданска отговорност\" с въвеждане на системата \"бонус-малус\", тъй като ще попаднат в бонус-класовете. Това сочат предварителните разчети на Комисията за финансов надзор.\n\n\r\nПод 1% от шофьорите ще бъдат в най-високите класове по малус, които предвиждат оскъпяване с 400%.\r\nПопадането в този клас най-често е следствие на виновно причинена смърт на пътя, уточняват от комисията.\r\nОт КФН вече са започнали интензивни срещи с браншови асоциации и неправителствени  организации във връзка с общественото обсъждане на предложенията.\r\nЦелта е в диалог да се чуят  конструктивни мнения, които да бъдат отразени в окончателния вариант на  системата \"бонус-малус\".\r\n                    \n                    \n                Системата предвижда коригиране на застрахователната премия в зависимост от поведението на водача.\r\nИма седем класа бонус (1-7), които ще се прилагат по отношение на собствениците на автомобили с безрисково поведение на пътя и за които премията ще се намалява. Максималното намаление ще бъде с 25 на сто от базовата премия.\r\nЩе има и дванадесет класа за малус (9-20), които ще се прилагат спрямо собствениците на автомобили с рисково поведение на пътя. За тях премията ще се увеличава, като максималното увеличение ще бъде 400% (четири пъти) спрямо базовата премия.\r\nПри въвеждане на системата всички собственици на моторни превозни средства и автомобили ще бъдат поставени в базовия клас и няма да получават нито увеличение, нито намаление на застрахователната премия.\r\nАко в рамките на една година от започването на системата не са причинени нарушения на пътя, нито са изплащани обезщетения за причинени вреди, съответният собственик или автомобил ще преминава в следващия по-нисък бонус-малус клас и при следващо сключване на застраховката ще получава намаление.", "date": "2018.11.13", "title": "КФН сметна: 80% от шофьорите ще плащат по-малко с \"бонус-малус\"!"}
{"url": "https://www.dnes.bg/cars/2018/11/13/renault-talisman-poluchi-motora-na-megane-rs.393488", "text": "Един от малкото нови модели в средния клас на европейския пазар – Renault Talisman, вече има нова версия – S-Edition, която се задвижва с мотора на Megane RS.\r\nСтава дума за новия 1,8-литров бензинов турбо агрегат на Renault, разработен с помощта на Renault Sport, който дебютира при възраждането на спортната марка Alpine и задвижва новия А110. След това този мотор се появи и при новия Megane RS, сега сменя 1,6-литровия бензинов агрегат с 200 конски сили при Talisman, като се очаква, че това ще се случи и в близко бъдеще при новото Clio RS, когато се появи субкомпактният хотхеч.\n\r\nПри Talisman двигателят е с мощност 225 конски сили и 300 Nm въртящ момент, а големият седан и комби стават вторият модел, който се сдобива с S-Edition след Captur. В случая S-Edition е олицетворение на френската рецепта за автомобил с богато оборудване и амбиции за по-спортно поведение.\n                    \n                    \n                \r\nСъщият 1,8-литров турбо мотор вече се предлага в Германия и в друга версия на Talisman – топ вариантът Initiale Paris.\r\nS-Edition получава и системата на Renault 4Control (4 завиващи колела), адаптивно окачване и черен кожен салон. В същото време 1,6-литровият dCi двигател вече се предлага с мощност 120 и 150 конски сили, като в близко бъдеще той ще бъде сменен от новият 1,8-литров агрегат, който дебютира при фейслифта на Kadjar.\r\n", "date": "2018.11.13", "title": "Renault Talisman получи мотора на Megane RS"}
{"url": "https://www.dnes.bg/stranata/2018/11/13/kafence-kliuki-baba-lalka-i-diado-paco-77-g-semeina-idiliia.393417", "text": "Семейство от Тетевен е най-възрастната двойка на Балканите. Баба Лалка и дядо Пацо живеят в любов и разбирателство вече 77 години.\n\n\r\n\"Запознахме се преди да отида войник. Влязохме в законен брак на 6 февруари 1944 г., а 2 години преди това беше незаконен, между капките\", разказва дядо Пацо пред Нова тв.\r\nБаба Лалка е била работничка на годината в шивашко предприятие, отличена с много ордени, а дядо Пацо - обущар.\r\nПреживели война и смяна на политически режими у нас, те казват, че винаги е имало разбирателство в семейното им гнездо. Общата възраст на двамата е над 190 години.\r\nБаба Лалка сподели, че тайната на дълголетието е много движение и никакви ограничения.\r\n                    \n                    \n                \"Много сме обиколили. Навсякъде сме ходили. 24 години ходим от хижа на хижа. Минахме два пъти Пловдив през Балкана, за да отидем на панаир\", сподели баба Лалка.\r\nДълголетниците нямат никакви оплаквания от живота си и сега. Дядо Пачо всяка сутрин пие кафе навън, а след това пазарува. Баба Лалка посещава местния клуб на пенсионера, където обсъждат политическите въпроси в страната. Тя смята, че една жена трябва да се грижи за себе си и за мъжа си. До ден днешен тя лакира ноктите си и слага червило.\r\nДвойката пази любовта си с взаимно търпение и отстъпки. С чувство за хумор и млади души, двамата вечно влюбени правят планове за 100-годишнината от сватбата им.\r\n ", "date": "2018.11.13", "title": "Кафенце, клюки... Баба Лалка и дядо Пацо – 77 г. семейна идилия!"}
{"url": "https://www.dnes.bg/akoshtete-vqrvaite/2018/11/13/da-si-oblechem-tialoto-v-sportno-eleganten-dreskod.393477", "text": "Често чуваме словосъчетанието \"бизнес дрескод\" и дори сме разказвали подробно за него в \"Облечи си Tialoto\". \r\nСега ще обърнем внимание и на спортно-елегантният дрескод, в който често влизаме, без дори да усетим.\r\nРазбира се, ще представим най-актуалните компоненти от есенната визия, част от колекциите TommyXLewis и Tommy Jeans. \r\n\r\n \r\nЕдно от най-големите предимства на спортно-елегантния дрескод е мултифункционалността на дрехите. Така ризата от колекцията на Tommy Hilfiger и Люис Хамилтън се явява материализиране именно на това качество. Тя съчетава в себе си едновременно няколко цвята, обединени от обща шарка – тази на карето. На пръв поглед дръзката комбинация се оказва изключително практична и носеща духа на дръзката улична мода. Елегантната кройка е \"разчупена\" от спортното допълнение в лицето на качулка с плътни връзки, която позволява комбинацията с класически деним.\r\n \r\n\r\n \r\nНеговата есенна визия има задължително деним. Така, както вече представихме, дънките имат отличителната способност да бъдат подходящи за всяка ситуация. Черният цвят е сред класиките, които „носят“ както на ризи, така и на спортни горнища.\r\n \r\n", "date": "2018.11.13", "title": "Да си облечем tialoto в... спортно-елегантен дрескод"}
{"url": "https://www.dnes.bg/stranata/2018/11/13/mvr-niama-protest-koito-da-razreshava-blokirane-na-pyt.393452", "text": "Предварително заявените в много градове в страната протести преминават при добър обществен ред. Въпреки отделни провокации, които създават напрежение, служителите на реда действат съобразно правомощията си, информират от пресцентъра на МВР.\n\n\n\r\nОт полицията припомнят, че няма протест, който да разрешава блокирането на магистрали и главни пътища, законите трябва да важат за всички и в този смисъл е задължително спазването на дадените от служителите указания.\r\nСнощи, в рамките на протестните действия в са се включили близо 70 моторни превозни средства, като 13 от водачите са блокирали част от пътните артерии. След многократни приканвания да освободят движението и получен категоричен отказ и с цел недопускане на образуване на колони от изчакващи автомобили, полицейските служители осигуриха обходен маршрут за преминаване, посочват от МВР.\n                    \n                    \n                \r\nКъм нарушителите ще бъдат предприети мерки по ЗДвП и Закона за административните нарушения и наказания.\n\r\nПо време на шествието вчера в е нямало сериозни нарушения на обществения ред. В районно управление са били отведени двама 14-годишни младежи, които след снемане на обяснения, са предадени на родителите им.\n\r\nДве нерегламентирано затворени кръстовища и осем установени нарушения на Закона за движение по пътищата е резултатът по време на протестните действия на 11 ноември в . Не са допуснати груби нарушения на обществения ред.\n\r\nВ разрез със законоустановените норми протестиращите са затворили за движение възлово кръстовище, образувано от бул. \"Македония\" и \"Добруджа\" и \"Добрич\", както и кръстовището между път I-7, II-21 и III-213 извън града, което е довело до създаване на напрежение сред водачите. За констатирани нарушения са съставени 8 фиша по Закона за движение по пътищата.\n\r\nОтново на 11 ноември по време на протестните действия от 14 до 21 часа нерегламентирано е била затворена автомагистрала \"\" преди ГКПП-Кулата, което причини затруднение в движението и преминаването през граничния пункт. За часове бяха блокирани и пътища, водещи към Благоевград откъм районите на селата Железница и Церово.\n\r\nПолицейски служители от са предотвратили своевременно задълбочаването на конфликт, възникнал между симпатизанти на политическо движение и други участници в протеста, провел се на 12 ноември. Няма пострадали при инцидента, участниците в него са установени. Във връзка с протестните действия през почивните дни на територията на Варна са санкционирани петима водачи на автомобили по ЗДвП заради възпрепятсване на нормалното придвижване на граждани по пътните артерии на Варна.\n\r\nПри проведените в неделя протестни действия на територията на  на едно лице е било издадено полицейско разпореждане за опит за организиране на незаконосъобразни действия. Заради затваряне на основни пътища в района на Троян са били задържани двама мъже. Образувани са едно досъдебно производство и едно бързо производство за управление на МПС в срока на изтърпяване на принудителна административна мярка за временно отнемане на СУМПС, съставени са и актове по УБДХ, ЗДвП и ЗБДЛ.\n\r\nВъв , при проведеното спонтанно автошествие на 11 ноември, полицейските служители незабавно са създали организация за регулиране на уличното движение и осигуряване на обществения ред. Участниците стриктно са изпълнявали указанията на контролните органи, няма санкционирани.\n\r\nВ понеделник е проведено и шествие, определено като автопоход, разрешено от Община-за пътен възел \"Даскалово\". В хода на протеста е била блокирана автомагистрала \"Люлин\", свързваща с автомагистрала \"Струма\". Полицейските служители са реагирали на изплъзнал се от кордона младеж. След водени преговори движението е възстановено.\n\r\nВ района на , на входа на с. Врачеш, протестиращите, излезли на нерегламентирано шествие, са блокирали движението по пътя. След извършен задълбочен анализ на разпространените кадри са установени към момента 12 от активните участници. Съставени са 3 акта по ЗДвП, 3 акта по Закона за МВР, 2 акта по Закона за Събранията, митингите и манифестациите и 5 предупредителни протокола.\n\r\nПредстои установяване на другите участници и вземане на отношение спрямо тях.\n\r\nПо време на автомотошествието във  протестиращите са затворили главен път I-4 на кръгово кръстовище ул. \"Магистрална\" и ул. \"Краков\" в града и в двете посоки. Проведени са беседи с организатори и участници в протеста, с цел да се предотвратят действия, които нарушават обществения ред и маршрута на движение. Съставени са 12 предупредителни протокола.", "date": "2018.11.13", "title": "МВР: Няма протест, който да разрешава блокиране на път!"}
