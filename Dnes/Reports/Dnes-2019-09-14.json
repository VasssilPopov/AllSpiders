{"url": "https://www.dnes.bg/football/2019/09/14/cska-pobedi-botev-i-nastiga-levski-i-ludogorec.422897", "text": "ЦСКА победи с 1:0 Ботев в Пловдив и записа важна победа в битката за шампионската титла. С този успех армейците се доближиха само на една точка до Левски и на две до Лудогорец. \"Сините\" и разградчани обаче имат мач по-малко.\r\n\r\nЕдинственото попадение в срещата заби Али Соу в 75-ата минута. Като цяло този двубой разочарова, като на терена в Коматево головите положения бяха рядкост, а двата отбора залагаха основно на здрави единоборства и игра в центъра.\r\n\r\nЦСКА обаче търсеше повече трите точки, вкара красив гол и заслужено си взе победата. Ботев от своя страна продължава да разочарова този сезон и логично е в дъното на класирането.\r\n\r\n\r\n ", "date": "2019.09.14", "title": "ЦСКА победи Ботев и настига Левски и Лудогорец"}
{"url": "https://www.dnes.bg/index/2019/09/14/georg-georgiev-gerb-ne-se-strahuva-ot-maia-manolova.422895", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"ГЕРБ не се страхува от Мая Манолова! Заслужили сме доверието на избирателите и сме взели поуки от грешките си!\", каза в студиото на \"Опорни хора\" по зам.-министъра на външните работи и лидер на младежката организация на ГЕРБ Георг Георгиев.\r\n\r\n\"Ние казваме ясно и категорично какво ще правим, докато от БСП залагат на популизма. Досега не сме чули нищо категорично от Мая Манолова, тя не е дала и едно решение за даден проблем\", допълни още той.\r\n\r\n", "date": "2019.09.14", "title": "Георг Георгиев: ГЕРБ не се страхува от Мая Манолова!"}
{"url": "https://www.dnes.bg/politika/2019/09/14/sybor-na-rusofili-rusiia-e-nash-osvoboditel-priiatel-i-brat.422892", "text": "Бъдещето на българо-руските проекти е по-важно. Това заяви лидерът на Национално движение \"Русофили\" Николай Малинов от трибуната на 16 събор на приятелите на Русия край Копринка. \n\r\nТака той обясни отказа си да подкрепи предложенията за ново партийно строителство и преместване на събора в София, които бяха направени днес от негови съратници. Малинов определи предложенията като провокация на врагове, на хора, които не обичат България. \n\r\nВ словото си Малинов подчерта, че проектите \"Турски поток\" и \"АЕЦ Белене\" са резултат от няколкогодишни усилия, които не трябва да бъдат анулирани.\n\n\r\nЗаедно с Николай Малинов на трибуната бяха зам.-председателят на парламента Емил Христов, депутати от БСП и ГЕРБ.\n                    \n                    \n                \n                \n                \n                \r\nПо-рано беше поставено началото на подписка в подкрепа на председателя на Национално движение \"Русофили\" Николай Малинов, който е на свобода срещу гаранция от 50 000 лева, защото тази седмица беше обвинен в шпионаж, предаде БТА.\n\r\nУчастниците издигнаха плакати \"Русия не е заплаха за България, Русия е нашият освободител, приятел и брат\" и подкрепиха акцията \"Аз съм русофил, арестувайте ме!\".\n\r\nБлизо 15 000 хиляди русофили от цялата страна се събраха и този път на събора. 16-то му издание преминава при засилени мерки за сигурност заради опасения от провокации. Мотото тази година е \"Европа е по-силна с Русия\".\n\r\n\r\n ", "date": "2019.09.14", "title": "Събор на \"Русофили\": Русия е наш освободител, приятел и брат!"}
{"url": "https://www.dnes.bg/health/2019/09/14/5-zdravoslovni-prichini-da-hapvate-elda.422669", "text": "Елдата, позната още като гречка, е една от най-полезните зърнени храни, които не съдържат глутен, но е богата на фибри. Консумацията ѝ спомага за подобряване състоянието на кожата, ноктите и косата, благодарение на витамин Е, който се съдържа в нея. Манганът, на който е богата, подобрява кръвообращението, благодарение на което кожата става блестяща и свежа, докато антиоксидантите и флавоноидите забавят стареенето ѝ. Освен това, елдата има нисък гликемичен индекс. Ако все още не сте я направили част от вашето меню, вижте няколко добри причини да го направите.\r\n\r\nАко страдате от наднормено тегло и искате да отслабнете, включете в диетата си каша с елда. Тя е питателна, а в 100 грама сварена елда има само 110 калории. Сложните въглехидрати, които се съдържат в нея, осигуряват енергия и ситост за по-дълго време. Освен това, елдата спомага за елиминирането на токсините. Може да я комбинирате с плодове, мед, ядки, да я добавите към салати.\r\n                    \n                    \n                \n                \n                \n                \r\nЕлдата е богата на важни хранителни елементи като магнезий, желязо, калий, селен. Те укрепват кръвоносните съдове и намаляват риска от развитие на различни патологични състояния. Тази суперхрана съдържа кверцетин, който помага за пречистване на кръвоносните съдове.\r\nРедовната консумация на елда спомага за понижаване на холестерола, благодарение на полиненаситените мастни киселини. Не на последно място, тя е богата на  желязо, което е необходимо за нормалното функциониране на кръвоносната система.\r\n", "date": "2019.09.14", "title": "5 здравословни причини да хапвате елда "}
{"url": "https://www.dnes.bg/obshtestvo/2019/09/14/karakachanov-da-se-vyrne-nabornata-voenna-slujba.422889", "text": "Бивши военнослужещи и бивши служители на МВР се събраха на Втория национален събор на запасните офицери край казанлъшкото село Крън.\n\r\n\"Единството на нацията и държавата е изключително важно. Пожелавам вие да бъдете тези, които да го демонстрирате в обществото и да носите спомена за славната армия на България, за да възпитаваме младото поколение в дух на родолюбие и на патриотизъм и любов към България, поне докато възстановим отново наборната военна служба и младите хора отново се върнат в казармата, за да се научат на ред и дисциплина и да допълнят пропуските си в историята и любовта си към България\", посочи в словото си министърът на отбраната Красимир Каракачанов, патрон на събора.\n                    \n                    \n                \n                \n                \n                \r\nДнес и утре на поляните край селото ще има демонстративни скокове с парашут, демонстрация на бойни техники и на групи за специални операции, както и висш пилотаж със спортен самолет. Ще се проведат и два турнира - по стрелба с пистолет и пневматично оръжие и шахматен турнир.\n\r\nНа открита сцена ще се представят художествени колективи, групи и индивидуални изпълнители от цялата страна, пише БТА.\n\r\nНа 15 септември ще бъде Ден на отворените врати и показ на бойна техника във военното формирование на 61-ва Стрямска механизирана бригада в Казанлък.\n\r\nСледващият събор ще е догодина в Ямбол.\r\n ", "date": "2019.09.14", "title": "Каракачанов: Да се върне наборната военна служба!"}
{"url": "https://www.dnes.bg/index/2019/09/14/koi-gradove-po-sveta-shte-potynat-pod-voda.422684", "text": "Глобалното затопляне е проблем, който се превръща в централна тема на всяко международно събитие. Повишаването на температурите причинява множество проблеми както сред хората, така и в животинския свят.\r\n \r\nАйсбергите се топят с огромна скорост, а нивата на океаните и моретата се покачват. Това се превръща в проблем за ниско разположените крайбрежни градове. Те вече страдат от огромни наводнения, а местните власти търсят варианти за справяне със ситуацията.\r\n \r\nПричините за потъването на градовете са различни. Някои от тях са потърпевши от увеличаването на морското равнище, а други пък са жертва на прекомерното изпомпване на подземни води, което създава промяна в налягането и обема. Това кара земята под къщите да потъне.\r\n \r\nПрез лятото на тази година, наводнения заляха столицата на Индонезия – Джакарта. Това накара президентът на страната да помисли дали не е време друг град да заеме нейното място.\r\n \r\nДжакарта потъва с близо 6,7 инча годишно поради прекомерното изпомпване на подземните води, което създава промяна в налягането и обема, което пък кара земята да потъне. Правителството одобри план, според който столицата ще бъде преместена на остров Ява, който се намира на 100 мили от сегашното местоположение на Джакарта.\r\n \r\nТова е с цел да се спаси 10 милионното население на града. Според данните, този ход ще струва близо 33 млрд. долара и ще отнеме около 10 години. Ако не бъде направен обаче, прогнозите са Джакарта да бъде под вода до 2050 година.\r\n \r\nСтолицата на Индонезия обаче не е единствената с тази съдба. Хюстън, този път наистина има проблем. Градът в щата Тексас потъва заради прекомерното изпомпване на подземните води. Това причинява потъване с близо 2 инча на година, което прави града по-уязвим на природни бедствия.\r\n \r\nВенеция, разбира се, също попада в тази класация. През 2003 година Италия започва изграждането на 78 порти, които ще образуват бариера срещу наводненията.\r\n \r\n\r\n ", "date": "2019.09.14", "title": "Кои градове по света ще потънат под вода?"}
{"url": "https://www.dnes.bg/index/2019/09/14/pargov-shte-vodim-pozitivna-kampaniia-s-realni-resheniia.422896", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Ще водим позитивна кампания с реални решения на проблемите! Няма да повторим грешките от европейската!\", каза в студиото на \"Опорни хора\" по  председателят на столичните социалисти Калоян Паргов.\r\n\r\n\"БСП е консолидирана преди местния вот. Всички подкрепиха кандидатурата на Мая Манолова. Там нямаше разнобой. Вярваме, че тя е кандидатът, с който ще спечелим София!\", допълни още той.\r\n\r\n\r\n ", "date": "2019.09.14", "title": "Паргов: Ще водим позитивна кампания с реални решения!"}
{"url": "https://www.dnes.bg/usa/2019/09/14/trymp-potvyrdi-sinyt-na-bin-laden-hamza-e-ubit.422891", "text": " \r\nАмериканският президент Доналд Тръмп потвърди днес, че синът на Осама бин Ладен - Хамза, е бил убит, съобщиха Франс прес и Ройтерс.\n\r\nЗа смъртта на Хамза, любимия син на Бин Ладен, представян за негов наследник начело на терористичната организация Ал Кайда, бе съобщено в края на юли от американски медии, припомня Франс прес. Американският вестник \"Ню Йорк таймс\" съобщи в електронната си версия, че е възможно Хамза бин Ладен да е бил убит по време на операция, отбелязва ТАСС, цитирана от БТА.\n\r\n\"Високопоставеният ръководител на Ал Кайда и син на Осама бин Ладен, Хамза бин Ладен, е бил убит при контратерористична операция на Съединените щати в региона на Афганистан/Пакистан\", се казва в комюнике на президента Тръмп, в което не се споменава датата на операцията.\n                    \n                    \n                \n                \n                \n                \r\n\"Загубата на Хамза бин Ладен не само лишава Ал Кайда от авторитета му и символичната връзка с неговия баща, но и осуетява важни оперативни дейности на групировката. Хамза бин Ладен е правил планове и работил с различни терористични групировки\", изтъква Тръмп.\n\r\nВ края на миналия месец американският министър на отбраната Марк Еспър стана първият американски служител, коментирал публично информацията за смъртта на Хамза бин Ладен. В отговор на въпрос от излъчвано по телевизията интервю дали Бин Ладен е мъртъв Еспър заяви, че такова е неговото впечатление.\n\r\nМинистърът обаче не даде повече подробности по случая. \"Не разполагам с детайли. А дори и да разполагах, не съм сигурен дали бих могъл да ги споделя с вас\", каза тогава Еспър.\n\r\nАмерикански официален представител заяви пред Ройтерс, че Хамза бил убит преди месеци близо до афганистанско-пакистанската граница. Тръмп бил информиран за операцията по онова време.\n\r\nСмятаният за приемник на Осама бин Ладен, основателя на Ал Кайда, планирал терористичните нападения от 11 септември 2001 г., Хамза бин Ладен бе в черния списък на САЩ на хората, обвинени в тероризъм.\n\r\nВашингтон предложи през февруари награда, достигаща един милион долара, за всяка информация, която би позволила намирането на Хамза бин Ладен, припомня Франс прес.\n\r\nХамза бин Ладен, който е петнадесетото от общо двадесетте деца на Осама бин Ладен, бе лишен през март от саудитското си поданство.\n\r\n ", "date": "2019.09.14", "title": "Тръмп потвърди: Синът на Бин Ладен - Хамза, е убит"}
{"url": "https://www.dnes.bg/obshtestvo/2019/09/14/edna-bylgarka-v-sasht-osyzna-che-obrazovanieto-u-nas-e-na-mnogo-visoko-nivo.422883", "text": "Много неочаквано е да видите изразите мolq и bozhe moi в американска книга. Или пък в сюжета да има българки, имигрирали в Ню Йорк. Това са малка част от българските детайли в интригуващия първи роман на писателката Даниела Петрова Her daughter’s mother („Майката на дъщеря й“).\n\r\nДебютният й роман се прие с голям интерес от американската публика и бе препоръчан от списание „Тайм“, списанието на Опра Уинфри, телевизия NBC, много от най-изявените имена в жанра на психологическия трилър и други. \n\r\nКнигата се появи на пазара на 18 юни на английски език, като в бъдеще ще излезе и на български в България. Разпространява се в големите книжарници или онлайн – в „Амазон“ и големите търговски вериги, пише BG-VOICE.\n                    \n                    \n                \n                \n                \n                \r\n„Още се вълнувам, като видя книгата в книжарниците, дори и на снимка“, казва талантливата писателка. „Честно казано, чувството, когато я видях за първи път, беше много сюрреалистично. Като сън. Един невероятен сън, зa който съм мечтала от дете“, допълва тя.\n\r\nПетрова идва в Щатите през пролетта на 1995 година. „Беше голям културен шок. Не знаех какво е кредитна карта, не бях работила с компютър и дори не бях чувала за интернет и имейл. Международните разговори бяха много скъпи и си позволявах да се обаждам на нашите само веднъж на две седмици. Повечето пъти пращах писма, които отнемаха по две седмици в едната посока. Сега е много по-лесно да се поддържа връзка със Skype и Facebook“, спомня си българката и не пропуска да отбележи, че България винаги е била и ще бъде в нейното сърце.\n\r\nЖивотът на Петрова в България също не е бил лек. „Израснах в София. Родителите ми бяха разведени и ние с майка живеехме с баба ми, дядо ми и вуйчо ми в едностаен апартамент в една стара кооперация в „Банишора“, където нямаше парно и топла вода“, споделя тя. „И до ден днешен няма“, продължава Петрова. Като единствено дете и единствена внучка е била отгледана с любов и внимание. \n\r\nУчилището й върви много и това й помага в бъдеще, а когато била приета в Колумбийския университет, осъзнава, че образованието в България е на много високо ниво.\n\r\n„Започнах да пиша стихотворения в трети клас. Имахме задание в училище да научим стихотворение за децата партизани но аз забравих да се подготвя. Сетих се чак вечерта, като си легнах. Реших да измисля едно стихотворение сама. Не можах да повярвам, когато на другия ден го изрецитирах и никой не позна, че не е истинско. Много ми хареса и продължих да си измислям стихчета. Като тийнейджърка започнах да пиша разкази“, разказва писателката.\n\r\nДокато добие смелост в Америка и започне да пише, Петрова преминава през нелекия път на много други български имигранти. Отначало работи като детегледачка и чистачка, докато следва философия в Колумбийския университет. Вземала е и допълнителни уроци по английски в един от центровете на YMCA (центрове за подпомагане на младежите). После става асистент в една от библиотеките в Ню Йорк, където има възможност напълно да се потопи в богатството на английския език. Работила е и като консултант в Световната банка.\n\r\nПървите й опити в писането са есета и кратки разкази. Някои от тях са публикувани в „Ню Йорк таймс“ и „Вашингтон пост“. „Имам едно есе в „Ню Йорк тТаймс“ по темата за трафика на момичета в Тайланд. Бях изпратена там от вестника с една организация, която се бори срещу трафика. Имам есета и статии на различни теми в други вестници и списания, а също така и разкази, и стихотворения в литературни журнали“, уточнява Петрова.\n\r\nКнигата Her daughter’s mother се появява след тригодишен труд. „Много беше важно за мен България да присъства в нея“, казва с вълнение Петрова. \n\r\nСюжетът ни пренася в живота на две български имигрантки в Ню Йорк. Едната е на средна възраст (Лана), едната е по-млада (Катя), присъства и образът на комунистическа България. Третият основен персонаж е партньорът на по-улегналата жена Лана Тайлър. Линията на разказа се завърта върху изконната тема за майчинството и жертвоготовността на майката в името на нейното дете. Основен момент е невъзможността на Лана да има деца и решението й да ползва донор на яйцеклетка. Загадъчното изчезване на по-младата девойка Катя пък поставя главната героиня Лана пред редица изпитания. Разказът е поднесен от първо лице от гледна точка на всеки един от персонажите. \n\r\nТемата за безплодието е позната на Петрова от личен опит. „С бившия ми съпруг пробвахме с години за дете и опитахме различни лечения, включително и инвитро с яйцеклетка от донор. Така и не се получи, но от този опит се роди идеята ми за романа“, споделя авторката.\n\r\n„През последните години работих като журналист на свободна практика и често интервюирах артистични личности, включително българската оперна звезда Соня Йончева и скулптора Кристо. След едно интервю с една от моите учителки, авторката Къртис Ситенфелд, тя ме попита по какво работя и аз й казах за романа си. Тя ми препоръча няколко агенти, които биха се заинтересували. Първата агентка, с която се свързах, хареса книгата и след три редакции я продаде на издателство „Пътнам“. С редакторката в „Пътнам“ направихме още две редакции. В наши дни един писател има много работа извън самото писане, за да помогне с промоцията на книгите си. Социалните медиите са много важни – Facebook, Instagram, Goodreads, BookBub. Също така интервюта по вестници и списания, радио и, ако си късметлия, телевизия. Да не забравяме изяви по книжарници, библиотеки и клубове за книги както и фестивали на книгата“, издава детайли от кухнята сънародничката ни.\n\r\nВ момента Петрова работи по втория си роман, който е също психотрилър и в който също ще има български елементи. „Действието се развива в Ню Йорк през 90-те години на миналия век и е за една българска емигрантка“, разкрива тя.\n\r\nВ свободното си време талантливата ни писателка обича да чете, да се среща с приятели, да ходи на театър, кино, концерти, или изложби, да се разхожда в парка, както и да кара колело и да практикува йога.\r\n ", "date": "2019.09.14", "title": "Една българка: В САЩ осъзна, че образованието у нас е на много високо ниво"}
{"url": "https://www.dnes.bg/index/2019/09/14/kak-se-stigna-dotam-venecuela-i-kolumbiia-se-gotviat-za-voina.422776", "text": "Отношенията между Венецуела и Колумбия се нажежават, напомнят дори предвоенно време. Каракас обвинява съседната страна в тероризъм на държавно равнище, а Богота - в подкрепа за екстремистка групировка. Колумбия впрочем бе подкрепена от Съединените щати и съюзниците им в Латинска Америка.\n\r\nВенецуелският външен министър Хорхе Ареаса заяви, че терористичните атентати в страната му са подготвени на колумбийска територия, за което има убедителни доказателства. И обеща да внесе съответните факти за разглеждане в ООН. По думите на министъра това ще е \"неопровержима информация, а не абсурдни измислици\" като тези на съседната държава, от години вече обвиняваща президента на Венецуела Николас Мадуро, че подкрепя тероризма.\n                \n                \n                \r\n\"Ще посочим точното местоположение и ще покажем снимки, ще осигурим свидетелски показания, ще разкрием дати, имена и връзки - всичко около терористичните атаки, подготвяни на територията на Колумбия срещу Венецуела\", написа в Тwitter Ареас.\n\r\nОще миналата година Мадуро настоя колумбийските власти да екстрадират група от петима венецуелци, включваща полковника в оставка Освалдо Паломо и Хулио Борхес - един от водачите на венецуелската опозиция, пише Генадий Петров, \"Независимая газета\". Според официален Каракас тези хора са замесени в покушението срещу венецуелския президент от 4 август 2018 г. \n\r\nТогава Мадуро говори на парад по случай 81-ата годишнина на Боливарската национална гвардия и по време на словото му към трибуната се приближиха три дрона, натоварени с експлозив. Снайперисти от полицейския спецназ успяха да ги ликвидират. Впоследствие венецуелските власти твърдяха, че атентатът е подготвен от 25-членна група, провеждала тренировките си на ферма край колумбийското градче Чинакота. Колумбия на свой ред заявяваше, че информацията на Мадуро не отговаря на истината.\n\r\nАреаса си спомни за някогашните обвинения на фона на рязко влошаване на отношенията с Каракас. В края на август Иван Маркес, един от лидерите на групировката Революционни въоръжени сили на Колумбия (ФАРК), заяви, че скъсва мирното споразумение с колумбийските власти и продължава бойните действия, водени от лявото екстремистко формирование в течение на 52 години. \n\r\nМаркес не получи подкрепа от повечето си съратници. Непримирими членове на ФАРК обаче заявиха, че са готови за сливане с т. нар. Армия за национално освобождение, подкрепяна според официална Богота от венецуелските власти. Президентът на Колумбия Иван Дуке обвини Мадуро, че се опитва да провали мирния процес в страната му.\n\r\nВенецуелският държавен глава отвърна с контраобвинения. Като се позова на данни от разузнаването, Мадуро обяви \"оранжев код за заплаха\" в районите, гранични с Колумбия, тъй като съседната страна планирала въоръжена агресия. \n\r\nВенецуелската армия започна на 10 септември военни маневри, които ще траят до 28 септември. Войските тренират действия при евентуално нахлуване на Колумбия. Генералният щаб в Богота заяви на свой ред, че \"няма да се поддава на провокации\".\n\r\nНаред с венецуелската опозиция Иван Дуке бе сред инициаторите за свикване на състоялото се на 11 т. м. заседание на страните от Междуамериканския договор за взаимна помощ (ТIAR), или Пакта от Рио, както още го наричат, тъй като е сключен в Рио де Жанейро през 1947 г. Участници в споразумението са 16 държави от Новия свят. Еквадор, Боливия и Никарагуа са се оттеглили от него, а преди пет години Венецуела също напусна Пакта. Но Хуан Гуайдо, признат през януари от противниците на Мадуро за легитимен президент на страната, отново се включи в договора.\n\r\nПактът от Рио предвижда твърде различни мерки - от санкции до военна помощ, в случай че страни-членки на споразумението станат обект на агресия. Повечето участници в заседанието гласуваха за свикване на специалния консултативен орган. Задачите му включват всестранен анализ на венецуелската криза и възможните мерки за реагиране. Сред 10-те страни, гласували за свикване на консултативния орган, бяха САЩ. Държавният департамент подкрепи резултатите от заседанието на Пакта и подчерта в изявлението си, че действията на Мадуро \"застрашават мира и сигурността\" на страните, граничещи с Венецуела.\n\r\nВ случая става дума само за психологическо въздействие върху Каракас, смята Виктор Хейфец, директор на Центъра за ибероамерикански изследвания в Санктпетербургския държавен университет.\n\r\n\"Малко е вероятно да избухне военен конфликт между Венецуела и Колумбия. Дуке си има достатъчно проблеми днес, включително с въоръжените бунтовнически групировки. А Мадуро чудесно разбира, че бойните действия срещу Колумбия неизбежно ще се разширят и ще предизвикат нахлуване на САЩ. Не са равни и военните възможности на двете страни. Колумбийската армия има повече опит, натрупан в дългогодишната гражданска война. Освен това Колумбия е страна с по-голямо население\", заяви Хейфец пред \"Независимая газета\". /БТА/\r\n ", "date": "2019.09.14", "title": "Как се стигна дотам? Венецуела и Колумбия се готвят за война"}
{"url": "https://www.dnes.bg/stranata/2019/09/14/spirat-dvijenieto-na-gkpp-lesovo-na-16-septemvri.422890", "text": "От 9.00 до 14.00 часа на 16 септември ще бъде преустановено пропускането на леки и товарни автомобили на вход и изход на ГКПП Лесово-Хамзабейли, съобщиха от пресцентъра на МВР.  \r\n\r\nПричината е извършващ се ремонт, разширение и свързаното с това оборудване на граничния пункт.\r\n\r\n ", "date": "2019.09.14", "title": "Спират движението на ГКПП Лесово на 16 септември"}
{"url": "https://www.dnes.bg/world/2019/09/14/v-turciia-arestuvat-223-voenni-zaradi-vryzki-s-feto.422887", "text": "Турските власти издадоха заповеди за арести на 223-ма военни, заподозрени във връзки с Фетхуллахистката терористична организация (ФЕТО), съобщиха световните агенции и турските медии.\r\n\r\nВластите издирват заподозрените в 49 турски окръга и в Северен Кипър, уточнява турската телевизия ТРТ Хабер.\r\n\r\nИздадени са заповеди за задържания на 100 служители от сухопътните сили, 41 служители от военновъздушните сили и 32-ма служители във военноморските сили.\r\n\r\nСпоред турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в Турция през 2016 г., припомня БТА.\r\n ", "date": "2019.09.14", "title": "В Турция арестуват 223 военни заради връзки с ФЕТО"}
{"url": "https://www.dnes.bg/eu/2019/09/14/jyltite-jiletki-otnovo-na-protest-vyv-franciia.422898", "text": "\"Жълтите жилетки\" излязоха на протест във Франция за 44-ти път. В град Нант се стигна до сблъсъци с полицията, след като младежи в черно чупиха витрини и се опитаха да нахлуят в магазини, предаде БНТ.\r\n\r\nНант беше избран днес за национален център на проявите, защото там през юни при полицейска намеса след технопарад загина 24-годишен младеж. Днес полицията предприе превантивни мерки от сутринта.\r\n\r\nВ кофи за боклук бяха намерени 22 коктейла \"Молотов\" и бяха арестувани няколко души, а задържаните до момента вече са 30.\r\n\r\nВ Париж и Лион имаше малобройни и мирни демонстрации. \r\n\r\nСлед месеци на затишие протестите се възобновяват заради пенсионната реформа, която ще отнеме привилегиите на редица категории трудещи се.\r\n ", "date": "2019.09.14", "title": "\"Жълтите жилетки\" отново на протест във Франция"}
{"url": "https://www.dnes.bg/football/2019/09/14/sled-shesta-pobeda-ludogorec-drypna-na-vyrha.422900", "text": "Лудогорец победи с 2:0 у дома Етър в двубой от деветия кръг в efbet Лигата и се бетонира на върха в таблицата. Това беше шести успех за родния първенец този сезон.\r\n\r\nДвубоят започна с надмощие на домакините и в 21-ата минута Жоржиньо пропусна да открие резултата, след като отблизо стреля в тялото на вратаря Христо Иванов. В 29-ата минута Рафаел Форстър шутира опасно от дистанция, но топката излезе на сантиметри в аут. \r\n\r\nПодробности за мача четете на Gol.bg\r\n ", "date": "2019.09.14", "title": "След шеста победа Лудогорец дръпна на върха "}
{"url": "https://www.dnes.bg/index/2019/09/14/syzdadoha-robotizirana-letiashta-riba.422875", "text": "Британски специалисти, почерпили вдъхновение от природата, са създали роботизирана \"летяща риба\", която използва вода от заобикалящата я среда, за да произвежда газ и да се изстрелва във въздуха, съобщава Фокс нюз, позовавайки се на публикация в сп. \"Сайънс роботикс\".\n\r\nРоботът, способен да измине 26 метра във въздуха след \"излитане\", може да се използва за събиране на водни проби в опасна среда, например по време на наводнения, или за наблюдение на океанското замърсяване.\n\r\nРоботизирани помощници, способни да преминават от една среда в друга, са желани в подобни ситуации. Изстрелването им обаче изисква мощ, трудно постижима при малки роботи.\n                \n                \n                \r\nСъздателите на \"летящата риба\" от лондонския Импириъл колидж са изобретили система, която изисква едва 0,2 грама калциев карбид на прах в горивната камера. Единствената движеща се част е малка помпа, която извлича вода от заобикалящата робота среда, например езеро или океан. В резултат на реакцията между водата и калциевия карбид се получава възпламеняващ се ацетилен, който помага на робота да се изстреля във въздуха.\n\r\nСъздателите на \"летящата риба\" с тегло едва 160 грама са я тествали в различна среда. Тестовете са показали, че роботът може да се изстреля от водата дори при сравнително неблагоприятни условия за разлика от други подобни машини.\r\n \r\n/БТА/\r\n ", "date": "2019.09.14", "title": "Създадоха роботизирана \"летяща риба\""}
{"url": "https://www.dnes.bg/politika/2019/09/14/iotova-bylgariia-triabvashe-da-poluchi-zam-predsedatel-na-evrokomisiiata.422878", "text": "Част от наименованията на ресорите, които предложи новият председател на Европейската комисия, ще бъдат коригирани в посока на изясняване задачата на бъдещите комисари, прогнозира вицепрезидентът Илияна Йотова, която е бивш евродепутат.\n\r\n„За първи път в историята на Еврокомисията се направи толкова строга и подробна йерархична система. Никога досега не е имало толкова много заместник-председатели и ми се струва, че един от тези 8 заместници трябваше да бъде българският еврокомисар. България е един добър партньор в ЕС и това го доказахме за всички тези 12 г. членство. Във всички ресори, заемани от български комисари, никога не е имало най-малка сянка на гаф и несвършена работа“, изтъкна Йотова пред БНР. \n                    \n                    \n                \n                \n                \n                \r\nТя отбеляза, че само двама от комисарите на Жан-Клод Юнкер не са зам.-председатели и един от тях е Мария Габриел.\n\n\n\r\nСпоред нея нашият еврокомисар ще се справи с това да бъде заместник-председател, както и с ресора, който получи.\n\r\n„Твърде завоалирани са и бих казала доста поетични наименованията на сегашните ресори в ЕК. Още повече, когато има неизяснено портфолио, когато не са ясни параметрите, които ще работят следващите комисари, така много лесно се размива и отговорност“, каза вицепрезидентът.\n\r\nЙотова допълни, че не може да се слага българският ресор в таблицата „повишение или понижение“: „Той е много сериозен и много ресурсен е, но не е от тези ресори, които ще предопределят политиката на ЕС оттук нататък. Дали Евросъюзът ще продължи на солидарния принцип, или ще надделее схващането на все повече държави, че еврозоната трябва да стане едно ядро, а всички останали – периферия“, каза вицепрезидентъ.\n\r\nЗа случващото се в Българското национално радио\n\r\nЦялата българска общественост се вълнува от случващото се в Българското национално радио и този случай трябва да бъде разплетен докрай, заяви още Илияна Йотова.\n\r\n„Чухме заявленията на ДАНС, на прокуратурата, че ще има пълно разследване на това защо за няколко часа спря ефирът на БНР, което е елемент от националната сигурност. Предварително бих искала да кажа, от всички тези изслушвания, да не се получи така, че истината да остане размита някъде в пространството и във времето, тъй като ние като български граждани чакаме конкретни и категорични отговори“, подчерта Йотова.\n\r\nСпоред нея втората страна на въпроса е за „посегателството върху един български журналист и начина, по който е направено“: „Не съм чула до този момент официалния коментар на генералния директор на БНР. Чух известни обяснения и аргументи от директора в оставка на програма „Хоризонт“, но нито като журналист, нито като гражданин разбрах какви са тези аргументи. Още повече, струва ми се, че е твърде нелепо предложението за всеки репортер в БНР да има един двойник. Това какво означава, че всеки един репортер не отразява действителните събития и злоупотребява с истината в националния ефир и трябва някой да го коригира? Или този някой ще влиза вече с готова своя версия? Това е абсолютно несериозно“, каза Йотова.\n\r\n„Тъй като става дума за БНР, което очевидно и естествено е един много сериозен информационен източник в нашето пространство и за толкова е спечелил доверието си, смятам, че имаме нужда и чакаме тези отговори“, каза Илияна Йотова.\n\r\nЗа шпионския скандал\n\r\nПо повод т.нар. шпионски скандал вицепрезидентът изтъкна, че не може да определи случващото се като скандал по оста София-Москва. „И дано да съм права, защото ние получаваме информация „на час по лъжичка“ и аз не бих искала да влизам в тази спирала и да коментирам всеки нов факт. В качеството си на вицепрезидент не мога да си позволя да коментирам едно или друго становище с ясното съзнание, че всяка моя дума също прави внушение“, заяви Йотова и си запази правото на коментар след края на следствието.\r\n ", "date": "2019.09.14", "title": "Йотова: България трябваше да получи зам.-председател на Еврокомисията"}
{"url": "https://www.dnes.bg/balkani/2019/09/14/agresiia-porno-i-vulgarno-neobuzdanite-rialiti-shouta-v-syrbiia.422879", "text": "Диви нрави, груби обиди, насилие и секс: така изглеждат много от риалити шоутата по сръбските телевизии. Те вървят почти непрестанно. Гледат ги и децата. В Сърбия риалити форматът се превръща във все по-голям проблем, пише .\n\r\nВ едно средностатистическо сръбско домакинство телевизорът е включен почти непрекъснато. Не само възрастните, но и децата прекарват доста време пред малкия екран. На особена популярност се радват различните риалити шоута. А по частните канали те сякаш вървят непрестанно. \n\r\nТрадиционно в тези програми участват доста странни персонажи - като се започне от хора с лабилна психика и се стигне до известни престъпници. \n                    \n                    \n                \n                \n                \n                \r\nДиви нрави, груби обиди, пикантни интимни подробности, насилие и секс спадат към стандартния репертоар на този вид предавания. \n\r\n\"Униженията, които трябва да изтърпят участниците в тези риалити формати, са утеха за собствения мизерен живот, мъките и болките на зрителите\", казва психоложката Александра Джурич, която е написала дисертация по темата. \n\r\nПоследиците за зрителя, еднакво вредни и за възрастните, и за децата, могат да бъдат от различно естество: притъпява се критичното им мислене, засилва се тяхната пасивност, спира се емоционалното и интелектуално развитие на личността.\n\r\n\n\r\nНакратко: необузданите риалити шоута с тяхната агресия, порнографско и вулгарно съдържание представляват задълбочаващ се проблем за Сърбия. Вярно е, че има някаква законодателна рамка, която би могла да ги озаптява. Но проблемът е, че законът предоставя прекалено широко поле за интерпретации. А това позволява на институциите просто да си затварят очите.\n\r\nЗа 33-годишния юрист и активист Саво Манойлович това е неприемливо. Основаният от него през 2015 година Съюз за защита на конституционността и законността настоява за приемането на такива закони за медиите, които не позволяват подобни широки интерпретации.\n\r\nЗа да покаже защо това е важно, Манойлович дава пример с едно сръбско риалити шоу, в което един от участниците заплашил участничка с пистолет. Когато подобна сцена достигне безпрепятствено до дневната на хората, опасността става напълно реална. \"Ако един ученик реши да използва същите методи срещу своя съученичка в училище, той има модел, който вече е виждал по телевизията\", казва младият адвокат.\n\r\nОснованият от него съюз е алармирал различни държавни институции, а за доказателство видеото от сцената с пистолета е било качено в YouTube. Сръбската прокуратура не е реагирала по никакъв начин, а независимата държавна комисия, която следи за спазването на закона в медиите, е отговорила лаконично, че контролирането на онлайн платформи като YouTube не е в нейните правомощия. За Саво Манойлович това е безумна формулировка - все едно да изпратиш на прокуратурата запис на извършено престъпление, а тя да отговори, че не се занимава с филмова критика.\n\r\nСпоред сръбските закони \"възхваляването на насилието по телевизията е наказуемо деяние\", разяснява адвокатът. Същото важи и за случаите, когато зрителят бива подвеждан. Затова Съюзът за защита на конституционността и законноста е организирал подписка с настояване парламентът да прецизира съществуващото медийно законодателство.\n\r\nРазбираемо е, че могъщият собственик на медийния концерн \"Pink\" никак не е доволен от тази инициатива. В Сърбия собствениците са свикнали \"сами да определят как да изглеждат програмите\", казва по този повод Манойлович. \n\r\nПреди 1 година собственикът на \"Pink\" задейства силните си политически връзки, след като министърът на културата открито разкритикува риалити формáта. Тогава лично президентът на страната Александър Вучич и министър-председателката Ана Бърнабич наредиха на министъра да замълчи по темата. Впрочем, всеки ден телевизия \"Pink\" излъчва по 7 часа риалити продукции. Наскоро независимо проучване в Сърбия показа, че хората с нисък образователен ценз, които предпочитат частните телевизионни канали, подкрепят най-силно управляващите. \r\n\n\r\nПрез юни само за четири дни с помощта на доброволци инициативата на Саво Манойлович успява да събере повече от 42 000 подписа. В Сърбия всяка гражданска инициатива трябва да бъде подкрепена от най-малко 30 000 души в рамките на 7 дни, преди да залегне като проектозакон. За сравнение: условието една партия да бъде допусната до участие в избори изисква само 10 000 подписа, а периодът, през който те трябва да бъдат събрани, е много по-дълъг.\n\r\nСаво Манойлович знае, че и този законопроект може да бъде захвърлен в някое чекмедже, където само да събира прах. Затова той е решен да стартира втората фаза от своето начинание - да организира сериозен обществен натиск над институциите. Успехът дотук е допълнителен стимул за него. \"Разбираш, че не си сам и че много други хора в тази страна мислят като теб. И ако успеем да мобилизираме тези хора, тогава победата ни е въпрос само на време\", казва той.\n\r\nЗа управляващите, чиито действия понякога много напомнят на риалити шоу, Манойлович е приготвил ясно послание: \"Парламентът може да отхвърли предложения законопроект само ако законодателният орган е склонен да търпи и толерира закононарушения. Ние не сме част от проблема, а от неговото решение.\"\r\n \r\n   ", "date": "2019.09.14", "title": "Агресия, порно и вулгарно – необузданите риалити шоута в Сърбия"}
{"url": "https://www.dnes.bg/sofia/2019/09/14/12-godishno-dete-postrada-pri-ptp-na-okolovrystnoto.422874", "text": "При тежка катастрофа пострада 12-годишно дете. Пътният инцидент е станал на \"Околовръстно шосе\" посока \"Кремиковци\", съобщава Булфото.\r\nПри сблъсък между два автомобила са пострадали общо трима души, сред които и детето. То е откарано със спешна помощ. Не е ясно какво е състоянието на ранените.\r\n\r\n ", "date": "2019.09.14", "title": "12-годишно дете пострада при ПТП на Околовръстното"}
{"url": "https://www.dnes.bg/index/2019/09/14/manolova-referendum-za-prerabotvaneto-na-bokluka-na-sofiia.422885", "text": "Референдум за преработването на боклука на София поиска Мая Манолова. Тя посети сметището в Долни Богров, където по думите й се заравя висококачествено гориво, получено от преработката на боклук в завода.\n\r\n\"Ако бъда кмет, ще има референдум и гражданите ще кажат да има ли инсталация за горене на боклук, каква да бъде технологията, къде да бъде разположена тя и по какъв начин да бъде осигурено финансирането. Темата е изключително важна за столичани и решението трябва да го вземат те\", обясни Манолова, цитирана от . \n\r\nРешението, което в момента предлага екипът на Фандъкова, е това - заравят се едни пари. А София, въпреки че годишно се харчат над 200 млн. лв. за чистота, чиста ли е, прашна ли е, подредена ли е, в какво състояние са зелените системи, допълни Манолова.\n                \n                \n                \r\n„Сметището в Долни Богров беше затворено през 1997 г. Днес в това сметище се заравя преработен боклук - по-точно висококачествено гориво, което произвежда заводът за преработка на боклук от боклук. В нормалния свят от такова гориво се произвежда енергия. В София висококачественото гориво, резултат от преработката на боклук, се заравя в земята. Ние заравяме пари. Това са парите, с които трябваше да поевтинее парното на столичани според обещанията на кмета Фандъкова“, каза още Манолова. И даде пример, че в сметището в Долни Богров дневно се заравят по 300 т от т. нар. РДФ.\n\n\n\r\n„И както за повечето от нещата в София, и тук плащаме два пъти - ремонт на ремонта, рекултивация на рекултивацията, преработване на преработеното. Веднъж плащаме за преработка на боклука и производство на това гориво - 27 млн. лв. годишно. За това сметище, за заравянето на това гориво, плащаме 3 млн. всяка година. Плюс още близо 6 милиона за горене на останалите количества високотехнологично гориво в циментовите заводи в Северна България. Общо сметката е в размер на 36 млн. лв. Всеки ден на столичани това струва по 100 хил. лв. за преработка на този боклук“, пресметна бившият омбудсман.\n\r\nТя обясни, че с обществена поръчка, която е обявена от Столична община на 19 август, през следващата година тази сметка ще набъбне с 15 млн. лв. годишно и ще стане малко над 50 млн. лв. Поръчката ще бъде отворена на 20 септември. Става въпрос за две поръчки. Първата е за изгаряне на това гориво, а втората е за транспортиране на това гориво, което се произвежда в завода за боклук. Видно от параметрите на тази поръчка изгарянето ще струва на столичани годишно по 15 млн. лв., а транспортът ще струва 5 млн. 27 млн. - заводът за боклук, 3 млн. за това депо - общо 50 млн. лв., цитира данни Манолова.\n\r\nБоклукът на София мирише, но обществените поръчки, свързани с него, вонят, категорична бе Манолова. Намирисват на боклук и на други неща, допълни тя. \n\r\nСтаваме заложници на същото за следващите 5 г. - пак същите ще чистят, пак така ще чистят. Не просто сбъркана система, а една дебела сметка, която плащат столичани. И един много красноречив пример колко непрозрачно и неефективно се харчат парите на гражданите на София, коментира бившият омбудсман.\n\r\nТя отново критикува поръчката за сметосъбирането на столицата. Става въпрос за 500 млн. лв., обявени от кмета Фандъкова в навечерието на изборите, при положение, че договорите на сегашните фирми изтичат след 1 г. „Така и не чух смислен отговор защо е това бързане, но можем да си направим предположенията, предвид факта, че през следващите 5 г. ще почистват същите фирми като сега. Същите фирми от приятелския кръг, както се вижда от отворените вече оферти - има позиции, за които има само по един участник“, обясни тя.\n\r\nЕдинственият ощетен е столичното общинско предприятие, което до момента е чистило 3 района, сега ще чисти само един. Въпреки обещанието на кмета Фандъкова, дадено през 2016 г., че тя ще инвестира и стабилизира това общинско предприятие, за да може общината сама да се включи в сметосъбирането, критикува още Манолова. И разказа, че тогава са отделени 3,5 млн. за закупуване на техника, а резултатът от това обещание и усилия сега бил фактът, че общинското предприятие сега ще чисти само един район - най-трудният \"Красна поляна\".\n\r\nСистемата за управление на отпадъците в София е сбъркана. Това ли е кръговата икономика, зелената икономика, при която харчим пари, за да произведем от боклука гориво, а след това заравяме това гориво в земята в едно сметище, което беше затворено, допълни тя.\n\r\nМанолова се закани, че ако влезе на \"Московска\" 33, ще бъде направена пълна ревизия на цялата система за управление на отпадъците в София. Всичко да бъде извадено на масата, публично и пред всички столичани, защото тези 50 млн. лв. се плащат от тях. Ще бъде направен пълен анализ как работи завода за боклука, какво количество боклук влиза в него, колко РДФ се произвежда, как се оползотворява, колко се гори, колко се заравя, кои са фирмите, които печелят от транспорт и заравяне, обясни тя.\n\r\nИ напомни, че Столична община има намерение да изгради трета фаза - инсталация, която да изгаря това гориво, но Еврокомисията не е одобрила финансирането на този проект. Няма яснота и прозрачност, очаквам общината да разкаже за отговора на ЕК. Но е крайно време да се намесят гражданите, допълни Манолова.\r\n ", "date": "2019.09.14", "title": "Манолова: Референдум за преработването на боклука на София!"}
{"url": "https://www.dnes.bg/index/2019/09/14/fandykova-za-10-godini-zabravihme-krizata-s-otpadycite.422886", "text": "За 10 години забравихме кризата с отпадъците, балирането им и площадките, на които гниеха и миришеше половин София. Това каза кметът на Столична община Йорданка Фандъкова във връзка с критиките от страна на кандидата за кмет на столицата Мая Манолова по отношение на отпадъците, предаде \"Фокус\".\n\n\n\r\n\"Г-жа Манолова е чула част от истината, но може би не знае, че ние имаме разработен проект за изграждане на инсталация с използва не RDF - горивото от завода за отпадъци, с което да, наистина би могло да поевтинее парното, но този проект трябва да се развие, да се защити и да се получи финансиране, което се случва в момента. Вероятно също така не знае, че от 2009 г. започнахме проекта за рекултивация на проекта в Долни Богров, който предстои да завърши през следващите години“, каза Фандъкова.\n                \n                \n                \r\n„Бих се радвала много да чуя предложения на решения на проблемите. Спомням си много добре г-н Станишев преди години береше макове на поляната, на която днес сме изградили най-модерния завод за преработка на отпадъци, който е втората фаза на цялата инсталация и разбира се, предстои и трета фаза. Ще се радвам много, ако имаме възможност да видим и гората, която следва да израсне, след като приключи рекултивацията на депото на Долни Богров\", заяви още Фандъкова.\n\r\nВъв връзка с идеята на Манолова за референдум по темата за заравяне на отпадъците Фандъкова припомни, че за 10 години е забравена кризата с отпадъците.\r\nЗамириса на лъжи от изявленията на „независимия“ кандидат на БСП за кмет на София Мая Манолова, която по червена традиция открива предизборната си кампания с манипулации по темата отпадъци. Това пък се посочва в позиция на групата на ГЕРБ в Столичен общински съвет относно изявления на кандидата за кмет на София Мая Манолова. \n\r\n„Липсата на компетентност и непознаването на този въпрос ясно личи от направените изказвания, в които се повтарят старите тези на столетницата. Очевидно стриктно се изпълняват условията за подкрепа, поставени от Корнелия Нинова. Явно г-жа Манолова не знае, че в момента рекултивираме старото депо от времето на социализма край Долни Богров с цел превръщането му в зелена площ“, посочат от ГЕРБ.\n\r\n„Заравянето на пари“ се извършваше до 2009 г., когато 100% от отпадъка се депонираше или балираше и складираше в различни квартали с риск за здравето на софиянци. По това време управляващата БСП саботираше изграждането на завода с всички средства, а г-жа Манолова се изявяваше като нейно острие. Днес депонираме само 15% от отпадъците, а останалата част се оползотворява. Ефективното използване на РДФ ще се осъществи в София с изграждането на трета фаза от системата, която ще произвежда електрическа и топлоенергия\", пише още в позицията.\n\r\n„Целият процес по проектиране и изграждане на системата за третиране на отпадъци премина през обществени обсъждания с граждани, консултиране с европейските институции, водещи експерти, както и през оценка на въздействието върху околната среда.\r\nЧист, зелен и подреден град постигаме с прилагането в София на най-добрите и доказани европейски практики в управлението на отпадъците и развитието на кръгова икономика“, заявяват от ГЕРБ.\n\r\n ", "date": "2019.09.14", "title": " Фандъкова: За 10 години забравихме кризата с отпадъците!"}
{"url": "https://www.dnes.bg/index/2019/09/14/kiira-naitli-e-rodila-vtoroto-si-dete.422877", "text": "Актрисата Кийра Найтли е родила второто си дете от съпруга си Джеймс Райтън, съобщи в. \"Дейли мейл\".\n\r\nЩастливите родителя бяха видени да се разхождат с бебето в количка в Лондон. Кийра Найтли изглежда в добра форма, макар и бледа, и в хубаво настроение.\n\r\nПрез май Кийра Найтли потвърди, че е бременна и демонстрира растящия си корем на парти на \"Шанел\" в Париж. Тя беше видяна за последно бременна в Лондон миналия месец.\n\r\nПрез януари актрисата призна, че майчинството е предизвикателство и съчетаването на кариерата с грижите за дъщеря й никак не е лесно. Тя обърна внимание и върху физическото и психическо изпитание, свързано с него.\n\r\n\"Не мисля, че признаваме през какъв физически и емоционален маратон преминават жените, когато стават майки - каза Кийра Найтли пред сп. \"Баланс\". - Нормално е да се каже това. То не означава, че не обичам детето си. Само признавам, че липсата на сън, хормоналните промени, промяната в отношенията със съпруга ми са неща, които ме карат да се чувствам, сякаш се провалям ежедневно. Трябва да си напомням, че не съм се провалила, че правя, каквото мога, но не е лесно\".\n                \n                \n                \r\nТя описа раждането като \"бойно поле\" и каза, че от жените се очаква \"да крият болката си\". След това разказа какво точно е преживяла, с кръвта, болката, шевовете, писъка на бебето и деформираната му главичка.\n\r\nСъпругът на Кийра Найтли - Джеймс Райтън, е музикант. Двамата сключиха брак във Франция през май 2013 г. Дъщеричката им Еди се роди през 2015 г. \r\n \r\n/БТА/\n\r\n ", "date": "2019.09.14", "title": "Кийра Найтли е родила второто си дете"}
{"url": "https://www.dnes.bg/world/2019/09/14/goliam-pojar-na-ostrov-kefaloniia-evakuirat-turisti.422893", "text": "Горски пожар бушува на популярния сред туристите гръцки остров Кефалония. Пламъците са се разпространили в близост до жилищни сгради и хотели. \r\n\r\nВластите са предприели превантивна евакуация. Близо 200 души са били извозени на безопасно място с автобуси, съобщи . \r\n\r\nМестни медии съобщават, че десетки туристи не са били склонни да напуснат. Не се е стигнало до напрежение. \r\n\r\nНяма данни за пострадали хора. На място са изпратени пожарни екипи, както и хеликоптер. В борбата със стихията са се включили и доброволци.\r\n\r\n ", "date": "2019.09.14", "title": "Голям пожар на остров Кефалония, евакуират туристи"}
{"url": "https://www.dnes.bg/balkani/2019/09/14/skopie-otricha-vsichko-svyrzano-s-bylgariia-na-tiahna-teritoriia.422881", "text": "Без съгласие по въпроса за личността на Гоце Делчев приключи 7-ото заседание на смесената комисия по исторически и образователни въпроси между България и Северна Македония, което се проведе тази седмица в София.\n\r\nСлед края му снощи съпредседателите на комисията Драги Георгиев и проф. Ангел Димитров обясниха, че дискусиите са били много емоционални, но без постигането на конкретен резултат.\n\r\nПред БНР проф. Димитров коментира, че „за да има мост, трябва да има здрави основи“.\n\n\n\n\r\n„В нашата работа не трябва да мислим за компромиси и преговори – тези думи употребяват нашите колеги, а за сериозна научна дискусия, в която решенията се вземат на базата на научните факти, на сериозната научна документация и изследвания. Само така може да изградим онези основи, по които да градим моста на приятелството и добросъседството“, каза Ангел Домитров.\n                    \n                    \n                \n                \n                \n                \r\nСпоред него „нашите колеги се придържат към едни постулати на интерпретация, която е идеологически мотивирана и толкова упорито се опитват да защитават тези позиции, че нещата започват да приличат на изразяване на една негативна енергия“.\n\r\n„Казах им вчера, че проявяват една логика на отрицанието на всичко, свързано с България и българско, което да бъде на територията, някога на Македония, сега на Северна Македония“, отбеляза проф. Ангел Димитров.\n\r\nТой допусна обаче, че теоретично дори и нещо погрешно или конфликтно може да бъде основа за по-нататъшно развитие в добра посока: „Само че аз съм твърде умерен оптимист“.\n\r\n„След 3-месечна пауза нашата 7-ма среща може да бъде определена като най-безрезултатна и най-разочароваща. Очаквахме след тази дълга пауза една позитивна енергия от колегите. Енергия имаше, но в обратната посока…Нашите колеги са прекомерно сдържани в готовността да коригират идеологически мотивираната интерпретация на миналото“, посочи съпредседателят на българо-македонската смесена комисия. \r\n ", "date": "2019.09.14", "title": "Скопие отрича всичко, свързано с България, на тяхна територия!"}
{"url": "https://www.dnes.bg/stranata/2019/09/14/ponijavat-se-temperaturite-v-nedelia-sutrinta-i-do-6-c.422882", "text": "През нощта над страната ще е предимно ясно. Минималните температури ще са от 12 - 15 градуса по поречието на Дунав и Източна България, където ще духа до умерен североизточен вятър, до 6 - 10 градуса в югозападните котловинни райони от страната.\n\r\nУтре ще е преобладава слънчево време. В Централна и Източна България ще духа слаб до умерен вятър от изток-североизток. Дневните температури слабо се понижат и максималните в страната ще са предимно между 24 и 29 градуса.\n\r\nПо Черноморието ще бъде предимно слънчево. Ще духа умерен вятър от изток-североизток. Дневните температури ще се понижат и максималните ще са между 23 и 25 градуса, близки до температурата на морската вода. Вълнението на морето ще бъде 2-3 бала.\n                    \n                    \n                \n                \n                \n                \r\nВ планините ще бъде предимно слънчево. Ще духа умерен вятър от север-североизток. Максималната температура на височина 1200 метра ще е около 17 градуса, на 2000 метра - около 11 градуса.\n\r\nСледващата седмица ще започне с предимно слънчево време и с високи за септември температури. В понеделник вятърът за кратко ще се обърне от запад-северозапад, до вечерта - от юг, и през деня отново бързо ще се затопли, но сутринта ще бъде хладно с минимални температури между 8 и 13 градуса, по Черноморието до 15 -17 градуса. \n\r\nВъв вторник в Дунавската равнина вятърът от запад-северозапад ще се усили. Максималните температури в по-голямата част от страната ще бъдат между 28 и 33 градуса.\n\r\n ", "date": "2019.09.14", "title": "Понижават се температурите в неделя, сутринта и до 6 °C"}
{"url": "https://www.dnes.bg/crime/2019/09/14/velosipedist-na-19-g-zagina-pometen-ot-vrystnik-s-kola.422884", "text": "Младеж на 19 години загина на път за болница, след като е бил пометен от връстник, управлявал мерцедес. Инцидентът е станал около 13 часа в пловдивското село Стряма, съобщи МВР.\r\n\r\nМладежът карал колелото си, когато бил връхлетян от автомобила. Зад волана шофьорът бил на същата възраст. \r\n\r\nНа път за болницата колоездачът е починал. Няма данни за употреба на алкохол и наркотици от страна на шофьора, уточниха от полицията.\r\n\r\nВодачът на мерцедеса е задържан за 24 часа, причините за инцидентът се изясняват в досъдебно производство.\r\n ", "date": "2019.09.14", "title": "Велосипедист на 19 г. загина, пометен от връстник с кола"}
{"url": "https://www.dnes.bg/eu/2019/09/14/nikoi-v-27-te-ot-es-ne-iska-da-tlaska-britancite-kym-propastta.422377", "text": "Докато из цяла Европа кипи недоволство от кризата във Великобритания с Brexit, Франция и Холандия заговориха за възможността ЕС да отхвърли евентуално искане на премиера Борис Джонсън крайният срок за раздялата да бъде продължен и след датата 31 октомври.\n\r\nНо макар и търпението в столиците на 27-те останали членки на съюза да е на привършване, едва ли са много хората, вярващи, че лидерите им ще тласнат Обединеното кралство към хаотичен Brexit, от който ще пострадат и техните икономики, пише Ройтерс.\n\r\nВисокопоставен европейски дипломат заяви, че изявленията на френския и холандския министър може би са били насочени към вътрешната аудитория предвид това, че драмата с Brexit буди все по-голямо недоумение в Европа. Възможно е и това да е било предупреждение от тяхна страна към Великобритания, че тя трябва да ускори усилията да бъде постигнато споразумение на време за крайния срок 31 октомври.\n\n\n\r\n                    \n                    \n                \n                \n                \n                Дипломати и други официални лица заявиха, че 27-те ще искат доказателства, че възможно отлагане на Brexit няма просто да донесе още три месеца боричкания в Лондон и продължаване на безизходното положение, които накрая да доведат до Brexit без споразумение.\n\r\nЕвентуални избори във Великобритания, които изглеждат много вероятни, ще бъдат достатъчни, за да ги убедят, че сегашната динамика подлежи на промяна.\n\r\n\"Никой в 27-те от ЕС не иска да тласка британците към пропастта, но зад искането трябва да стоят добросъвестни подбуди\", заяви високопоставен европейски дипломат. \"В Брюксел винаги е имало виждане, че например едни избори биха били основание за продължаване на срока\", добави той.\n\r\nБританският парламент прие законопроект, задължаващ Джонсън да осигури отлагане на напускането на ЕС на заседанието на Европейския съвет следващия месец, ако не постигне споразумение.\n\r\nМакар премиерът да заяви, че е по-добре да \"лежи мъртъв в канавка\", отколкото да поиска такова нещо, малкото възможности, с които разполага да избегне отправянето на подобно искане, включват оставка и нарушаване на закона.\n\r\nВ неделя френският външен министър Жан-Ив Льо Дриан заяви, че така, както стоят нещата, ЕС няма да разреши продължаване на срока, а холандският министър на външната търговия Сигрид Каг каза в интервю от вчера, че Brexit \"без сделка\" може да е по-добър вариант от ново отлагане.\n\r\nДържавите от ЕС ще понесат щети, равняващи се на около 0,5 процента от брутния си вътрешен продукт, ако Великобритания излезе без споразумение, заяви през април Международният валутен фонд.\n\r\n\"От един момент нататък несигурността, свързана с евентуално влошаване, може да се окаже по-добра като вариант от продължаване на несигурността без никакви нови перспективи\", каза Каг пред холандския всекидневник \"Финансиеле дагблад\".\n\r\n\"За ново отлагане ще е нужно добро основание. Трудно е да се каже какво би било то. Засега британците не са представили никаква алтернатива на споразумението за Brexit, което вече е на масата\", допълни тя.\n\r\nДжонсън настоява \"предпазният механизъм\" за ирландската граница да отпадне от Споразумението за излизането, което предишният министър-председател на Великобритания Тереза Мей договори с ЕС.\n\r\nСпоред този предпазен механизъм Обединеното кралство остава в митнически съюз с Брюксел, \"докато\" не бъде намерена алтернативна формула за избягване появата на физическа граница между британската провинция Северна Ирландия и членката на ЕС Република Ирландия.\n\r\nДвайсет и седемте осигуриха на Великобритания отсрочка от март до октомври с целта да дадат на Лондон повече време да постигне споразумение за преходния период след Brexit.\n\r\nСпоред предишно изказване на френския президент Еманюел Макрон 31 октомври ще бъде окончателният краен срок. Въпреки това в Брюксел надделява мнението, че ако Лондон поиска ново отлагане, държавите членки ще се съгласят на такова с цел избягване на икономическия шок при излизане без споразумение.\n\r\nВчера ирландският финансов министър Паскал Донахю, чиято страна ще бъде най-тежко засегната сред 27-те, ако Великобритания напусне без споразумение, заяви, че Дъблин ще бъде за отлагане на крайния срок. Но въпреки всичко изявленията на Льо Дриан и Каг породиха съмнения дали на следващата си среща на 17 и 18 октомври евролидерите автоматично ще дадат съгласието си за отлагане.\n\r\n\"Ако Лондон поиска продължаване на срока, за да предотврати напускане без споразумение, е трудно да си представим как 27-те биха могли да откажат. Въпреки това недоволството сред 27-те от хаоса в Обединеното кралство расте\", каза европейски дипломат в Брюксел.\n\r\nСред лидерите на останалите 27 държави членки на ЕС не е имало официална дискусия за това дали ще одобрят отлагане, защото за да има такава, трябва първо да постъпи искане от Великобритания.\n\r\nСпоред дипломати, ако Великобритания все пак поиска отлагане, отговорът ще зависи от това какви ще бъдат целите на това отлагане.\n\r\n\"За да има продължаване на крайния срок след датата 31 октомври, е нужно във Великобритания да бъде планирано някакво демократично събитие например избори или нов референдум\", каза високопоставено официално лице, имащо пряко отношение към преговорите за Brexit.\n\r\n\"После за ЕС няма да има никакъв проблем да продължи времето за преговори\", добави той. \"Но продължаване при сегашните условия, при които няма никаква промяна, е трудна задача\", заяви източникът. \r\n/БТА/", "date": "2019.09.14", "title": "Никой в 27-те от ЕС не иска да тласка британците към пропастта!"}
{"url": "https://www.dnes.bg/za-da-se-razbirame/2019/09/14/6-znaka-che-triabva-da-prekratite-vryzkata.422674", "text": "Когато си търсим нов партньор, ние се надяваме да намерим някого, с когото да имаме съвпадения. Допирни точки, различни определени навици. Следим за всичко това. Но понякога не забелязваме някои знаци, които са сигнал, че този партньор не е подходящ. Неглижираме ги, оправдаваме го, чакаме да мине време...\r\n\r\n\r\nВ началото на връзката и особено ако имаме съмнения дали партньорът ни не се среща с друга, проверяваме телефона му. Искаме да разберем с коя си пише, дали пази снимка на бившата си.\r\nТъй като доверието е фундамент на връзката, замислете се, когато той отказва да ви покаже телефона си, дали действително не ви мами. В крайна сметка, ако няма от какво да се притеснява, защо да не ви го покаже?\r\n                    \n                    \n                \n                \n                \n                \r\nВ една връзка, всеки има право на лично пространство. Това обикновено е времето само за нас, в което се забавляваме с приятели, спортуваме, отдаваме се на хобито си и т. н. Когато той има своето лично време, споделя ли ви как го е прекарал или с изненада научавате от друг, че истината за прекараното време е съвсем друга?\r\n\r\nОще един знак, че е добре да прекратите връзката си е невъзможността му да бъде искрен с вас. Когато му задавате едни и същи въпроси за определено нещо или пък ви разказва една история няколко пъти, но всеки път я изменя, това е показател, че не може да му се има доверие.\r\n", "date": "2019.09.14", "title": "6 знака, че трябва да прекратите връзката "}
{"url": "https://www.dnes.bg/obshtestvo/2019/09/14/pazaryt-na-bulki-sred-romite-kalaidjii-veche-v-socialnite-medii.422880", "text": "10 000 евро струва едно калайджийско момиче от \"добро семейство\" на пазара за булки в Бачковския манастир, където ромите се събират веднъж в годината. Там се уговарят доста сватби, а парите играят твърде важна роля.\n\r\nМомичетата на ромите калайджии вече намират съпрузи не на традиционните пазари, а в мрежата - дигиталните технологии постепенно изместват традициите, пише „Бадише Цайтунг\", който в обширен репортаж разказва за събора край Бачковския манастир.\n\r\n10 000 евро - толкова струва едно калайджийско момиче от \"добро семейство\" на съборите, които традиционно се правят и на Голяма, и на Малка Богородица - тъй като някои следват Юлианския календар, а други се придържат към Григорианския. И на двата празника към манастира се насочват млади ромски момичета и момчета - да се запознаят и евентуално да уговорят сватба, информира \"Бадише цайтунг\", цитиран от .\n                    \n                    \n                \n                \n                \n                \r\nМладите са се постарали да изглеждат максимално добре -  един кандидат-жених например е облякъл златиста тениска, с която се старае да привлече вниманието на момите. След запознанството започват преговорите и ако любовта се окаже взаимна, те се довършват при бащата на бъдещия младоженец. До сватба се стига, само ако се постигне споразумение за цената, обяснява обширен документален филм на телевизия „Арте\", посветен на пазара на ромските булки в България\r\n\n\r\nНай-важният критерий в патриархалната система на калайджиите е девствеността на булката, която трябва да е на възраст между 14 и 18 години – такава е обичайната възраст за женене при калайджиите. А мома, която не е девствена, не струва почти нищо в очите на калайджиите.\n\r\n\"Когато са девствени, не знаят какво е да бъдеш с друг мъж. Ако имат само един мъж в живота си, няма да търсят други, а ще си останат с него\", казва 50-годишният Стоян Димитров, който е приседнал в една от близките кръчми.\n\r\nПри калайджиите все още го има и ритуалът с показването на окървавения чаршаф след първата брачна нощ - като доказателство за девствеността. Но има и още една причина за женитбите на толкова ранна възраст: младите момичета знаят твърде малко за външния свят. \"Още не са си отворили очите\", казва Пашко, братовчедът на Стоян. Защото ако момичетата видят, че биха могли да се омъжат и за други, извън клана на калайджиите, и дори да водят един доста по-добър живот, може и да не искат повече да ходят на пазарната сгледа.\n\r\nМладежите също са подложени на натиск - за калайджиите в България, които по информация на телевизия ЦДФ са към 18 000, е характерна ендогамията, т.е. женитбата в рамките на собствената социална група. Кандидат-женихът трябва да има работа, кола и шофьорска книжка, но мнозина не отговарят на тези изисквания - затова се случва да отвличат харесаните моми.\r\n\n\r\n\"Трябва да вземеш жена със същата кръв\", отбелязва Пашко. Самият той има сериозен проблем - влюбил се е в румънка, докато майка му му е подбрала подходяща жена, но пък тя е твърде скъпа. Пашко разказва за миналото си, част от което е минало в затвор в Мюнхен след спор с един афганистанец; за склонния си към насилие баща, какъвто бил и вторият му баща; за брат си, които продавал крави и магарета, които обаче принадлежали на съседите…\n\r\n\"Въпросът е да намериш някого, с когато да можеш да ядеш хляб и сол\", казва Пашко - като един вид обещание за лоялност. Пашко знае обаче, че сватбите в повечето случаи се уреждат с пари. А майка му, която той много обича, вече била склонила да не го кара да се жени за калайджийка.\n\r\n„Традициите в Бачково, както и на другите подобни сгледи обаче постепенно отмират - младите вече не разчитат на \"пазарните\" сватби, а използват Facebook, Viber или WhatsApp. В ерата на социалните медии пазарът на булките се е изместил от манастира в мрежата\", пише Бадише Цайтунг.\n\r\n \r\n   ", "date": "2019.09.14", "title": "Пазарът на булки сред ромите калайджии – вече в социалните медии"}
{"url": "https://www.dnes.bg/politika/2019/09/14/nenchev-zadava-se-tejka-politicheska-kriza.422894", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Задава се тежка политическа криза. Шпионска афера или нещо много по-сериозно. Национално предателство? Тепърва ще се изяснява\", каза в студиото на \"Опорни хора\" по ившият министър на отбраната Николай Ненчев.\r\n\r\n\"Очевидно е, че български организации работят в тясно сътрудничество с руски представители, за да извадят България от ЕС и от НАТО. Целта на \"шпионският скандал\" е местния вот\", каза още той пред Ганиела Ангелова.\r\n\r\n\r\n ", "date": "2019.09.14", "title": "Ненчев: Задава се тежка политическа криза"}
{"url": "https://www.dnes.bg/index/2019/09/14/liubovnicite-ot-modena-sa-bili-myje.422888", "text": "Скелетите на двама души, погребани в древността, хванати за ръка, наричани \"Любовниците от Модена\", са на мъже, съобщи АФП.\n\r\nУчени от университета на Болоня използваха нов метод, за да определят пола на скелетите, като анализираха протеини в зъбния емайл.\n\r\n\"Любовниците\" са починали в периода от 4-и до 6-и век.\n\r\n\"Когато бяха открити, медиите веднага приеха, че това е двойка - мъж и жена, макар и лошото състояние на костите да не позволяваше да бъде определен полът\", пишат учените в сп. \"Нейчър\".\n\r\nНачинът, по който е положена двойката, \"представлява израз на обвързване между двама души\" и не е бил честа практика, уточняват учените.\n                \n                \n                \r\n\"Любовниците от Модена\" са открити през 2009 г. в некропола Сиро Меноти заедно с още 11 скелета, някои от които с травми, приличащи на военни. Затова е възможно двамата \"любовници\" да са били бойни другари, или приятели, загинали заедно. Възможно е и да са били роднини - братя или братовчеди. Да са били любовници, е малко вероятно заради отношението към хомосексуалността по онова време.\r\n/БТА/\r\n \r\n", "date": "2019.09.14", "title": "\"Любовниците от Модена\" са били мъже"}
{"url": "https://www.dnes.bg/index/2019/09/14/gyrciia-i-turciia-igraiat-opasna-igra-koiato-moje-da-dovede-do-voina.422652", "text": "Докато двама пилоти стоят в хладната си стая и гледат гръцка сапунена опера, алармата започва да звъни. Секунди по-късно те са сложили екипировката си и вече са на борда на своите военни самолети F-16. Целта им е да изгонят турските натрапници от въздушното пространство на Гърция.\r\n“В продължение на 30 години сами трябва да се справяме със съседите си над Егейско море“, казва командирът на базата полковник Димитрис Джанопулос пред Vice. \r\nВсеки ден изтребителите на двете регионални сили участват в учебни битки над източните граници на Гърция. Те тренират „техническото убийство“ - когато пилотът е насочил ракетите си срещу противника. Само натискането на един бутон дели този опасен танц от избухването на война.\r\n                \n                \n                На плещите на гръцките въоръжени сили пада да отблъскват все по-агресивната и настъпваща Турция.\r\nНапрежението между двете държави не е ново, но с откриването на богати находища на нефт в Източното Средиземноморие, се променя баланса на силите в региона. И то в момент, когато видимото откъсване на Турция от НАТО предизвиква тревога във Вашингтон и Атина.\r\n\"Имам чувството, че когато някой важен дипломат в Турция направи изявление, той винаги говори за война, казва новият министър на отбраната на Гърция пред Vice News. - Война в Сирия. Война в Близкия изток. Война в Егейско море. Ако това не е агресивна риторика, не знам какво е\".\r\nПрез последните няколко години Гърция, Кипър и Израел се обединяват – те провеждат серия от мащабни военни учения, насочени към засилване на сътрудничеството между техните въздушни и военноморски сили. А едновременно с това се стремят към изграждането на тръбопровод, който да пренася новооткритият нефт и газ, за да се намали зависимостта на Европа от Русия. Но тези действия имат и друг контекст – местните лидери са недоволни от образа на Ердоган като виновник за нестабилността в региона.\r\n\"Искаме мир. Не искаме никакъв конфликт. Но за да запазим това, което имаме, трябва да заявим уверена и решителна позиция срещу турското поведение, каза министърът на отбраната Панагиотопулос. - Страхувам се, че няма друг начин.“\r\nНо Ердоган не прави нещата лесни. Той затопли отношенията си с Русия и възнамерява да купи руските комплекси  С-400, както и военните самолети СУ-57. Президентът на Турция също така продължи със заплахите да нахлуе в Североизточна Сирия, където американските войски са разположени редом с бойци от Сирийските демократични сили.\r\nВ този контекст нарастващите отбранителни отношения между Съединените щати и Гърция, изразяващи се в даряването на оборудване, засиленото обучение и нарастващото използване на стратегически атрактивни съоръжения като комбинираната въздушна и военноморска база в залива Соуда в Крит, могат да се тълкуват като потенциална резервна опция в случай, че връзката на Америка с Турция бъде разрушена без възможност за поправяне.\r\n\"Източното Средиземноморие в продължение на много години беше прието за даденост“, заяви Джефри Пайт, американският посланик в Гърция. По думите му обаче, днес в региона има силно присъствие – руско, американско,китайско и иранско. Но отношенията между Гърция и САЩ не трябва да се приемат като провокация от Ердоган.  Според Пайт, именно Турция ще върне региона в по-спокойните дни.\r\n\"САЩ се надява, че Турция отново ще се превърне в стабилизиращ фактор и ще изостави ролята на дестабилизираща сила“, казва той. Но гръцките власти не са толкова оптимистично настроени: \"Трябва да сме подготвим за развитието на всеки един сценарий.", "date": "2019.09.14", "title": "Гърция и Турция играят опасна игра, която може да доведе до война"}
{"url": "https://www.dnes.bg/index/2019/09/14/vyv-virtualniia-sviat-geimyrite-v-bg-pecheliat-nad-4-mln-dolara.422842", "text": "Над четири милиона долара – такава е равносметката на българския професионален геймър Иван Бориславов Иванов, по-известен в средите с псевдонима MinD_ContRoL, за последните пет години. Според справка в сайта esportsearnings.com той е участвал в общо 61 турнира, от които е спечелил общо 4 483 493 долара. Големия си пробив MinD_ContRoL прави през 2017 г., когато с отбора си Team Liquid печелят едно от най-оборотните международни състезания - The International. Само от него Иванов печели 2 млн. долара.\n\r\n\"Светът на електронните спортове е интересен и вълнуващ. Често любовта към видеоигрите води много от геймърите към професионална реализация. Те започват да играят в онлайн турнири, които ги водят към международната сцена. Някои от тях като The International 2019 са с наградни фондове от 30 млн. долара“, съобщиха експерти от сферата на електронните спортове, пише \"Монитор\".\n                \n                \n                \r\nИванов, който е специалист в играта Dota2, категорично е най-успешният български геймър, като попада и в световния топ 10. Към момента той е на осмо място по печалби от любопитната си професия. Капитанът на неговия Team Liquid – германецът Куро Такхасоми (с псевдоним KuroKy), е шести в класацията с общи печалби в размер на 5 128 788. Той е участвал в общо 104 турнира. „Златото“ пък е за датчанина Йохан Съндстейн. От 108 турнира той е спечелил близо 7 милиона долара.\n\r\nСтотици българи са опитвали късмета си като професионалисти в електронните спортове. Болшинството от тях далеч не достигат до милионни печалби. Средно от заниманието си те изкарват по 132 хиляди долара. Сред най-често играните електронни спортове от наши сънародници са Dota2, Counter-Strike: Global Offensive, League of Legends, World of WarCraft, Hearthstone и др.\n\r\nБългария, впрочем, има повод за гордост, когато става дума за електронни спортове. През 2003 г. страната ни става едва третата в света, която признава тяхното значение, като създава и федерация, посветена на тях.\n\r\n„Много хора си мечтаят за такава професия. Отстрани изглежда, че да играеш игри, както и да стриймваш, е лесна работа, но всъщност изисква много труд, дисциплина, тренировки, участие в турнири, работа с феновете, събития и т.н.“, казват ни още запознати със сферата. 10 часа тренировки на ден, казват в средите, са оптималният минимум, с който един геймър се подготвя за професионалната esport сцена, като някои ентусиасти прекарват и двойно повече време на денонощие в игра. Въпреки че преобладава мнението, че геймърите нямат допирни точки с атлетите, електронните спортове не само придобиват все по-голяма популярност както у нас, така и на международно ниво, но и постепенно започват да се третират наравно с футбола, баскетбола, бейзбола и др. „Електронните спортове изглежда се вписват безпроблемно в останалата част от нашата традиционна атлетика. Има повече прилики, отколкото разлики.\r\nПодобно на традиционните, и електронните спортове събират студентите заедно. Имат треньор, развиват роли и учат на работа в екип“, гласи мнението на Ранди Симински, атлетичния директор в Щатския университет на Ню Йорк в Кантон. Нещо повече, сред недостатъците на кариерата в електронните спортове и тук е сравнително краткият професионален път. Според данни на изданието Ranker средностатистическият професионален геймър се „пенсионира“ в средата на 20-те си години, защото рефлексите и сръчността му са намалели до този момент и не могат да бъдат сравнявани с тези на по-младите им колеги.\n\r\nКогато включим в общата картина и ентусиастите, които играят непрофесионално, средната възраст на геймърите – според изследване на екипа на ESL (Electronic Sports League) в Югоизточна Европа – достига до 35 години. Проучване, проведено от ESTAT през 2015 г., обаче показва, че 71,9 на сто от българските геймъри са на възраст между 18- и 23-годишна възраст. Повече от половината от тях казват, че се забавляват с видеоигри от повече от десет години. 38% пък предпочитат да играят през нощта. Макар на световно равнище процентното съотношение между мъже и жени геймъри да е в относителен баланс с разлика от под 10 на сто, в България повечето от ентусиастите на тема видеоигри са мъже. Едва 11,6% от геймърите са жени.\n\r\nВсе повече българи проявяват интерес и на другия фронт – тяхното създаване. Само през последните пет години – от 2016 г. насам, са основани над 17 родни компании, които разработват видеоигри сочат неофициални данни от анкета, проведена от Game Dev Summit сред българските студиа. Общо на пазара функционират над 60 фирми, като голяма част от тях са инди (малки, независими) студиа, които работят с до 5 служители. Палитрата от заглавия, които всички те създават, е голяма. Няма един конкретен жанр, в който се специализират родните game dev професионалисти, като проектите им са образователни, екшън приключенски, мултиплейър, игри с виртуална реалност, стратегии, мобилни игри, пъзели, интерактивни наративни заглавия и т.н. Сред успешните продукции на българските студиа са например: Haemimont Games, Tzar:The Burden of the Crown (броени месеци след създаването й са продадени над 50 000 игри само в Испания), Imperia Online (има над 1 милион инсталирания само от Google Play), Guns and Robots (през 2016 г. се отчита с 1 милион играчи), Dust And Salt и мн. др. У нас имаме офиси и на световноизвестни студиа, като Ubisoft, Creative Assembly, Gameloft, които също имат много успешни игри. Пример за това е Ubisoft Sofia, чиито кадри участват дейно в разработката на изключително популярната игра Assassin’s Creed. „Последното постижение е участието в разработката на Assassin’s Creed Origins. Имахме и водеща роля в разработката на митологичното DLC на Assassin’s Creed Origins – The Curse of the Pharaohs, както и на Assassin’s Creed Rogue Remastered“, хвалят се от българския офис на Ubisoft.\n\r\nСамият успех на дадена видеоигра пък е субективно понятие. „За много малки indie студиа успех значи поне да не са на минус. За големите компании едва ли има формула, по която да изчислим успеха – продажби, редовни играчи и т.н. Браншът е изключително разнообразен и е трудно да бъде сложен в стандартна рамка“, казват още от Game Dev Summit. Основен проблем в сферата продължава да бъде пиратството като все още и у нас много потребители предпочитат да изтеглят играта от торент сайтове, вместо да си я купят.\r\nФизическата продажба на заглавието обаче е само един от начините за печалба от видеоигра. Предпочитан метод е и внедряването на „вътрешни покупки“ (in-app products) в самата игра с цел напредване в нивата, подобряване на героите в игрите и т.н. Средна цена трудно може да се определи, като проучване на „Монитор“ показва, че има „артикули“, които се котират и на цени до 700 лв.\r\nИма, разбира се, и заглавия, които не залагат подобни предмети за закупуване. Относно колко струва изработването на една игра – категоричен отговор на този въпрос също няма. Причината – всичко зависи от предварително поставените цели и типа на разработваната игра - може да е малка флаш игричка, направена за 3 дни от двама ентусиасти, или AAA заглавие, направено от огромно студио с 300+ човека.\r\nСред тях може да има както програмисти, така и аниматори, специалисти по наративите на игрите, продуценти и много, много други. От особено значение са и тестерите на заглавията. Срещу средна заплата от около 600 лв. у нас тяхната работа включва проследяването на възможните развития на сюжета в самата игра, като те следят за бъгове в играта, нарушаване на графиката и т.н.", "date": "2019.09.14", "title": "Във виртуалния свят: Геймърите в BG печелят над 4 млн. долара"}
{"url": "https://www.dnes.bg/stranata/2019/09/14/vypreki-zakanata-pyrvi-ucheben-den-v-sotiria-shte-ima.422850", "text": "Въпреки, че родителите в сливенското село Сотиря заплашиха, че няма да пуснат децата си на училище, ако не се засили полицейския контрол в района, първи учебен ден все пак ще има, съобщава \"Дарик\".\r\nЗаканата беше предизвикана от трагичната смърт на 7-годишната Никол, както и последвалото блудство с 8-годишно момиче. \n\n\n\r\nМестните също така настояват да няма съкратено производство и намаляване на присъдите, когато става дума за тежки престъпления. По думите на кмета Димчо Георгиев, общият брой на подписалите я е над 10  хил. души, а на 18 септември предстои петицията да бъде внесена и в  Народното събрание.\n                    \n                    \n                \n                \n                \n                \r\nОчаква се близо 60 да са първокласниците тази година в ОУ \"Паисий Хилендарски\" в Сотиря, а общият брой на учениците е 420. Учебният процес ще започне нормално там, каза директорът на училището Жени Георгиева.\r\nПо думите й, първи учебен ден ще има. \"Родителите са абсолютно спокойни, защото знаят, че при нас е най-сигурното място в цялото село. Изградили сме такива близки връзки със семействата, които ни вярват, така че ние сме сигурни, че няма да се стигни до никакви проваляния на първия учебен ден, както и протести.\"\n\r\nСпоред Георгиева, вече е осигурено засилено полицейско присъствие, каквото беше искането и на протестиращите родители, които заплашиха, че ако не се увеличи нивото на сигурност, те няма да пуснат децата си на училище. Общината работи и по инсталирането на видеонаблюдение.\r\n \r\n ", "date": "2019.09.14", "title": "Въпреки заканата: Първи учебен ден в Сотиря ще има"}
{"url": "https://www.dnes.bg/index/2019/09/14/karl-lagerfeld-edna-ikona-edna-viziia.422681", "text": "Цвят, много блясък, флорални принтове и шапките на Стивън Джоунс – така си представя пролет-лято 2020 Марк Джейкъбс.\r\n \r\nЕдноименната модна къща следва креативния си директор и неговия подход на истински моден експериментатор.\r\n \r\nСамият Джейкъбс е истинска цветна личност и това личи и от профила му в Instagram. Пъстри, цветни кадри, които като че се пренесоха на модния подиум.\r\n \r\nСамият Марк Джейкъбс оглави класацията на Vanity Fair за Най-добре облечен на 2019 година.\r\n \r\n\r\n \r\nСледващите две години стилът му не търпи трансформации. Дизайнерът се придържа към абсолютната класика в комбинациите, а ветрилото все така е неизменна част.\r\n \r\n\r\n \r\nПрез следващите две години започва да се създава тренд. Всички очакват края на ревюто му, в което той застава до Наоми Кембъл. Някои от модните критици залагат, че изборът му на визии е съвсем умишлен и с цел да насочи вниманието където иска – не върху себе си, а върху своите творения.\r\n \r\n \r\n\r\n \r\nПрез 2004 година се откроява огромната разлика във визията на Карл Лагерфелд. Той застава до Жан-Пол Готие, но този път много по-различен от преди. Макар да запазва присъствието на черно-бялата комбинация, слънчевите очила са с различна форма и вече погледите са привлечени от дръзките и масивни аксесоари, които той поставя.\r\n \r\n", "date": "2019.09.14", "title": "Карл Лагерфелд - една икона, една визия"}
{"url": "https://www.dnes.bg/eu/2019/09/14/erdogan-finansovata-pomosht-ot-es-za-bejancite-ne-stiga.422849", "text": "В интервюто си за Ройтерс, дадено в двореца \"Долмабахче\" в Истанбул, турският президент Реджеп Ердоган съобщава още, че в телефонния си разговор с президента на САЩ Доналд Тръмп двамата обсъдили и установяването на зона за сигурност по 450-километровата турска граница със Сирия от река Ефрат до границата с Ирак - район, контролиран от подкрепяните от САЩ кюрдски \"Сили за защита на народа\". Последните Анкара смята за терористи.\n\r\n\"Този мирен коридор е много важен. Ние няма да позволим \"коридор на терора\" по нашите граници и за тази цел ще предприемем всички необходими стъпки\", подчертава Ердоган в интервюто си за Ройтерс.\r\n                    \n                    \n                \n                \n                \n                \"Именно Турция води борба с тези терористични групи... Ние сме ваш партньор в НАТО. Давате им оръжия безплатно, а не искате да ги продавате за пари за ваш натовски съюзник\", отбелязва Ердоган, визирайки американските въоръжени доставки за кюрдските сили.\r\n\"Вече ни омръзна да обясняваме това... Мисля, че Тръмп ще ни разбере\", изтъква турският президент. Той повтаря също така предупреждението си, че Анкара ще бъде принудена да пусне сирийските бежанци на нейна територия да тръгнат към Европа, ако западните страни не й предоставят по-голяма помощ и не подкрепят плановете й за зона за сигурност (по границата), където да бъдат настанявани сирийците.\r\n\"Ако не приемете този \"бизнес\", ние ще отворим вратите и ще пуснем (бежанците) от там да поемат накъдето искат\", предупреди Ердоган.\r\nУстановяването на такава зона, широка 20 мили ( 32 км) откъм на сирийската страна на границата ще позволи на намиращите се в Турция бежанци \"да се завърнат по техните земи, и ще позволи да бъдат посрещнати всички техни нужди - от образование, здравеопазване, подслон.Това ще им позволи да поемат живота в собствените си ръце и да скъсат с живота на палатки\", добави той, цитиран от БТА.\r\nЕрдоган отново посочи, че финансовата помощ, която Турция получава от ЕС, не е достатъчна да облекчи бремето от намиращите се там 3,6 млн. сирийски бежанци, избягали в Турция след избухването на гражданската война в тяхната страна през 2011 г. Анкара казва, че е похарчила 40 млрд. долара за подслоняването на сирийците, а сделката с ЕС е само за 6 млрд., които са малко и постъпват бавно.", "date": "2019.09.14", "title": "Ердоган: Финансовата помощ от ЕС за бежанците не стига!"}
{"url": "https://www.dnes.bg/notifikacii/2019/09/14/silno-zemetresenie-udari-turciia-tazi-sutrin.422857", "text": "Земетресение с магнитуд от 5.1 по скалата на Рихтер е регистрирано в Турция в 6:03 часа местно време (8:03 българско време), показва справка на официалната интернет страница на Европейския средиземноморски сеизмологичен център.\r\n\r\nЕпицентърът на труса е бил на 93 км северно от Анкара и 9 км югоизточно от град Черкеш, с дълбочина от 5 км под земната кора.\r\n\r\nЗа сега няма данни за жертви, като щетите от труса още се уточняват.", "date": "2019.09.14", "title": "Силно земетресение удари Турция тази сутрин"}
{"url": "https://www.dnes.bg/televizia/2019/09/14/aktrisata-veronika-kastro-se-sboguva-s-karierata-si.422851", "text": "Вероника Кастро - звездата на сериала \"Богатите също плачат\", слага край на творческата си дейност, съобщи ТАСС.\r\n\"Сбогувам се с това, което толкова обичах - професията си, на която посветих 53 години, благодаря за всичко\" - написа Вероника Кастро в Instagram.\r\nКастро, която е на 66 години, не посочва причините за решението си. Тя споменава само, че е уморена от \"агресията и издевателствата\".\r\nНапоследък мексиканските медии писаха, че Вероника Кастро е сключила брак с телевизионната водеща Йоланда Андраде. Тя категорично опроверга това.\r\nВероника Кастро се изявяваше и като певица - издала е повече от 20 албума, припомня БТА.", "date": "2019.09.14", "title": "Актрисата Вероника Кастро се сбогува с кариерата си"}
{"url": "https://www.dnes.bg/notifikacii/2019/09/14/vreme-za-vaksini-uslojneniiata-ot-gripa-opasni.422853", "text": "Сега е времето на ваксините. Усложненията от грипа са много опасни. Мерките трябва да се вземат преди да е дошъл сезона на грипа. \n\r\nОбикновено той започва през ноември, а пикът е през януари. Очакват ни обичайните четири щамове, с леки изменения”. Това заяви проф. Тодор Кантарджиев от Националния център по заразни и паразитни болести по повод предстоящия сезон на вирусите пред Нова тв.\r\n\r\nПо думите му грипната ваксина има трайност около година и половина. \"Това обаче не значи, че е невъзможно да се разболееш. Ваксината намалява възможността да се заразиш, но не я премахва напълно. Тя помага да прекараш по-леко болестта\", допълни Кантарджиев.\r\n\r\nПрофесорът препоръчва хората да мият ръцете си често и да ползват антибактериални кърпички.", "date": "2019.09.14", "title": "Време за ваксини: Усложненията от грипа - опасни!"}
{"url": "https://www.dnes.bg/health/2019/09/14/5-znaka-che-e-vreme-da-se-pogrijite-za-zdraveto-si.422823", "text": "Знаете ли, че според Световната здравна организация, 1 от всеки 4 възрастни не си осигурява  достатъчно физическа активност. Работим на крак или зад бюро, хапваме нездравословно, не ходим достатъчно пеш. Липсата на редовна физическа активност ни излага на редица рискове. Сред най-сериозните са сърдечносъдовите заболявания.\r\nКои са знаците, че е време да започнете да спортувате и да се храните здравословно, вижте в следващите редове.\r\n\r\nКолко често тъгата е част от вашето ежедневие? Едни от признаците, че е време да направите някои промени в начина ви на живот е честата смяна на настроенията, загуба на интерес към любимите ви неща, към ежедневните дейности, безсъние, липса на енергия и умора, преяждане.\r\n                    \n                    \n                \n                \n                \n                За съжаление, невинаги обръщаме внимание на тези симптоми и те могат да се задълбочат. От друга страна, редовната физическа активност и промяната в начина на хранене, допринасят за това да се чувстваме много по-добре, да повишим своята активност на различни нива.\r\n\r\nНамалената физическа активност и нездравословното хранене в комбинация с ежедневния стрес, могат да допринесат за появата на ракови заболявания. Обикновено хората, които имат намалена  физическа активност и лоши хранителни навици, страдат от наднормено тегло. То може да предизвика хронични възпаления в тялото, които са предпоставка за рак.\r\n", "date": "2019.09.14", "title": "5 знака, че е време да се погрижите за здравето си "}
{"url": "https://www.dnes.bg/index/2019/09/14/osydiha-na-6-godini-zatvor-myja-ubil-vencislav-marginov-v-sautport.422860", "text": "Съдът в Англия прати в затвора мъжа, който уби 51-годишният българин Венцислав Маргинов пред двамата му сина, след финала на Шампионска лига. \r\nПрестъплението се случи на първи юни в Саутпорт. Убиецът Джеймс Гелинг удря Маргинов в задната част на главаа. По-късно фенът на \"Ливърпул\" умира в болницата. \n\r\n\"Ти си един хулиган, който си търси белята. Хората правят обстановката в градовете като Саутпорт толкова враждебна в петък и събота вечер\", заяви съдията, докато обявяваше, че Гелинг ще прекара останалите шест години в затвора.\r\nМаргинов и 32-годишният му убиец гледали мача между \"Ливърпул\" и \"Тотнтъм\" отделно. По-късно пътищата им се пресекли. Гелинг взел кокаин, тръгнал зад Маргинов, докато българинът кротко вървял в група с други хора, включително двамата му сина. \r\n                \n                \n                Убиецът не бил сам. Свадата започнал негов спътник, който ударил един от синовете на Маргинов. След това Гелинг ударил българина толкова силно, че той паднал на земята и ударил главата си сериозно.\r\n\"Той дори не знаеше, че го нападат. Нямаше никакъв начин да се защити\", казва свидетелят по делото Джеймс Хинтън.\r\nГелинг е познат на полицията още от 11-годишен. Малко след като напада Маргинов, отива в близък бар. Хората там казват, че той се забавлявал, дори се смеел.\r\nПо-късно пред полицията заявил: \"Не ми пука дали ще живее или ще умре в болницата, той е ранен за цял живот, зеленчук. Не ме интересува.\"\r\n ", "date": "2019.09.14", "title": "Осъдиха на 6 години затвор мъжа, убил Венцислав Маргинов в Саутпорт "}
{"url": "https://www.dnes.bg/mestni-izbori-19/2019/09/14/fandykova-pri-greshki-sym-se-razdeliala-s-hora.422859", "text": "\r\nНовата учебна година в София започва с нова сграда на Първа английска гимназия. \"Строим общо 10 училищни сгради с 5 нови физкултурни салона. Това е резултат и посока - да поддържаме духа на София, да възпитаваме и образоваме нашите деца\", заяви кметът Йорданка Фандъкова пред БНТ.\r\nПо думите й, за последните 10 години в столицата е имало наложена скорост на промяната, каквато не е имала до този момент. \"За да продължи развитието на София е нужно да продължим промяната на града - с новите проекти, идеи, с обновен екип, с хора, които са готови да работят за София - това ме мотивира. Ние излизаме с конкретни проекти, конкретен план за действие.\", коментира тя. \n\n\n\n                    \n                    \n                \n                \n                \n                \r\nФандъкова коментира и смяната на хора от екипа си и призна, че е имало грешки и пропуски в работата. \"Разбира се, че се допускат и грешки, правят се и пропуски. Аз съм сменяла хора от екипа, публично, ясно съм се разделяла с хора, когато има грешка или има загубено доверие. Новите приоритети и проекти имат нужда от нова енергия и нови хора.\", каза кметът и допълни - Не е тайна за никого, че нашите опоненти работят с внушения, без конкретика. Когато има съмнения, аз веднага съм сезирала органите. Корупцията се бори по този начин, а не с внушения\".\r\nФандъкова обясни, че приема сериозно всички опоненти, защото всеки от тях излиза със своята биография, опит, идеи.\"Всички те са достойни с това, че са решили да излязат, да се борят за града\", увери тя. \n\r\nКандидатът за кмет на ГЕРБ коментира и въпроса дали е готова да се изправи на балотаж срещу основния си опонент Мая Манолова. \"Нямам илюзията, че кампанията ще бъде лесна. За мен никога тази позиция никога не е била за власт - тя ти позволява да работиш за промяна, за развитие, да работиш за хората. Нямам притеснения за сметището в Долни Богров. Това е сметището, което рекултивираме\", категорична е Фандъкова.\n\r\nТя коментира и изграждането на третия лъч на метрото в София. \"Метрото е стратегически проект на града, който променя средата, променя кварталите. Краят на октомври е срокът за завършване на строителните дейности. Това ще стане, след което ще продължат тестовете на влаковете, така че първата отсечка - от Красно село, до бул. \"Владимир Вазов\", ще започне да функционира само до няколко месеца. Имаме готовност за още пет отсечки\". \n\r\nОтносно мерките за по-чист въздух в София, Фандъкова заяви, че началото е поставено с подмяната и модернизацията на автобусите от градския транспорт, което е намалило 2,5 пъти вредните емисии. Тази година за първите шест месеца имаме намаление с 1/3 на замърсяването в сравнение с миналата година, допълни Фандъкова.\r\n ", "date": "2019.09.14", "title": "Фандъкова: При грешки съм се разделяла с хора"}
{"url": "https://www.dnes.bg/obshtestvo/2019/09/14/protestyt-na-medicite-nujna-e-podkrepa-na-nacionalno-nivo.422856", "text": "\r\n\"Медицинските  сестри излязоха на безсрочен протест и разпънаха палатка пред  парламента с искане за достойно заплащане и спешна реформа в сектора, но  все още чакаме да се случи нещо\", съобщи за БНТ проф. Станка Маркова,  почетен председател на Асоциацията на професионалистите по здравни  грижи.\n\r\n\"От 15 години ние имаме закон и бих казала браво на тези момичета, но те  откъдето отиват, ние от там се връщаме. Още през 2007 г. направихме  10-хиляден протест, смениха министъра като резултат. Така че, чакаме  години наред да се случи нещо. В дългите години на борба ние разбрахме,  че първо трябва диалог и да се опитаме да постигнем нещо, макар и бавно,  макар и трудно\", уточни тя.\n                    \n                    \n                \n                \n                \n                \r\nСпоред проф. Маркова заплащането на медицинските служители зависи от  синдикатите, така че е въпрос на подкрепа на национално ниво.\n\r\n\"Няма изградена система колко струва труда на лекаря, колко струва труда  на сестрата, така че цялата система е сбъркана. Трябва една коренна  реформа в здравеопазването.\r\nТрябва да се направи наистина така, че да има една висока стартова  заплата за младите хора, които заминават\", категорична е проф. Маркова, и  допълни, че \"този протест е политически проект. Корнелия Нинова и Мая  Манолова първо говориха само за лекари, след това изведнъж се сетиха за  нашето съсловие, че е най-многобройно\".", "date": "2019.09.14", "title": "Протестът на медиците: Нужна е подкрепа на национално ниво"}
{"url": "https://www.dnes.bg/zvezdi/2019/09/14/otchaianata-sypruga-felisiti-hyfman-vliza-v-zatvora.422862", "text": "Актрисата Фелисити Хъфман беше осъдена на 14 дена затвор, защото е платила 15 000 долара, за да бъдат фалшифицирани приемните тестове за университета на голямата й дъщеря, съобщиха световните информационни агенции.\r\nФелисити Хъфман ще трябва да плати и 30 000 долара глоба, както и да отработи 250 часа обществено полезен труд.\r\nПрез май Фелисити Хъфман, станала известна със сериала \"Отчаяни съпруги\", се призна за виновна по обвинението, че е платила 15 000 долара на човек от фирма, специализирана в подготовка за тестовете САТ за прием в американските университета, за да бъдат повишени резултатите на дъщеря й.\r\nАдвокатите на Фелисити Хъфман настояваха вместо на затвор, тя да бъде осъдена условно, да положи обществено полезен труд и да плати глоба от 20 000 долара.\r\n                    \n                    \n                \n                \n                \n                Прокурорът поиска един месец затвор. Фелисити Хъфман каза, че приема наказанието и се извини на съпруга и дъщеря си, предаде БТА.\r\nТя ще трябва да се яви в затвора на 25 октомври. Повече от 30 родители, сред които и актрисата Лори Лафлин, са обвинени по същото дело. Фелисити Хъфман е първата осъдена. \r\n ", "date": "2019.09.14", "title": "\"Отчаяната съпруга\" Фелисити Хъфман влиза в затвора"}
{"url": "https://www.dnes.bg/stranata/2019/09/14/kamion-plamna-i-zatvori-platnoto-na-am-marica.422863", "text": "ИР се запали на магистрала \"Марица\", платното към Свиленград е затворено. Инцидентът е станал на 61 километър край Харманли, предаде \r\nПламъците бързо са обхванали целия камион, който превозвал спрейове лак и варели.  От високата температура те са се взривили. \r\nВ района на пожара има запалени сухи треви. Няма пострадали при инцидента.", "date": "2019.09.14", "title": "Камион пламна и  затвори платното на АМ \"Марица\""}
{"url": "https://www.dnes.bg/za-da-se-razbirame/2019/09/14/pette-sporazumeniia-na-don-migel-ruis-za-poveche-shtastie.422819", "text": "Животът е толкова динамичен, че понякога попадаме в капана на цялата тази динамика, забравяйки за себе си. Това може да има негативни последствия за личността ни. Започваме да изпитваме апатия към любимите ни неща, проявяваме завист, не виждаме път пред себе си. Хубавото е, че сме заобиколени от мъдрости и вдъхновения, които ни помагат да преоткрием себе си.\r\nДнес от рубриката на Az-jenata.bg споделяме петте споразумения на дон Мигел Руис. Те са точно онази формула, която ни зарежда с позитивизъм.\r\n\r\nИзползвайте силата на словото само в услуга на истината и любовта. Говорете по същество. Казвайте само това, което имате предвид. Избягвайте да употребявате словото по какъвто и да било начин срещу себе си или срещу другите.\r\n                    \n                    \n                \n                \n                \n                \r\nНищо от това, което другите правят, не е заради вас. Всичко, което те вършат или говорят, е проекция на собствената им реалност, на собствения им сън. Когато сте имунизирани срещу чуждите мнения и действия, вече няма да бъдете жертва на ненужно страдание.\r\n\r\nНамерете куража да задавате въпроси и да изразявате точно онова, което наистина искате. Общувайте с другите ясно, за да избегнете недоразумения, негативни емоции и проблеми. Дори това единствено споразумение има силата да промени изцяло живота ви.\r\n", "date": "2019.09.14", "title": "Петте споразумения на дон Мигел Руис за повече щастие "}
{"url": "https://www.dnes.bg/world/2019/09/14/iemenski-buntovnici-husi-otgovorni-za-pojara-v-aramko.422868", "text": "Йеменските бунтовници хуси поеха отговорността за две нападения с дронове над две петролни инсталации на \"Арамко\" в източната част на Саудитска Арабия, предадоха Асошиейтед прес, БТА и Ройтерс.\n\r\nГоворител на хусите заяви по тяхната сателитна телевизия \"Ал Масирах\", че бунтовниците са изпратили десет безпилотни самолета да нападнат петролно поле и рафинерия. Той предупреди, че нападенията на хусите срещу Саудитска Арабия ще зачестят, ако войната в Йемен продължи.\r\nВодена от Саудитска Арабия коалиция воюва с хусите в Йемен от март 2015 г.\r\n ", "date": "2019.09.14", "title": "Йеменски бунтовници хуси отговорни за пожара в \"Арамко\""}
{"url": "https://www.dnes.bg/obshtestvo/2019/09/14/pedofilyt-v-sliven-e-edva-edin-ot-580-osydeni-no-v-neizvestnost.422845", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Според разследването на BBC Даниел Ериксън-Хъл е само един от близо 580 осъдени педофили, чието местонахождение е неизвестно на британските власти, съобщава Bulgaria ON AIR. \n\r\nСред тях са хора с присъди за изнасилване, сексуални посегателства срещу деца и притежание на детска порнография. За проблема се заговори активно през последните години. \n\n\n\n\n\r\nПрез февруари независимо разследване разкри, че стотици британски педофили напускат страната и отиват в държави, в които законната възраст за полов акт е по-ниска, или просто могат по-лесно да стигнат до своите жертви.\n                    \n                    \n                \n                \n                \n                \r\nА през май от Националната агенция за борба с престъпността обявиха, че броят на британците със сексуален интерес към деца може да е 7 пъти по-голям от официалния.\n\r\nСтряскащото число идва след разследване в интернет сайтове за педофили в тъмната мрежа. Там са идентифицирани близо 144 хиляди профила на британски граждани. \n\r\nРъководителят на агенцията призова за допълнителни близо 3 милиарда паунда за следващите 3 години, които да помогнат в борбата с организираната престъпност. \n\r\nОт неправителствени организации настояват технологичните компании да въведат задължителни механизми за защита на децата в интернет.\n\r\n\r\n ", "date": "2019.09.14", "title": "Педофилът в Сливен е едва един от 580 осъдени, но в неизвестност"}
{"url": "https://www.dnes.bg/stranata/2019/09/14/rev-na-motori-vmesto-klaksoni-pyrvata-rokerska-svatba-v-plovdiv.422843", "text": "\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Чопър вместо лимузина, кожено яке вместо воал и рев на мотори вместо клаксони – такава беше атмосферата на първата рокерска сватба в Пловдив. \n\r\nИлиян и Таня избраха петък 13, за да си кажат заветното \"Да\" на първата мото сватба в Пловдив, предава .\n\r\nМинути преди 16 часа младите пловдивчани пристигнаха с бял чопър, придружени от най-верните си приятели, също с мотори. Красивата булка бе в бяла рокля, но с кожено яке. Той – с елегантен костюм, но с каска. \n\r\nМоторите обградиха младоженците и ритуалната маса, която бе извадена пред дома им. За да бъде всичко в тематиката на рока, сватбеният марш звучеше в рок вариант. Дори водещата на церемонията бе с кожен тоалет и ръкавици. \n                    \n                    \n                \n                \n                \n                \r\nИлиян и Таня са заедно от три години. Запознават се във Facebook, а страстта им към моторите ги сплотява. Приятелството им прераства в любов. \n\r\nПо време на екскурзия в Рим, точно пред фонтана Треви, 30-годишният мъж уж се спъва. На земята намира пръстен и още на колене той се обръща към Таня с въпроса дали ще се омъжи за него. А вече като семейство е ясно и кой ще бъде командирът у дома. \n\r\nМотористите не членуват в мотобратството, но сред гостите бяха членове на пловдивския клуб. \n\r\nМладото семейство не вярва, че датата петък 13 ще им носи лош късмет, дори напротив, смятат, че това ще е тяхното щастливо число.", "date": "2019.09.14", "title": "Рев на мотори вместо клаксони: Първата рокерска сватба в Пловдив"}
{"url": "https://www.dnes.bg/notifikacii/2019/09/14/donorite-na-bybreci-ot-montana-i-sofiia.422844", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         До 50 хиляди евро са плащали нуждаещи се от трансплантация на бъбрек на организирана престъпна група, която се занимавала с набиране на донори и нуждаещи се от присаждане, съобщава Bulgaria ON AIR. \n\r\nДонорите са получавали до седем хиляди евро. Двамата организатори на групата са задържани снощи на границата с Турция. Престъпната група от трима мъже и една жена работела от февруари и набирала нуждаещи се от трансплантация на бъбрек, както и донори, които да даряват органи.\n\n\n\r\nСамото присаждане се извършвало в Турция – законно. След като били издавани по два паспорта на човек – един истински за преминаване през граница и един фалшив, да се докаже, че донорът и пациентът са роднини.\n                \n                \n                \r\nДонорите били роми от Монтана и София получавали между 5 и 7 хиляди евро за дарен бъбрек. Кръвните тестове се извършвали в конкретна лаборатория у нас, за да съвпадат кръвните групи, след това се организирало пътуването към Турция. \n\r\nНяколко души, чакащи за бъбречна трансплантация, са се възползвали услугите от престъпната група. Разследването е установило, че членовете на групата са безработни, водели луксозен начин на живот. \n\r\nТрима от тях са с българско гражданство, четвъртият е с двойно, има и турско. Имат криминални регистрации за различни престъпления. \n\r\nОт прокуратурата сигнализираха, че е възможно да има и други трансплантирани по престъпната схема.", "date": "2019.09.14", "title": "Донорите на бъбреци - от Монтана и София"}
{"url": "https://www.dnes.bg/obshtestvo/2019/09/14/krystovden-e-hiliadi-se-stekoha-kym-krystova-gora.422846", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Кръстовден е. Хиляди се стекоха към Кръстова гора, за да участват в богослужението под звездите, което започна в полунощ. Хората идват, за да измолят за най-милото.\n\r\n\"Доведе ме едно огромно мое желание да имам деца, което още не се е осъществило. Дойдох да помоля Бог, Божията майка и всички светии да ми помагат, тъй като ми предстои втори инвитро опит\", сподели Стойка пред .\n\r\nОтец Серафим разказа, че според легендата на това място е заровен част от кръста Христов, който е намерен от Константин Велики и разделен на няколко части, едната от които остава в Йерусалим, Рим, а другата в Константинопол. \n                    \n                    \n                \n                \n                \n                \r\n\"Когато Константинопол е завладян, те вземат това парче от Кръста Господен, монасите от Бачковския манастир го откупуват\", обясни той.\n\r\nЗаради честите набези над манастира монасите местят парчето от кръста Господен в Кръстова гора. От тогава до днес хиляди идват всяка година, за да му се поклонят. В последните години насам се отправят и стотици гърци, руснаци и японци. \n\r\n\"Славата на това място все повече нараства заради тези чудеса, които Бог изобилно изписва над вярващия народ\", допълва отец Серафим.\n\r\nСилната и конкретна молитва е ключът към чудото, уверени са духовниците на Кръстова Гора, предаде репортерът Благой Цицелков.\n\r\nА всички, които нямат възможност да посрещнат празника на Кръстова гора, могат да отидат в столичния квартал \"Лозенец\" в храма \"Въздвижение на Св. Кръст Господен\", където точно в 9 часа ще започне тържествена литургия.\r\n ", "date": "2019.09.14", "title": "Кръстовден е! Хиляди се стекоха към Кръстова гора"}
{"url": "https://www.dnes.bg/usa/2019/09/14/trymp-udylji-s-godina-tyrgovskoto-embargo-sreshtu-kuba.422847", "text": "Президентът на САЩ Доналд Тръмп взе решение да продължи с още една година - до 14 септември 2020, търговското ембарго срещу Куба, се казва в негова декларация, разпространена снощи от пресслужбата на Белия дом и цитирана от ТАСС.\r\nНеговата аргументация за решението е, че продължаването на тези ограничения, наложени на Хавана, отговаря на националните интереси на САЩ, съобщава БТА.\r\nСъс същото решение Тръмп продължи и своите пълномощия, които му дават свобода на действие с оглед на спазването на ембаргото и разрешаването на отделни сделки.\r\nВ тази връзка президентът се позовава на закон, встъпил в сила още през 1917 г. Той позволява да се ограничава търговията със страни, враждебно настроени към САЩ. В момента Куба е единствената страна, върху която се разпространява този архаичен закон.\r\n ", "date": "2019.09.14", "title": "Тръмп удължи с година търговското ембарго срещу Куба"}
{"url": "https://www.dnes.bg/snimka-na-denia/2019/09/14/i-dnes-letni-temperaturi-gradusite-stigat-32.422848", "text": "Атмосферното налягане е по-високо от средното за месеца и ще остане без промяна.  Днес ще бъде слънчево с временни увеличения на облачността, главно над източните райони. Ще духа слаб до умерен вятър - над северозападната половина от страната ще е от север-северозапад, а в югоизточната - от североизток. Ще остане топло с максимални температури между 27 градуса и 32 градуса, предава БТА.\r\nПо Черноморието ще бъде предимно слънчево, след обяд по северното крайбрежие с временни увеличения на облачността. Ще духа слаб до умерен североизточен вятър. Максимални температури на въздуха 27-30 градуса, температурата на морската вода е около 25 градуса. Вълнението на морето ще бъде 2-3 бала.\r\n                \n                \n                В планините ще бъде предимно слънчево. Ще духа умерен до силен вятър от север-североизток. Максимална температура на височина 1200 метра - около 20 градуса, на 2000 метра - около 12 градуса.\r\nВ неделя и в началото на следващата седмица ще преобладава слънчево време. В неделя в Западна България вятърът ще отслабне, в котловините ще стихне, а в Източна ще бъде от североизток, с него за кратко ще нахлуе хладен въздух и в неделя дневните температури ще са по-ниски, в по-голямата част от страната - под 30 градуса.\r\nОблачността временно ще се увеличи, но вероятността за валежи е малка. В понеделник вятърът ще се ориентира от югоизток и през деня отново бързо ще се затопли, но сутрешните температури ще са предимно между 9 градуса и 14 градуса.", "date": "2019.09.14", "title": "И днес летни температури: Градусите стигат 32"}
{"url": "https://www.dnes.bg/world/2019/09/14/pojar-izbuhna-v-sauditskata-petrolna-kompaniia-aramko.422852", "text": "Голям пожар избухна преди зазоряване днес в огромен нефтопреработвателен комплекс на саудитската петролна компания \"Арамко\" край източния град Абкаик, съобщи телевизия \"Ал Арабия\", цитирана от Ройтерс и БТА.\r\nПожарите са били два и са предизвикани от нападения с дронове в съоръжения на  саудитската петролна компания, съобщи вътрешното министерство,  цитирано от Асошиейтед прес. Министерството добавя, че пожарите са вече под контрол.\r\nАбкаик е на около 60 км югозападно от Дахран, в Източната провинция. Горящата рафинерия е най-голямата в Саудитска Арабия и преработва значителна част от петролния й износ, минаващ през Персийския залив.\r\nСпоред Асошиейтед прес, която също цитира медийни източници, пожарът е бил предшестван от експлозия, а на телевизионни кадри оттам се чувала стрелба на заден план. На хоризонта се виждали огромни облаци дим, видими от голямо разстояние.\r\n                    \n                    \n                \n                \n                \n                Напрежението в района е голямо след нападенията през юни и юли срещу петролни танкери във водите на Залива, за които Рияд и Вашингтон обвиняват Иран. Техеран отрича тези обвинения. Йеменските бунтовници хуси, подкрепяни от Иран, също предприеха миналия месец въздушни удари с дронове през границата по петролното находище Шайбах. Някои от тези атаки също причиниха пожари, но не прекъснаха производството.\r\nСаудитските сили за сигурност осуетиха атака на Ал Каида срещу Абкаик през 2006 г.\r\n\"Арамко\" се готви да листва на борсата своите акции, вероятно още тази година, в рамките на усилията за диверсифициране на икономиката на Саудитска Арабия - най-големия износител на петрол в света, която засега е почти изцяло зависима от добива на петрол", "date": "2019.09.14", "title": "Пожар избухна в саудитската петролна компания \"Арамко\""}
{"url": "https://www.dnes.bg/kino/2019/09/14/obiknoveniiat-chovek-po-vreme-na-voina-po-pytiat-kym-berlin.422767", "text": "Към Великата Отечествена война ще ни върне военната руска драма \"Пътят към Берлин\".  Лейтенант, осъден на разстрел за неизпълнение на заповед, попада с пазача си в обкръжение. Двамата трябва да преминат фронтовата линия и да се доберат до Щаба на армията, където присъдата вероятно ще бъде изпълнена.\r\nГлавните герои са млади хора с различни  характери и жизнени позиции, но обединени от обща цел. Режисьорът Сергей  Попов изследва сложните отношения и постъпки, продиктувани на фона на военни събития. И все пак войната в този филм сякаш е на заден план, по-скоро следващ отношенията между обикновените хора. А те населяват свят, чиито правила очевидно не са създадени от тях.\r\n                    \n                    \n                \n                \n                \n                Хаосът и непредсказуемостта на времето са видени през погледа на малкия човек, разкъсван от дълг пред родината, пред близките и желанието да защитят нравствените си ценности.\r\nРолите са поверени на Юрий Борисов, Амир Абдыкалыков, Максим Демченко, Мария Карпова, Екатерина Агеева и Валерий Ненашев. Гледайте \"Пътят към Берлин\" на 14 септември от 22.30 часа по телевизия .\r\n ", "date": "2019.09.14", "title": "Обикновеният човек по време на война по \"Пътят към Берлин\""}
{"url": "https://www.dnes.bg/stranata/2019/09/14/pojarnikari-oshte-se-boriat-s-ogynia-krai-gorno-cherkovishte.422864", "text": "Пожарът край село Горно Черковище все още не е загасен. Огънят е обхванал около 5 000 дка треви и храсти. \r\n\r\nНяма опасност за хората в населеното място, откъдето вчера тръгна стихията, предаде . \r\n\r\nБурният вятър беше причината огънят да се разраства или постоянно да сменя своя фронт. Днес за щастие времето в района е абсолютно спокойно. Това се очаква да улесни работата на пожарникарите. \r\n\r\nКъм момента те продължават да палят насрещен огън, за да спрат разпространението на пламъците в боровата гора. \r\nСамото навлизане в гората е невъзможно, тъй като тя е изключително гъста. \r\n\r\nПрез днешния ден, при благоприятни обстоятелства, се очаква пожарът да бъде овладян.", "date": "2019.09.14", "title": "Пожарникари още се борят с огъня край Горно Черковище"}
{"url": "https://www.dnes.bg/zvezdi/2019/09/14/ne-toi-pevecyt-sam-smit-poiska-da-go-narichat-te.422865", "text": "Певецът Сам Смит, който се определя като небинарен, поиска да го наричат с полово неутралното местоимение \"те\", съобщиха Асошиейтед прес и Ройтерс.\r\nТой призна в Instagram, че \"цял живот е воювал с пола си\", но е решил вече да се приема такъв, какъвто е \"отвътре и отвън\".\r\nХиляди фенове написаха коментари в подкрепа на Сам Смит, пише БТА. \"Обичам Ви всички\" - отговори Сам Смит в Туитър. \"Чувствам се супер свободен точно сега\".\r\nСам Смит поясни, че още не е готов да обясни какво за него означава небинарен, но един ден и това ще стане. Засега иска да е \"видим и откровен\".\r\nКато небинарни се определят хората, които не се чувстват нито мъже, нито жени, или се колебаят между двата пола, уточни Прес асосиейшън.\r\n                    \n                    \n                \n                \n                \n                Сам Смит спечели награда \"Оскар\" през 2016 г. за песента \"Writing's on the Wall\" от филма за Джеймс Бонд \"Спектър\". През 2015 г. той получи четири награди \"Грами\", включително за най-добър нов изпълнител и запис на годината - \"Stay with me\". ", "date": "2019.09.14", "title": "Не \"той\": Певецът Сам Смит поиска да го наричат \"те\""}
{"url": "https://www.dnes.bg/eu/2019/09/14/broiat-na-jertvite-pri-navodneniiata-v-ispaniia-raste.422870", "text": "Расте броят на жертвите на наводненията в Югоизточна Испания. Най-малко петима души са загинали след обилните валежи в страната. \n\r\n\r\nСтихията е предизвикала и транспортен хаос, нанесени са сериозни материални щетни, предаде Bulgaria ON AIR. \r\n\r\nДо момента над 3 500 души са напуснали домовете си.  Най-засегнати са областите Мурсия и Валенсия. Спасителни екипи помагат на бедстващи хора.  В акциите се включи и армията.", "date": "2019.09.14", "title": "Броят на жертвите при наводненията в Испания расте"}
{"url": "https://www.dnes.bg/stranata/2019/09/14/rusenci-zatvoriha-dunav-most-iskat-da-dishat-chist-vyzduh.422866", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Стотици русенци с маски и противогази блокираха \"Дунав мост\".  Протестиращите направиха няколко обиколки на кръговото кръстовище, след което затвориха входа и изхода към границата с Румъния. \r\nНедоволството  на хората е породено от мръсния въздух в района. Мотото на събралите се е \"Русе иска да диша\". Според участниците това е единственият начин институциите да ги чуят и да вземат мерки.  Те не са доволни от позицията на русенската екоинспекция, според която  сигналите за проблеми с въздуха са неоснователни, съобщава \n\r\nХората не приемат твърденията на екоинспекцията, че всички показатели от измерванията били в норма. \n                    \n                    \n                \n                \n                \n                \r\nЖителите на града от години апелират за проблем с въздуха и казват, че всеки ден в различни квартали на града се усеща миризма на бакелит или на нефтопродукти.\n\r\nИзточниците не са категорично установени. Затова жителите на града настояват кметът да сезира прокуратурата, за да се потърси отговорност.\r\n\"Не сме съгласни наши заводи с чужди собственици да бълват отрова над  града. Не може да се диша. Омръзна ни децата ни да се разболяват и да  ходят с инхалатори. Държавата да бъде отговорна, заводите, които пускат  тези емисии - също\", бяха само част от изказванията на събралите се пред Нова тв.\r\nХората искат да станат ясни причините за замърсяването на въздуха, както и да има по-големи глоби, които да накарат фирмите да спазват законодателството, уточняват недоволните и пред БНТ. Протестиращите настояват и за по-често миене на улиците в града.\n\r\nЗаради блокадата се образуваха и огромни колони от автомобили и тирове на границата ни с Румъния. Протестиращите имаха разрешение да останат на пътя до 13.00 часа, но го освободиха по-рано, заради многото насъбрали се автомобили.\r\n \r\n\n\r\n\r\n ", "date": "2019.09.14", "title": "Русенци затвориха \"Дунав мост\": Искат да дишат чист въздух"}
{"url": "https://www.dnes.bg/stranata/2019/09/14/amerikanci-opoznavat-bg-seloto-v-rezidenciia-baba.422854", "text": "Двама младежи от САЩ са сред 15 млади хора от различни български градове, които до 15 септември са гости за три седмици в домовете на самотноживеещи възрастни хора във видински села. Младите хора пристигнаха във Видинско на 26 август и са настанени в селата Синаговци (община Видин), Кошава (община Видин) и Неговановци (община Ново село), разказа Милица Джанджова, ръководител на проекта \"Резиденция баба\", който се осъществява от неправителствената организация \"Фабрика за идеи\", пише БТА.\r\nТази година за пръв път \"Резиденция Баба\" влиза в три села във Видинско. Целта е градските деца да опознаят живота на село, да се докоснат до местния фолклор, кухня, занаяти, да се потопят в атмосферата на живота край Дунав. В края на 21-дневното им пребиваване в селото, младежите ще работят по социално- или културно-предприемаческа идея, която помага за разрешаването на проблем на селото-домакин, обясни проекта Милица Джанджова.\r\n                    \n                    \n                \n                \n                \n                Проектът се реализира за пета поредна година, сподели Милица и допълни, че за първи път тази година сред участниците има и двама чужденци. Това са двама младежи от САЩ - Рори, от Сиатъл, и Сара, която е от Охайо. Има и участничка - майка с две дечица, допълни ръководителят на проекта. Желанието ни е в бъдеще да направим и семейни резиденции, в които майки и татковци със своите деца да могат да поживеят на село, уточни тя.\r\nЕдно от селата, които посрещнаха пет момичета и едно момче, е Синаговци, което се намира на петнадесетина километра от Видин. На площада в селото младите хора бяха посрещнати от кмета на Синаговци Иван Иванов, от библиотекарката в местното читалище Даниела Георгиева и от техните домакини.\r\n\"Решихме да приемем предизвикателството да срещнем младите хора от градовете с хората, живеещи в малки селца, и то предимно с възрастни хора местни жители. Предполагам, че е много интересна срещата, връзката, мостът, който трябва да се получи между млади и стари. Старите хора няма да са сами и ще научат нови неща от младите, а младежите пък ще черпят от опита на по-възрастните, сподели библиотекарката Даниела Георгиева от Синаговци.\r\nДве от къщите в Синаговци, които посрещнаха гостите, са тези на баба Цеца и баба Василка. Баба Цеца прие в дома си две момичета. Когато я попитали дали е готова да приеме млад човек за три седмици да живее в дома й, тя не се замислила дори за миг и се съгласила. \"Приемам ги като мои внучки - искам да почувстват домашния уют, да почувстват домашното огнище\", сподели тя.\r\nВъзрастната жена разказа, че е учила момичетата на всичко, споделила е всичките си умения и всичко е правила заедно с тях - и в къщната работа, и в градината и по двора, заедно дори приготвяли зимнина. За младите хора е отворена не само къщата ми, но и душата ми, отбеляза възрастната жена. Тя допълни, че с момичетата вече са приятелки и се надява те да са доволни от времето, в което са били заедно.\r\nНелина и младата американка Сара от щата Охайо са доволни, че са били настанени при баба Цеца. \"Резиденция баба\" е страхотен проект, особено когато става дума за малки обезлюдени села, сподели Нелина. Аз обичам живота на село, израснала съм на село като малка и много се радвам да бъда отново на село, да си припомня детството, допълни девойката.\r\nСара пък научила за \"Резиденция баба\" преди две години от свой приятел, а след това се запознала с хора от екипа, реализиращ проекта. Това лято бях доброволка към \"Фабрика за идеи\" и оттам предложиха да бъда част от експеримента за пръв път чужденец да вземе участие в \"Резиденция баба\", разказа Сара. Аз съм от малък град в щата Охайо и в моята държава все повече хора започват да се интересуват и да се връщат към своите корени и история, каза американката. Тя обясни, че е етнограф, занимава се с изучаване на народния бит, фолклор и културата на България и затова възможността да живее три седмици в българско село за нея е сбъдната мечта. Учи български, защото е била учителка по английски в Димитровград и за своя двегодишен престой там установила, че между родината й и България има много общи неща. Но в едно е категорична, че за две години е обикнала България. В момента Сара е докторант, подготвя докторската си дисертация и очакванията й са, че участието в \"Резиденция баба\" ще й бъде от полза.\r\nБаба Василка, също не крие радостта си, че в дома й три седмици с нея живеят млади хора. Който иска да живее и да се чувства добре, трябва да живее с хора, а още по-хубаво е тези хора да са млади, сподели баба Василка. Тя допълни, че младите хора я правят щастлива и я връщат назад в годините, когато и тя е била млада. Да общуваш с млад човек, означава да получиш енергия от него, а дали те ще вземат от моята не знам, каза баба Василка.\r\nВторият чужденец - американецът Рори Милър, който по професия е готвач, сподели, че участва в проекта \"Резиденция баба\", защото има син българин и иска да се научи да му готви български ястия, да научи интересни рецепти.\r\nВиктория от Варна и Стойчо от Бургас също искат да бъдат част от предизвикателството да живеят на село при баба. Виктория е убедена, че като млад човек трябва да се направи нещо, за да се помогне на българските села, те да се съживят и да не се оставят да изчезнат, защото селото е сърцето на България. За Стойчо пък участието в проекта е начин да научи повече за фолклора на Северозападна България, за традициите и живота в малките селца на района.\r\nМладежите, които са част от проекта, са с най-различни интереси и професии - учители, архитекти, хора от бизнес сектора. Водещото при избора им е мотивацията да живеят на село, интересите им към запазването на българския фолклор и традиции, и не на последно място интересът им към видинския регион, каза координаторът на \"Резиденция баба\" Милица Джанджова.\r\n\"Искаме споменът за живота на село да бъде жив, наученото и съхраненото от по-възрастните да се предава, земята да се обработва. Физически няма как всички ние, младите, да сме постоянно по нашите села, но каквото и да постигнем е полезно. Аз съм оптимист и смятам, че ще преживеем един пик на информационните технологии, и това е като ластик - опъваш, опъваш и в един момент ластикът се къса. Така е с човека, нашето съществуване е свързано с природата, близо до земята. Надявам се \"Резиденция Баба\" наистина да върне духа в българското село\", каза Милица Джанджова.", "date": "2019.09.14", "title": "Американци опознават BG селото в \"Резиденция Баба\""}
{"url": "https://www.dnes.bg/obshtestvo/2019/09/14/evangelistkite-cyrkvi-u-nas-se-razgranichiha-ot-hyl.422871", "text": "След ареста на британския пастор Даниел Хъл, обвинен в педофилия, евангелските църкви в България се разграничиха от него.\r\nВ писмо, изпратено до медиите, обединени евангелски църкви (ОЕЦ) излязоха с общо изявление, в което се казва, че с тревога се проследява разследването на журналиста от BBC Пол Кениът, свързано с британския гражданин Даниел Ериксън-Хъл, който през 2017 г. е осъден в родината си за педофилия, а понастоящем осъществява религиозни дейности в България.\n\n\r\nВ писмото се казва, че Хъл не е свещенослужител на никое регистрирано вероизповедание от състава на ОЕЦ. \"Не ни е известно кой и в какво качество го е ръкоположил за духовен работник или го е упълномощил да провежда служби в района на град Сливен. Не сме запознати със случая и не можем да вземем отношение относно религиозните дейности, осъществявани от британския гражданин.\r\n                    \n                    \n                \n                \n                \n                Още по-малко можем да обсъждаме личния живот на човек, когото не познаваме. Намираме обаче за абсолютно недопустимо каквото и да е посегателство срещу детската личност. Осъждаме педофилията и я заклеймяваме като тежко престъпление, намерило място в закона именно поради морала, който християнските ценности са вдъхновили в обществото ни.\"\r\nВ писмото също се подчертава, че членуващите в ОЕЦ деноминации поддържат особено висок стандарт при обучаване, разпознаване и ръкополагане на свещенослужители.", "date": "2019.09.14", "title": "Евангелистките църкви у нас се разграничиха от Хъл"}
{"url": "https://www.dnes.bg/obshtestvo/2019/09/14/do-tri-dni-shte-sa-iasni-prichinite-za-spiraneto-na-horizont.422861", "text": "До три дни ще станат ясни причините за безпрецедентното спиране на програма \"Хоризонт\" на БНР. Тогава Съветът за електронни медии (СЕМ) и Комисията за регулиране на съобщенията (КРС) трябва да приключат с проверката си.\n\n\r\nПрограма \"Хоризонт\" спря да се излъчва на 13 септември около 6.00 часа сутринта. Ден по-рано стана ясно, че е свалена от ефир водещата и съдебен репортер Силвия Великова, което породи недоволството на колегите й. По-късно тя бе върната отново на работа, а оставка подаде новият директор на програма \"Хоризонт\" Николай Кръстев.\r\nВ същия ден имаше и протест и десетки журналисти се събраха пред сградата на БНР за да изразят недоволството си от случилото се.\r\n \r\n\r\n \r\n\r\n ", "date": "2019.09.14", "title": "До три дни ще са ясни причините за спирането на \"Хоризонт\""}
{"url": "https://www.dnes.bg/stranata/2019/09/14/pojar-v-rila-krai-suhoto-ezero.422872", "text": "\n\r\nПожар гори в района на Сухото езеро в планината Рила. Според информацията, сигналът е подаден към 10. 00 часа тази сутрин от турист, който слизал от хижа Рибни езера към Рилския манастир. Според него пожарът тлее. В района на Сухото езеро има борова растителност и треви.\n\r\nКъм пожара бяха изпратени екипи на противопожарната служба в град Рила. Още снощи над билото на Рилския манастир се забелязваше дим, което означава, че огънят гори от вчера следобед.\n\r\nРаботи се по ограничаването на пожара, огънят се простира на площ от 2 дка, заяви Тошко Бързилов, началник \"Национален оперативен център\" към ПБЗН, пред \"Фокус\". \r\nПо думите му около 9.00 часа е получен сигналът за пожара в района на Сухото езеро в Рила. \"В момента огънят се разпростира на площ около 2 дка. На място има 15 служители на пожарната и 20 служители от Национален парк \"Рила\". Работи се по ограничаването на пожара. Създадена е необходимата организация\", посочи той. \r\n                    \n                    \n                \n                \n                \n                Ком. Бързилов добави, че обстановка към момента е добра. \"Работи се преди всичко на ръка, защото наблизо няма воден източник. Водата се изнася на ръце с пръскачки на гръб. Теренът е труднодостъпен, защото пожарът е във високата част на Рила и затова е труднодостъпно за техника и работата е предимно на ръка\", каза още той.\n\r\nЦиркусът на Сухото езеро се намира на час път от Кирилова поляна, между Тиха Рила и Мальовишкия зъб.", "date": "2019.09.14", "title": "Пожар в Рила край Сухото езеро"}
{"url": "https://www.dnes.bg/stranata/2019/09/14/na-vitrinite-namaleniia-s-50-v-magazina-s-10-zashto.422869", "text": "\r\nВ края на лятото и преди началото на новата учебна година масово по витрините на магазините се появяват надписи с намаление над 50 %. Когато обаче влезнем в дадения търговски обект, се оказва, че има само един продукт, чиято цена е толкова по-ниска.\r\nОстаналите стоки са намалени с 10 % или има някакви допълнителни условия, като например купете два продукта и ще получите третия на 50 %.\r\n\"Това е търговска практика, която подвежда потребителя\", заяви  пред Нова тв Пейо Майорски от Асоциацията за защита на потребителите по повод сезонните намаления.\r\n\r\nПо думите му промоциите не се обозначават правилно. Той допълни, че на всяка стока трябва да е написана както намалената, така и старата цена. \"Наскоро потребител ни сигнализира за случай, в който несесер е струвал 10 лв. преди намалението и 15 лв. по време на намаление\", каза още Майорски.", "date": "2019.09.14", "title": "На витрините намаления с 50%, в магазина - с 10%. Защо?"}
{"url": "https://www.dnes.bg/eu/2019/09/14/razsledvat-za-korupciia-vicepremiera-na-belgiia.422858", "text": "Белгийският вицепремиер Дидие Рейндерс, предложен за еврокомисар по правосъдието, е разследван за корупция, съобщават днес местни медии.\r\nОтбелязва се, че разследването е по сигнал на бивш служител на контраразузнаването. Според говорител на Рейндерс подателят на сигнала е известен със стремежа си да злепостави вицепремиера.\r\nСпоред подадения сигнал Рейндерс и негов приближен участвали в раздаване на подкупи, пране на пари и продажба на предмети със съмнителна стойност на завишени цени.\r\nПосочен е случаят с изграждането на белгийското посолство в Киншаса, където се твърди, че спечелилият поръчката за строеж е дал подкуп, за да бъде избран. Бившият разузнавач твърди, че са били получавани подкупи също от търговци на оръжие и от един от кандидатите в президентските избори в ДР Конго. Отбелязват се също съмнителни прехвърляния на недвижима собственост през кухи фирми. Медиите уточняват, че предстои прокуратурата да прецени дали да предяви обвинения на вицепремиера и министър на външните работи и на отбраната, пише БТА.\r\n                    \n                    \n                \n                \n                \n                По-рано тази седмица Рейндерс бе предложен от новоизбрания председател на Европейската комисия Урсула фон дер Лайен за еврокомисаря, който занапред да изготвя годишни доклади за върховенството на закона в ЕС. Рейндерс, както и всички останали кандидати за еврокомисари, ще бъде подложен през октомври на изпит пред евродепутатите. Съмнения като изнесените днес в медиите се очаква да предизвикат въпроси от страна на Европейския парламент. Европейски издания отбелязват, че в списъка на предложените за нови еврокомисари има и други кандидати, срещу които се водят разследвания, затова наричат бъдещата комисия \"на презумпцията за невинност\".\r\nФренският кандидат за еврокомисар Силви Гулар е проверявана по обвинения, че като евродепутат е отклонила средства за плащането на вътрешнополитическа дейност. Румънският кандидат Рована Плумб е разследвана за съпричастие в престъпна сделка с недвижими имоти.\r\nПолякът Януш Войчеховски е разследван от европейската служба за борба с измамите със средства от ЕС (ОЛАФ). Той е подозиран, че е злоупотребил като евродепутат в продължение на 10 години със средства за пътни разходи. Самата Фон дер Лайен е разследвана в Германия и се очаква през декември да бъде разпитана за сключването на договори от министерството на отбраната, което до юли ръководеше, с външни консултанти, на завишени цени и без обективни основания.\r\n ", "date": "2019.09.14", "title": "Разследват за корупция вицепремиера на Белгия"}
{"url": "https://www.dnes.bg/index/2019/09/14/koi-bilki-praviat-kosata-po-zdrava.422682", "text": "През лятото много хора берат билки, за да пият истински ароматен чай през студените зимни дни. Ако все още не сте го направили, сега е идеалното време да отидете на някое чисто място в гората и да потърсите онова, което ви трябва.\r\n \r\nВеществата в различните видове чай помагат при здравословни проблеми. Те подпомагат имунната система и предпазват тялото от вируси, но се грижат и за състоянието на косата, която на старта на новия сезон се нуждае от освежаване и подхранване.\r\n \r\nМента, мащерка, липа, чай от джинджифил... Хората пият онова, което е по вкуса им. Ето на кои билки да наблегнете, за да имате по-хубава коса:\r\n \r\n\r\n \r\nАко през уикенда планирате ходене до Витоша или някоя друга планина, със сигурност ще намерите от билката, която цъфти в жълто. Тя съдържа вещества като витамините А, C и Е, които подхранват косата. Танините в растението, което може да си наберете за чай, укрепват космените фоликули и намаляват косопада през есента.\r\n \r\nКумаринът в жълтия кантарион насърчава растежа, а катехините са веществата, които подобряват междуклетъчната обмяна и така премахват токсините от кожата на скалпа. Маслото от билката може да се използва за маска на косата поне веднъж седмично.\r\n \r\n\r\n \r\nБилката се използва най-вече по време на грипния сезон, защото гони вирусите и настинките. Тя благоприятства регенерацията на тъканите и клетките в тялото, а това е предпоставка за по-здрава и гъста коса.\r\n \r\nЕхинацеята е богата на феноли, които предпазват клетките от увреждане и вредното влияние на UV лъчите. В края на лятото тези вещества имат способността да подобрят структурата на косъма и действат като антиоксидант за кожата на главата. Положителното им влияние върху имунната система се отразява добре и на косата. Чаят от билката е пълен с витамините А, B, E, както и минералите магнезий, калий, желязо, които правят косата по-здрава и еластична.\r\n \r\n\r\n \r\nТочно по това време на годината много хора берат зърна от черен бъз, които слагат в буркани със захар. От тях се получава сладък сироп, който има мощно действие върху имунитета през зимата. \r\n \r\n", "date": "2019.09.14", "title": "Кои билки правят косата по-здрава? "}
{"url": "https://www.dnes.bg/notifikacii/2019/09/14/otnovo-sblysyci-v-honkong-tozi-pyt-v-tyrgovski-centyr.422867", "text": "Поддръжници на протестите за демократични реформи в Хонконг влязоха в  сблъсъци с привърженици на централното правителство в търговски център в  полуавтономната китайска територия, предаде БТА, позовавайки се на Асошиейтед прес.\r\nСтотици подкрепящи Пекин демонстранти размахваха китайски знамена и  скандираха лозунги в мола \"Амой Плаза\" в квартал Коулун. Там бързо се  събраха контрапротестиращи и отделни групи хора се сбиха. \r\nПолицията разпръсна протестиращите, а няколко души бяха арестувани.", "date": "2019.09.14", "title": "Отново сблъсъци в Хонконг. Този път в търговски център"}
{"url": "https://www.dnes.bg/world/2019/09/14/50-godishna-bylgarka-se-samoubi-v-atina.422876", "text": "Българска икономка сложи край на живота си в четвъртък следобед, скачайки от балкона на третия етаж на жилищен блок, намиращ се на кръстовището на улиците Вентури и Агиос Герасимос в атинския квартал Холарго, пише „Труд“.\r\n\r\nЖената е 50-годишна. Тя е решила да сложи край на живота си по причини, които, преди да се самоубие, е написала на бележка, намерена вътре в къщата, където е работила.\r\n\r\nПолицията и линейка са пристигнали на място, но 50-годишната жена вече е била издъхнала.\r\n\r\nПредсмъртното писмо е в ръцете на полицията, от където ще станат ясни причините, довели българката до самоубийство.\r\n ", "date": "2019.09.14", "title": "50-годишна българка се самоуби в Атина"}
