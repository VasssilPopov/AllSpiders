{"url": "https://www.dnes.bg/notifikacii/2018/08/28/gnevyt-na-edin-grad-apogei-na-protestite-v-kemnic-sled-atakata.386335", "text": "\r\nРазмириците в Кемниц ескалираха, след като в неделя 35-годишен германец беше убит при спречкване с мигранти.\r\nЗа убийството пред съда се явиха 23-годишен сириец и 22-годишен иракчанин, които според прокурорите са нападнали жертвата си без основателна причина. Нападението обаче изкара десетки граждани на протести.\n\n\rПо времето на на ГДР градът е носел едно друго име, припомня \"\". Карлмарксщат - на името на идеологът на комунизма.\r\nПо ирония на съдбата обаче вчера пред неговия паметник се събраха крайнодесни демонстранти.\r\n\"Германия за германците\", скандираха протестиращите. \"Чужденците вън\", също можеше да се чуе. Гневът на протестиращите не пощадява никого.\r\nНедалеч е лобното място на 35-годишния германец, който загуби живота си при атака в неделя вечер.\r\nРеакцията на правителството е красноречива - говорителят на Ангела Меркел Щефен Зайберт заяви, че протестите са неприемливи.\r\n\"Подобни масови изтъпления и преследването на хора, които изглеждат по различен начин или идват от другаде е неприемливо\", обяви Зайберт.\r\n", "date": "2018.08.28", "title": "Гневът на един град: Апогей на протестите в Кемниц след атаката"}
{"url": "https://www.dnes.bg/obshtestvo/2018/08/28/rumyniia-lovi-bylgarski-rabotnici-plashtat-dobre-1500-leva.386306", "text": "Северната ни съседка Румъния става привлекателна за търсещите работа.\n\r\nСтраната отвъд Дунав агресивно привлича българи в химическата промишленост и строителството, тъй като средната заплата там е между 1300 и 1500 лева.\r\nТърсят се мъже, които да знаят румънски и да живеят в Северозападна България.\r\nВече над 240 души от Видинско и Русенско всеки ден преминават река Дунав.\r\nМинималната заплата в Румъния е 1900 леи, което е над 800 лв., докато у нас тя е 510 лв.\r\nДанните са от проучване на заетостта в 8 български области и 7 румънски погранични региона. То е осъществено в рамките на европейския проект BG RO Mobility, пише .\r\r\n                    \r\n                    Русенското сдружение \"Европейски център за подкрепа на бизнеса\" е българският партньор в съвместното проучването част от Програма Интеррег V-A Румъния - България 2014-2020.\r\nДвата екипа са анализирали ситуацията с работната ръка в 7 окръга в Румъния - Мехединц, Долж, Олт, Телеорман, Гюргево, Кълъраш и Констанца и 8 области в България - Видин, Враца, Монтана, Плевен, Велико Търново, Русе, Силистра и Добрич.\r\nХората, които работят отвъд брега на Дунав, са наети главно в цехове и заводи за производството на пластмасови изделия, както и в строителството.\r\nПредпочитани от румънските работодатели са мъже, гледа се положително, ако владеят поне малко румънски. Комбинация с английски език е още по-търсена. Толерират се кандидати с опит между 1 и 3 г.\r\nНякои хващат корабче сутрин или минават по Дунав мост, работят и се прибират да спят у дома. Българите могат да заемат всякакви позиции в Румъния без местата в държавната администрация.\r\n72% от румънските фирми имат нужда от работници, а половината места в селското стопанство са незаети.\r\nДопълнително облекчение за българите е, че европейската мрежа за заетост EURES покрива част от разходите по намиране на работа извън страната - пътуване за интервю, разходи по преместване, езиково обучение, признаване на квалификация и пр.\r\n58% от живеещите в Северна България са готови да работят в Румъния, ако получат предложение. Само 19% никога не биха го направили.\r\nВ окръзите Телеорман и Долж търсят работници за производството на електрически двигатели, а в Олт и Мехединц - за производство на авточасти и двигатели. Информационните технологии са застъпени най-вече в Констанца и Кълараш, а производството на пластмасови изделия и метални изделия за строителството са сектори, изпитващи недостиг на кадри в почти всички румънски окръзи с изключение на Телеорман. Далекосъобщенията може да осигурят заетост и в 7-те румънски окръга. В Констанца, Гюргево и Мехединц предлагат още работа в строителството на плавателни съдове.\r\nДосега българите предпочитаха главно по-богатите държави от ЕС като Германия, Великобритания, Испания и Италия, а Румъния е нова тенденция в търсенето на работа. В същото време българските фирми изпитват остър недостиг на работници.\r\nПо прогноза на Асоциацията на индустриалния капитал в България в следващите 5 г. ще липсват 500 хил. души. Но у нас дори за инженери се предлагат заплати от 1000 лв., които са по-ниски от румънските за работници.", "date": "2018.08.28", "title": "Румъния лови български работници! Плащат добре – 1500 лева"}
{"url": "https://www.dnes.bg/rusia/2018/08/28/shte-priznae-li-vartolomei-ukrainskata-cyrkva.386307", "text": "Православните в Москва и Киев се готвят за предстоящо историческо решение: самопровъзгласилата се църква на Украйна може скоро да бъде призната от Константинополската патриаршия и да се освободи от руската духовна опека - възможност, смятана в съседната страна за \"катастрофа\", пише Франс прес.\n\r\nПравославните украинци са разделени: мнозина принадлежат към църквата, свързана с Московската патриаршия, други са верни на Киевската патриаршия, самопровъзгласила се в отскоро независима Украйна през 1992 г. и непризната в момента от никоя православна църква.\n\r\nКонстантинополският патриарх Вартоломей, чието седалище е в Истанбул - \"пръв сред равни\" измежду другите православни патриарси, получи от Киевската патриаршия официална молба, подкрепена от украински депутати, тя да бъде призната за пълноправна църква в православния свят. Предстои той да се произнесе за религиозното бъдеще на Украйна.\r\n                    \r\n                    \r\nАко Вартоломей одобри молбата на Киев за независимост, \"никой не знае как ще се развият нещата на практика\" и по-специално колко църкви и манастири в Украйна може да изгуби Москва, коментира руският независим експерт Андрей Десницки.\n\r\nРусия и Украйна са в остра вражда, откакто през зимата на 2014 г. властта в Киев мина в ръцете на прозападни сили; после Москва анексира украинския полуостров Крим, а в Източна Украйна избухна конфликт с проруски сепаратисти, взел досега над 10 000 жертви.\n\r\nТези събития засилиха напрежението между двата клона на украинското православие и накараха мнозина украинци да обърнат гръб на Московската патриаршия.\n\r\n\"Опитите за отделяне на Украинската православна църква от Московската патриаршия може да предизвикат катастрофа\" в православния свят, отбеляза руският патриарх Кирил, който ще посети Турция в петък и ще убеждава Вартоломей да не взема решение в този смисъл.\n\r\nКонстантинополската патриаршия е по-стара, но тази в Москва обединява повече вярващи и повече енории. Ако Московската патриаршия изгуби влиянието си в Украйна, сериозно ще пострада положението й в православния свят.\n\r\n\n\r\nИзточник в украинското правителство увери АФП, че Киев е \"на косъм\" от създаването на нова независима църква въпреки \"трудностите\", които се очертават с оглед срещата на руския патриарх Кирил с Вартоломей.\n\r\nПрез последните месеци украинският президент Петро Порошенко критикуваше все по-често лоялния към Москва клон на православната църква - религиозната общност с най-голям брой енории в страната.\n\r\nВ края на юли например Порошенко го нарече \"пряка заплаха за националната сигурност\" на Украйна.\n\r\nОт своя страна украинската църква към Московската патриаршия се оплака от намеса на държавата в църковните дела.\n\r\n\"Не желаем Църквата да бъде използвана в геополитическата схватка\", посочи отец Миколай Данилевич, говорител на този клон от украинското духовенство.\n\r\n\n\r\nСпоред руския експерт по религиозните въпроси Роман Лункин след 2014 г. патриарх Кирил е действал \"изключително предпазливо\" в украинската църква към Московската патриаршия, за да не засили още повече противопоставянето срещу Русия.\n\r\nМосковската патриаршия например не е подпомагала никога директно украинските сепаратисти и е оставила енориите от анексиран Крим под юрисдикцията на своя киевски клон.\n\r\nУкраинската църква, свързана с Москва, се надява, че патриарх Кирил ще успее да убеди Вартоломей да отхвърли молбата на самопровъзгласената църква и на украинските депутати.\n\r\n\"За Църквата тази среща е нещо като срещата на върха Тръмп-Путин\", коментира отец Данилевич, имайки предвид историческите преговори между двамата лидери в Хелзинки през юли.\n\r\nСпоред Лункин отношенията между Кирил и Вартоломей са \"обтегнати\" и това най-ясно пролича през 2016 г., когато руският патриарх не участва в Всеправославния събор на остров Крит за пръв път от над 1000 години.\n\r\nМосковската патриаршия още не е простила на Константинопол, че след разпадането на Съветския съюз взе под своя юрисдикция част от Естонската православна църква.\n\r\nМосковската патриаршия упреква Константинопол и за връзките му с енориите на украинската диаспора в Канада и САЩ, заявили, че подкрепят самопровъзгласилата се Киевска патриаршия.\n\r\nПо думите на руския независим експерт Андрей Десницки Московската патриаршия може би ще помоли Кремъл \"да използва влиянието си\" върху турския президент Реджеп Тайип Ердоган, за да упражни той натиск върху Вартоломей.\r\n/БТА/\r\n ", "date": "2018.08.28", "title": "Ще признае ли Вартоломей Украинската църква?"}
{"url": "https://www.dnes.bg/eu/2018/08/28/imigrantite-poddyrjat-ikonomikata-na-germaniia.386294", "text": "\r\nХристияндемократическият съюз извървя дълъг път – през последното десетилетие големи политици като бившият германски финансов министър Волфганг Шойбле застанаха зад твърдението, че Германия не е имиграционна страна. Изключително ясна е и забележката на бившия министър-председател на провинция Северен Рейн-Вестфалия Юрген Рютгерс, който предизвика спор през 2000 г. със своя лозунг \"Повече деца или повече индийци\" (Kinder statt Inder”, използван от него по време на противоречива кампания срещу зелените карти. \r\nСлед спора между страните членки на Европейския съюз (ЕС) от тази година германското правителство се съгласи да бъде прокаран закон за имиграцията, визирайки нуждата на страната от квалифицирана работна ръка. Според председателя на German Institute of Economic Research Марсел Фрацшер \"само през юли 2018 г. в страната има повече от 80 хил. вакантни работни места\".\r\nНай-съществените насоки са определени в четири страници: решаващите фактори за одобрение на имигрантите са професионалната квалификация, възрастта и езиковите умения.\r\nВ центъра на тези планове няма да бъдат само завършилите образование, но и всички имигранти с професионално обучение.\r\nГерманското правителство си запазва възможността да възстановява в краткосрочен план \"приоритетния изпит\" за защита на местните работници, например ако броят на германските безработни се увеличи.\r\nИдеята на тези условия е да направят възможно имигрантите сами да изградят живота, който искат и да бъдат внедрени в местната социална система.\r\n", "date": "2018.08.28", "title": "Имигрантите поддържат икономиката на Германия"}
{"url": "https://www.dnes.bg/akoshtete-vqrvaite/2018/08/28/desetichna-zapetaia-oshtastlivi-avstraliec-s-500-000-dolara.386316", "text": "Австралийски работник е получил сума, която е 100 пъти над нормалната му заплата заради поставена на грешното място десетична запетая, предаде Би Би Си.\n\r\nРаботникът е трябвало да получи заплата от 4,921 австралийски долара, но вместо това намерил в сметката си 492,176 австралийски долара.\n\r\nГрешката беше докладвана от генералния териториален одитор, който я отдава на човешка грешка.\n\r\nРаботникът от отдалечения район на Северна територия (федерална територия на Австралия бел.ред.) устоял на изкушението и върнал парите.\n\r\nГенералният одитор отбеляза, че сумата е върната 4 седмици по-късно, но това е щяло да стане и по-скоро, ако работникът е живеел в не толкова отдалечен район и не е трябвало да пътува до банката.\r\n                    \r\n                    \r\nСпоред информацията случилото станало заради две човешки грешки - неправилно въвеждане на данни и несправяне с произведения от системата сигнал.\n\r\nТова е едно от 473-те надплащания, които са направени от службите на правителството на Северна територия между юли 2017 година и януари 2018 година, според информацията.\n\r\nДо края на януари 767 000 австралийски долара все още не са били върнати.\r\nОтделът за корпоративни и информационни услуги съобщи, че надплащанията са около 0,2 процента от заплатите, които се изплащат годишно и са 1,2 милиона австралийски долара в Северна територия.\n\r\nПредставител на отдела съобщи, че са приложени няколко подобрения в системата, за да не се повтарят подобни надплащания, пише БТА.\r\n ", "date": "2018.08.28", "title": "Десетична запетая ощастливи австралиец с 500 000 долара"}
{"url": "https://www.dnes.bg/stranata/2018/08/28/nepylnoletni-vyrteli-biznes-s-jrici-v-razgrad.386332", "text": "Полицията разкри непълнолетен сводник на 16-годишна. Момичето изпълнявало сексуални услуги в Разград и село от общината в продължение на месец, съобщава \"Труд\".\r\nДвойката участвала в незаконния бизнес съвсем доброволно. Непълнолетните лица били засечени от униформените през април, а бизнесът въртели от март. Това пише в споразумението, което непълнолетния сводник е сключил с прокуратурата.\r\nМомчето е било наясно, че това, което вършат, е било незаконно, въпреки че е под 18-годишна възраст.\r\nДнес той се изправи пред съда в Разград за деянието си. След признание на стореното и постигната спогодба – младежът е наказан с 10 месеца лишаване от свобода и 2 години изпитателен срок.\r\nВ споразумението, одобрено от съда, е записано и обществено порицание на непълнолетния.\r\nТой трябва да заплати и част от разноските по досъдебното производство в размер на 450 лв.", "date": "2018.08.28", "title": "Непълнолетни въртели бизнес с жрици в Разград"}
{"url": "https://www.dnes.bg/eu/2018/08/28/sbogom-na-halogennite-krushki-nastypva-led-osvetlenieto.386298", "text": "Халогенните лампи са следващото нещо, което ще изчезне от пазара, тъй като ЕС насърчава енергийно ефективните продукти, които щадят околната среда.\n\r\nПърво традиционните крушки, а сега и халогенните - мерките на ЕС срещу енергийно неефективните продукти взимат поредната жертва, пише ДПА.\n\r\nХалогенните лампи трябваше да бъдат забранени преди две години, но получиха отсрочка, за да бъдат разработени подходящи алтернативи.\n\r\nСега обаче \"бай-бай\". От 1 септември повечето халогенни крушки няма да могат да бъдат на пазара в ЕС според разпоредби от 2009 година, определящи ефективните норми за производителите.\n\r\nКрушките с нажежена жичка, които бяха забранени през 2012 година, преобразуваха само 5% от консумираната енергия в светлина. Същевременно халогенните лампи използват пет пъти повече енергия, отколкото ползващите се с доверие в момента LED крушки, според Европейската комисия.\r\n                    \r\n                    \r\nЕвропейските правила за екоцелесъобразност са насочени към всички продукти, които се отразяват на енергийното потребление, включително душове и прозорци, например. Освен крушките продукти като прахосмукачки, фурни, котлони и вентилатори за отдушници - всички те се сблъскват с тези разпоредби.\n\r\nОт септември халогенните крушки ще бъдат заменени предимно с LED осветление. То ще пести годишно толкова енергия, колкото потребява страната членка на ЕС Португалия, твърди Комисията.\n\r\nЩе има изключения обаче: прожектори за тавани, както и халогенни крушки, използвани при прожектори, или настолни лампи не са засегнати от забраната, която е насочена предимно към лампите във форма на свещ или крушка, които попадат в категория за енергийна консумация D, а тя е с ниска ефективност.\r\nОстаналите запаси все още могат да се продават след 1 септември, но нови халогенни крушки няма да се пускат на пазара.\n\r\nLED осветлението може все още да е по-скъпо, но цените му се понижиха значително през последните години, спадайки със 75% между 2010 и 2017 година, според Комисията.\n\r\nВъв всеки случай по-високата цена може да се компенсира за една година благодарение на по-ниските експлоатационни разходи.\n\r\nХалогенна крушка, която свети три часа на ден за десет години ще струва 160 евро (185 долара), включително първоначалния разход за покупката, според \"Приятели на Земята Германия\". За сравнение LED ще струва само 28 евро.\n\r\nПотребителите могат да спестят много пари, ако не купуват продукти с високо протребление на електроенергия, казва експертът от \"Приятели на Земята Германия\" Ирмела Колако.\n\r\nПрез последните две до три години техническите възможности на енергийно ефективните LED крушки напреднаха много, каза Юрген Валдорф от Асоциацията на германската електрическа индустрия (ZVEI).\n\r\nСега се предлагат различни оттенъци на светлината и те, както и яркостта, могат да бъдат контролирани от приложения на мобилни телефони, каза Валдорф, признавайки, че потребителите могат да се сблъскат с дълъг период на адаптиране към новите технологии.\n\r\nПазарният дял на LED осветлението расте бързо - от 38 % през 2014 година до 61 % миналата година, според германския институт за проучвания GfK. Същевременно делът на халогенните крушки е спаднал от 16,7 % до 12 %.\n\r\nКогато крушките с нажежена жичка изчезнаха от рафтовете преди шест години, алтернативите не бяха все още напълно разработени. Краят на класическата крушка обаче даде тласък на прогреса, отбеляза Колако.\n\r\nВ Брюксел междувременно Комисията вече гледа към други области за повишаване на енергийната ефективност. Започнаха проучвания, който да установят потенциала за намаляване на енергийното потребление на електрически чайници, сешоари за ръце, миещи устройства и асансьори наред с още много други неща. \r\n/БТА/", "date": "2018.08.28", "title": "Сбогом на халогенните крушки, настъпва LED осветлението!"}
{"url": "https://www.dnes.bg/akoshtete-vqrvaite/2018/08/28/selo-bez-vrati-i-kliuchalki-v-koeto-niama-krajbi-kyde-e-to.386311", "text": "\n\r\nПредставете си село, в което домовете на жителите нямат врати, магазините не се заключват през нощта, а местните никога не се чувстват застрашени от набези...\r\nМакар и да звучи като приказка, такова селище наистина има. Шани Шигнапур се намира в Индия, а местните полагат грижата за своята сигурност на божеството Шани – богът на Сатурн.\r\nСпоред 300-годишна легенда след огромно наводнение в селото водата донесла огромен черен къс от скала, който бил открито от жителите на Шани Шигнапур на брега на река Панаснала, която някога минавала през селото. Когато местните докоснали камъка с пръчка, от него започнало да капе кръв.\r\r\n                    \r\n                    По-късно същата нощ божеството Шани се появило в съня на старейшината на селото и казало, че камъкът бил негов идол. Шани заповядал черният къс да се пази в селото. Имал само едно условие – идолът и огромната му магическа сила да стоят на открито, за да може Шани да вижда цялото село. След това благословил старейшината и обещал да пази Шигнапур от злото.\r\nМестните монтирали камъка на голяма платформа под открито небе в центъра на селото и решили да махнат всички врати и ключалки по къщите. Вече нямали нужда от тях, след като божеството ще бди над тях.\r\nТрадицията се предавала от поколение на поколение. Местните обикновено слагали само дървени дъски пред вратата си вечер, за да държат кучетата и други животни навън. Нямали постоянни врати и оставяли всичките си бижута и пари напълно незащитени. Искрено вярвали, че свещеният Шани ще ги пази от всякакви набези. Дори в обществените тоалетни на селския площад нямало врати. Жените, обаче, настояли все пак да има някакво лично пространство и затова хората от селото сложили само завеси.\r\nНовопостроените сгради, които се появяват Шигнапур, също трябва да следват старата традиция. Полицейското управление, което \"отворило врати\" през септември 2015 г. било построено без предна врата и до днес не е получило нито един сигнал за престъпление.\r\nВ Шигнапур има и банка. United Commercial Bank отваря първия си клон в Индия (а и в света), който не се заключва. Има стъклен вход, който внушава прозрачност и почти незабележима ключалка в знак на уважение към вярванията на жителите на селото.\r\nМестните са толкова безгрижни, че дори не молят никой от съседите им да наглежда домовете им, когато ги няма в селото. Според вярванията им, крадците ще бъдат незабавно наказани от Шани, ако дори дръзнат да извършат престъпление под неговия поглед. Ще бъдат осъдени на седем години и половина лош късмет, ако обидят Шани. Един от жителите на селото дори разказва как негов съселянин се опитал да сложи постоянна дървена врата на жилището си и на следващия ден претърпял катастрофа.\r\nВ селото няма нито един магазин, който да продава ключалки или брави за врати, защото това би бил обречен бизнес.\r\nЗаради необикновената си история Шани Шигнапур привлича поклонници от цялата страна. Поне 40 000 души дневно се стичат до селото, за да отдадат почит на скромния камък, който днес се е превърнал в огромен храм.\r\nКолкото и перфектна да изглежда идеята за този малък райски оазис, през 2010 жител на селото съобщава, че пари в брой и вещи на стойност 35 хиляди рупии са били откраднати от колата му. През 2011 пък крадец на злато откраднал орнаменти на стойност 70 000 рупии. Обвиненията са свалени, след като жителите на селото настояли, че кражбите били извършени от външни хора.\r\nСкептиците се съмняват, че ниското ниво на престъпност в селото се държи на легендата за мистичното божество. Каквато и да е истината, все повече млади жители на Шигнапур търсят официално разрешение да сложат врати на домовете си и ключалки, за да защитят собствеността и семейството си.\r\nВъпреки това, повечето жители на Шигнапур се надяват, че традицията ще продължи още дълго, а Шани все така ще бди над селото и през идните десетилетия. ", "date": "2018.08.28", "title": "Село без врати и ключалки, в което няма кражби? Къде е то?"}
{"url": "https://www.dnes.bg/stranata/2018/08/28/prichinite-za-fatalniia-incident-greshna-recepta-bez-kontrol.386348", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Стана ясно, че лабораторните тестове от пътната настилка край Своге доказват използването на недопустим материал, макар че документите на практика изглеждат изрядни. \n\r\nЛабораторни тестове са показали, че има недопустим материал в асфалта на пътя София-Своге, където тежко катастрофира автобус. Това заяви министърът на регионалното развитие и благоустройството Николай Нанков на пресконференция в централата на ГЕРБ.\n\n\n\n\n\r\nМинистърът отбеляза, че според документите, подадени към АПИ, пътят отговаря на нормативите. Ще бъдат направени допълнителни тестове. В момента се водят процесуално-следствени действия, има информация, която не мога да споделя, посочи Нанков.\r\n                    \r\n                    \r\nРецептата за асфалта е била одобрена през юли 2014 г., каза Нанков. През 2016 г. държавна приемателна комисия от 20 члена приема пътя без забележки, две години след като в този участък вече се е извършавало движение, посочи министърът. \n\r\nОсвен това стана ясно, че не 5, а 7 пъти АПИ е сигнализирал и е поискал от фирмата участъкът да бъде ремонтиран. В предаването \"Директно\" по  Владимир Тодоров от Асоциацията на пострадали при катастрофи заяви, че при всеки строеж има надзорен орган, който се подписва, че всички условия по рецептата са изпълнени и изрази опасението, че нещата може би стават много сериозни.\n\r\nИ още в предаването: Екип на Bulgaria ON AIR, застава пред едно от обновените пространства на столичния зоопарк. Сурикатите - 15 на брой, са и сред най-посещаваните животни тук. За тях се грижи Мария Тереза, която от 14 години отговаря за дребните хищници в зоопарка\n\r\nСамите животинки са едни от най-любимите животни на децата, тази година, а и именно сурикатите са и животните, които предрекоха развръзката на първия двубой от Световното първенство по футбол.\n\r\nКакви животни са сурикатите? \n\r\nИ по темата за животните в предаването - Какво ще се случи по време на Европейската нощ на прилепите? \n\r\nМалко хора знаят, че летящите бозайници са важни за животите на хората. В България всички видове прилепи са полезни, защото се хранят с едни от най-опасните за хората вредители. Голяма част от тях, обаче, умират зазидани в сградите. \n\r\n ", "date": "2018.08.28", "title": "Причините за фаталния инцидент: Грешна рецепта, без контрол"}
{"url": "https://www.dnes.bg/rusia/2018/08/28/rusiia-kani-nato-da-nabliudava-golemite-voenni-ucheniia.386328", "text": "НАТО ще извърши мониторинг на ученията \"Восток-2018\" (\"Изток-2018\"), но подробностите около този процес са засекретени, заяви днес и.д. говорителят на алианса Дилън Уайт в коментар на изявлението на руския министър на отбраната Сергей Шойгу за предстоящите маневри на 300 000 военни, предаде ТАСС.\r\n \r\n\"Постоянно следим руските учения и ще предприемем действия по отношение на \"Восток 2018\". Подробностите за това как анализираме тези разузнавателни данни са засекретени\", каза Уайт.\r\n \r\nТой посочи, че военните аташета в Москва на държавите от НАТО са получили покана да наблюдават ученията и алиансът обмисля възможността да присъстват.\r\n \r\nРуският министър на отбраната Сергей Шойгу съобщи днес пред журналисти в руската република Хакасия, Сибир, подробности за ученията, които ще са най-големите от 1981 г.\r\n \r\nВ тях ще участват около 300 000 военнослужещи и над 1000 летателни апарата. Ще се включат Източният и централният военен окръг, както и Северният флот, пише БТА.\r\n ", "date": "2018.08.28", "title": "Русия кани НАТО да наблюдава големите военни учения"}
{"url": "https://www.dnes.bg/obshtestvo/2018/08/28/obichan-ot-naroda-geroi-ili-kakyv-vladetel-e-bil-car-boris-iii.386308", "text": "Преди 75 години, към края на дъждовния 28 август 1943, Радио София съобщава за смъртта на 49-годишния цар Борис Трети. С какво трябва да бъде запомнен последният монарх, управлявал самостоятелно България?\n\r\n\"Борис е бил герой. Той е блокирал напълно Айхман и е защитавал българските евреи\". Тези думи са произнесени през 1961 година от главния израелски обвинител Яков Бар-Ор на процеса в Ерусалим срещу Адолф Айхман, един от главните организатори на Холокоста, пише .\r\nПо време на процеса е събран огромен доказателствен материал за ролята на цар Борис Трети в най-ужасното престъпление през Втората световна война. Заради спасяването на българските евреи на 18 май 1994 година еврейските организации в САЩ посмъртно удостояват Борис Трети с наградата \"Морален държавник\".\r\r\n                    \r\n                    По време на войната България е съюзник на нацистка Германия. Но Борис не само запазва дипломатическите отношения с Москва, а и не изпраща нито един български войник на Източния фронт и дори категорично забранява на младежи-бранници да се включват като доброволци във войната против болшевишка Русия. Неслучайно и до ден-днешен оценките за живота и делото на последния монарх, управлявал самостоятелно България, често пъти са доста противоречиви.\r\n\r\nСпоред историка Андрей Пантев няма никакво съмнение, че Борис Трети е бил популярен сред народа. \"Той е бил силно впечатлен от съдбата на баща си цар Фердинанд. Ето защо в много отношения се е стремял да не стига до крайностите, които доведоха до абдикацията на Фердинанд. Така например монархът не допуска фашизоидни или екстремистки елементи като Ванче Михайлов да заемат постове във властта\", обяснява Пантев.\r\nСпоред него бедата е, че събитията и личностите от онзи период често пъти се гледат като черно-бял филм. \"За един държавник от ранга на цар Борис Трети не може да се говори, че е само велик или че е само негодник\", казва историкът. По неговите думи през Втората световна война на Борис му се е наложило да присъедини България към Тристранния пакт, защото си е дал сметка, че Германия неизбежно ще окупира Балканите.\r\nПантев твърди и друго: популярността на цар Борис Трети се дължи в голяма степен на факта, че той се е съобразявал с живота на обикновените хора. Царят прозорливо е уловил обществените настроения срещу предаването на българските евреи и с риск да пострада от гнева на Хитлер е спрял изпълнението на позорната сделка \"Белев-Данекер\". \"Във всичко е проявявал умереност, което в тогавашните условия е било равнозначно на мъдрост\", обобщава Пантев.\r\n\r\nФилософът Калин Янакиев припомня на свой ред, че цар Борис се е възползвал от антидемократичния преврат през 1934 година, за да укрепи властта си. Според Янакиев действията на Борис са предопределени от местоположението на неговото царство.\r\n\"Тази част от Европа винаги е имала нещастието да се превръща в жертвоприношение след всеки голям конфликт. България не изпрати войски на Източния фронт, но това не я спаси от агресията на болшевишка Русия. В този смисъл способността на цар Борис Трети да лавира между Германия и нейните противници не бива да се преувеличава. Съдбата на България като жертва на съветската експанзия е била предопределена. Трагедията на българския монарх е липсата на избор, който да промени хода на историята в благоприятна за България посока\", смята Янакиев.\r\nСпоред него епохата на Борис Трети странно наподобява на т.нар. \"нелиберална демокрация\", прокламирана понастоящем от унгарския премиер Виктор Орбан. И все пак царуването на Борис не е автократично, а още по-малко пък е диктатура, уточнява историкът Андрей Пантев.\r\nДвамата професори са единодушни, че след Първата световна война българската икономика постига големи успехи. Първоначално страната е стопански съсипана, дала е 150 хиляди жертви и е изгубила сериозни територии. Освен всичко друго България трябва да изплаща огромни репарации на победителите и да изхранва 300 хиляди бежанци, прокудени от Македония, Тракия и Добруджа.\r\nПо време на 25-годишното управление на Борис Трети брутният вътрешен продукт на предимно земеделската дотогава страна нараства повече от два пъти и достига приблизително 25 милиарда долара - приравнено към покупателната сила на долара през 1990 година. По време на Втората световна война производството се задържа на  предвоенните равнища, а външнотърговският баланс остава положителен.\r\nБългария подобрява отношенията със своите съседи, а царят провежда политика за мирна ревизия на Ньойския договор, който тежко обременява българите. В резултат от тази политика страната не само си връща Южна Добруджа, но и се сдобива с допълнителен международен авторитет в разгара на избухналата вече нова световна война. Американското списание \"Тайм\" дори обявява цар Борис за световна личност на месец януари 1941 година и публикува снимката му на корицата - нещо, което и до днес не се е случвало на друг български държавник.\r\n\r\n\"Докато съм цар, българска майка няма да върже черна забрадка заради загинал във война син или съпруг!\", зарича се цар Борис Трети, още когато като престолонаследник воюва на Солунския фронт в края на Първата световна война. И изпълнява това свое обещание, което Андрей Пантев нарича \"мъжествен акт\".\r\nСпоред историка популярността на Борис като \"Добрия цар\" не е само фолклор, а се дължи на неговото реално поведение. \"Поуките за българската политическа класа от това управление са, че когато успееш да запазиш в неимоверно трудни условия равновесието и достойнството на нацията си, историята винаги те награждава с дългосрочен кредит на доверие. Най-добрата илюстрация на този кредит бе кариерата на сина му Симеон в България. Неговата популярност в началото се дължеше почти изцяло на делата на баща му\", твърди Пантев.\r\nПоследният акт от трагичния край на Третото българско царство е оскверняването и впоследствие взривяването на гроба на царя, извършени през 1946 и 1949 година от група комунистически екстремисти, предвождани от Лев Главинчев.\r\n\"Само еретическа религиозна страст може да обясни начина, по който комунистите изтриват миналото на народите. Това, което вършат с гроба на Борис, а и с всички живи или вече убити, които не са подкрепили комунистическата диктатура, напълно се вписва във варварската същност на тази квазирелигиозна доктрина и водената от нея истинска религиозна война. Те отричат основни човешки ценности като историческа памет, респект към личността, национален суверенитет и идентичност. Всичко това е трябвало да бъде изтрито\", обобщава философът Калин Янакиев.\r\n", "date": "2018.08.28", "title": "Обичан от народа, герой или... Какъв владетел е бил цар Борис III?"}
{"url": "https://www.dnes.bg/stranata/2018/08/28/pogrom-za-zemedelcite-ni-zaradi-loshoto-vreme-niama-stoka-pazar.386323", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСушата в Централна Европа унищожи тонове плодове и зеленчуци, а производителите са категорични, че това е най-слабата реколта от 40 години насам. У нас дъждовното време развали реколтата на земеделците.\r\nПроизводителите, които пласират стоката си на най-голямата борса в страната край петричкото село Кърналово, се оплакват, че продукцията им не зреела качествено.\r\nТова се случвало заради високите температурни амплитуди. Времето оказвало най-голямо влияние върху доматите, които тези година не успели да узреят успешно.\r\nРязката смяна от сухо и топло към прохладно и дъждовно лято нанесе сериозни щети по продукцията на зеленчуци в Петричко.\r\r\n                    \r\n                    На входа на борсата стои усмихнатата баба Зоя, която твърди, че всички я познавали.\r\n\"Нито една не расте нормално, именно от тия аномалии в температурите. Значи ту силна горещина, ту студено, ту валежи и продукцията хем не е качествена, хем вече почти е ликвидирала\", споделя производителката пред камерата на \r\nСпоред анализ на Световната банка, ако България не предприеме действия за адаптиране към измененията на климата, след 2050 г. се очаква рязко обедняване на населението на страната, както и негативни темпове на растеж.", "date": "2018.08.28", "title": "Погром за земеделците ни заради лошото време: Няма стока, пазар..."}
{"url": "https://www.dnes.bg/politika/2018/08/28/nankov-kym-bsp-ne-izdavaite-prisydi-ne-manipuliraite.386342", "text": "\nСлед като червената шефка Корнелия Нинова поиска оставката на целия кабинет заради жертвите на катастрофи и по-специално заради загиналите при падането на автобуса край Своге в събота, от ГЕРБ отговориха, че е рано да се издават присъди, за да \"не берат после срам\" социалистите. \n\n\n\"Най - искрено изразяваме съболезнования към жертвите. Бъдете убедени каквато и фирма да беше строител, обстоятелствата щяха да бъдат същите. За нас фирмата не е важна. За нас трябва да има справедливост заради загиналите\", коментира строителният министър  Николай Нанков.\n\r\nСпоред него е е много редно на този етап да се правят каквито и да било манипуалции, както и да се издават присъди. \r\n                    \r\n                    \r\n\"Днес от БСП видяхме грубо политизиране на материята\", отсече той. \n\r\n\"Никога Агенция \"Пътна инфраструктура\" не е имала проблем за свързване с фирмата, коментира Нанков на извънреден брифинг.\n\r\n\"Не е редно от БСП да избързват с някои изводи, за да не \"берат срам\" в последствие. Да бяха изчакали ден-два\", добави той. \n\r\nМинистърът увери, че основната цел на разследването на тежката катастрофа край Своге е \r\nда излезе на яве истината за пътния инцидент и всички причини за състоянието на пътя.\r\n\"Днес стана ясно, че използваният материал в асфалта на пътя е недопустим. Въпреки че в документалните книжа, предавани към АПИ, материалът е с характеристики, които отговарят на изискуемите\", посочи той. \n\r\nДепутатът от ГЕРБ Тома Биков пък обвини БСП, че  \"пищят\" под кръста на морален стожер, който не могат да носят. \n\r\n\"Когато си морален стожер, трябва да си такъв първо към себе си\", обяви той. \n\r\nСпоред него БСП се е превърнала в нещо средно между жълт вестник и другарски съд.\n\r\n\"Омръзна ни да обясняваме, че в демократична държава има демократични механизми за подаване на оставка. Подавали сме оставка по тези механизми и след това сме печелили избори\", заяви депутатът.\n\r\nСпоред него ГЕРБ винаги поема своята отговорност, но не Корнелия Нинова решава кой е прав, кой крив.", "date": "2018.08.28", "title": "Нанков към БСП: Не издавайте присъди, не манипулирайте!"}
{"url": "https://www.dnes.bg/temida/2018/08/28/zam-kmeticata-na-mladost-okonchatelno-v-aresta.386331", "text": "Апелативният спецсъд потвърди окончателно постоянното задържане под стража на отстранената от длъжност зам.-кметица на столичния район \"Младост\" Биляна Петрова, съобщи \"Труд\". Решението е окончателно.\n\n\n\n\r\nСпоред магистратите основанията на защитата да обжалва са несъстоятелни. Адвокатите на Петрова поискаха по-лека мярка с мотивите, че няма опасност да се укрие, нито да извърши друго престъпление, а свидетелските показания не я уличават в престъпление, като някои от тях дори са в нейна подкрепа.\r\nСъдебно-медицинска експертиза установява, че здравословното състояние на Петрова позволява тя да остане зад решетките.\r\nСпоред адвокатите експертизата е компрометирана, тъй като вещото лице ползва помощта на други лекари и експерти. Адвокатите твърдят и че продължаващото задържане се превръща в изтезание и е унизително за Петрова.\r\nСпоред прокуратурата няма никакви нови обстоятелства, които да налагат обвинената за съучастие в искане и вземане на подкуп от 70 000 евро заедно с кметицата на \"Младост\" Десислава Иванчева.\r\nСамата Биляна Петрова обясни, че от петък е преместена в затвора в Сливен и няма възможност там да подготви личната си защита в условията на единствения женски затвор в България. Тя няма достъп до материалите по делото, трябва да пътува, за да ги чете и не може да комуникира достатъчно често с адвокатите си.\r\nПетрова дори смята, че е дискриминирана, тъй като обвиненият за посредник Петко Дюлгеров е в Централния софийски затвор, има достъп до правна литература в затворническата библиотека и не му се налага да пътува, за да чете делото.\r\n\"През тези четири месеца и половина съм се стараела да бъда по-ниска от тревата, не говорих с приятелите си, пуснах молба за отпуска, за да няма и грам съмнение, че мога да попреча на разследването. За мен най-важно е да изчистя името си и усещам тази мярка като изтърпяване на наказание, без да има присъда\", заяви пред магистратите Биляна Петрова.\r\nУтре в 10 часа отстранената кметица на \"Младост\" Десислава Иванчева също ще поиска по-лека мярка за неотклонение.", "date": "2018.08.28", "title": "Зам.-кметицата на \"Младост\"  – окончателно в ареста!"}
{"url": "https://www.dnes.bg/world/2018/08/28/gniav-za-zlatniia-erdogan-gordo-izvisil-se-vyv-visbaden.386345", "text": "\n\r\nЧетириметрова златна статуя на турския президент Реджеп Тайип Ердоган бе издигната в западния германски град Висбаден, заради което много жители на града се разгневиха, предадоха ДПА и БТА.\r\nСтатуята на Ердоган, която е издигната в рамките на Берлинското биенале за съвременно изкуства, е била поставена без знанието на местните власти, каза говорителка на властите във Висбаден пред ДПА.\r\n\"Получихме телефонни обаждания от редица ядосани граждани - хората не знаят, че това е част от Биенале\", каза тя за статуята.\r\nНовината за статуята идва точно месец преди държавното посещение на Ердоган в Берлин, на което много германци се противопоставят заради все по-авторитарния му стил на управление.\r\nТазгодишното Берлинско биенале ще се състои под мотото \"Лоши новини\".\r\n ", "date": "2018.08.28", "title": "Гняв за златния Ердоган, гордо извисил се във Висбаден"}
{"url": "https://www.dnes.bg/obrazovanie/2018/08/28/poricaha-shefkata-na-ruo-za-gafa-s-klasiraneto-sled-7-kl.386337", "text": "Три дисциплинарни наказания са наложени от Министерството на образованието и науката заради сгрешеното класиране на учениците при приемата след 7 клас в София. Това потвърдиха от МОН пред \"Монитор\".\r\nПорицание за гафа е получила шефката на Регионалното управление на образованието в столицата Ваня Кастрева. С отлагане на повишението в ранг с една година пък са наказани експертите от РУО Камен Радев и Ваня Станчева.\n\n\n\r\nВ началото на юли при обявяването на първото класиране след 7 клас в столицата се оказа, че балообразуващите оценки в няколко гимназии са сгрешени.\r\nВ Технологичното училище \"Електронни системи\" (ТУЕС) към Техническия университет в София и в Софийската професионална гимназия \"Джон Атанасов\" оценката по математика от националното външно оценяване е умножавана веднъж, вместо три пъти.\r\r\n                    \r\n                    В Националната природо-математическа гимназия \"Акад. Любомир Чакалов\" пък оценката от олимпиадата по физика не бе удвоена.\r\nПроблем имаше и в Професионалната гимназия по строителство и архитектура \"Христо Ботев\". Заради това класирането беше свалено, за да бъде извършено на ново.\r\nПървоначално бе обявено, че гафът е в информационната система. След проверка обаче бе установено, че става дума за човешка грешка.\r\nТогава образователният министър Красимир Вълчев заяви, че ще настоява виновните лица да бъдат наказани.\r\n ", "date": "2018.08.28", "title": "Порицаха шефката на РУО за гафа с класирането след 7 кл. "}
{"url": "https://www.dnes.bg/muzika/2018/08/28/u-licata-mejdu-izkustvoto-i-komersa-pop-rap-vsichko-s-edin-vkus.384601", "text": "\r\n\r\n\r\nМакар и да са заедно от пет години, реалната дейност на \"Хибрид\" започва в началото на 2018 г. Зад групата стоят основно двама музиканти: Рене Ранев и Георги Трифонов. Първата им среща е през 2013 г. по време на трибют на група \"Queen\". С останалите от бандата Георги свири още от 2005 г. Познава ги от музикалното училище. \"Рене се оказва липсващото парче на нашия пъзел, който се радвам, че успяхме да открием\", разказва той.\r\r\n                    \r\n                    Съвсем скоро излезе първото им авторско парче \"Благодаря ти\". Режисьор на клипа е Стефан Пеев, който намира подходящата локация в Родопите, а във видеото участват още Миряна Генчева и Любен Христов.\r\n\"Искахме да имаме съвсем ясно послание без да го оплитаме около повърхностен сюжетен пласт. В клипа всичко е символично, а песента не е насочена към конкретен човек. \"Благодаря ти\" е за всички хора\".\r\n\r\nПодобно на името си, музикантите от \"Хибрид\" не обичат да бъдат уловени в рамки. \"През професионалното си развитие сме преминали през много стилове музика. - разказва Георги - Започнал съм в музикалното училище като класически пианист. Преминах през поп и рок вълната. През последните няколко години съм се отдал напълно на джаза, R&B и соул музиката\".\r\nФакт е, че и двамата участват в различни проекти. \"На всички е ясно състоянието на държавата ни какво е и сякаш изкуството намира в съвременния български свят все по-трудно своето място. Начинът да се оцелява и да можеш да се наречеш музикант, е да участваш в повече от един проект\", разказва Георги.\r\nЗатова пък музикантите са съсредоточили цялата си енергия в \"Хибрид\".\r\n\"Ако има нещо странично, правим го най-вече заради материалната страна на нещата – споделя и Рене и уверява, че са се съсредоточили предимно в \"Хибрид\".\r\nСлед трибюта на \"Queen\" Рене чува записите на Георги, които е композирал: \"Бях впечатлен, тъй като и аз се занимавах със същото по това време. Казах му, че ако направим нещо, което да ни харесва и на двамата, то със сигурност ще се намерят и други хора, които да ни забележат\".\r\nЗатова и не са склонни на особени компромиси. \"Въпреки че комерсиалната вълна заема по-голямата част в съвременния музикален бизнес, комерсиалното е най-малкото, което правим. Това са два съвършено различни свята и бих добавил, че за всеки влак си има пътници\", споделя Георги. \"Това не означава, че не сме се опитвали да облечем музиката си в по комерсиални дрехи, но те си остават само дрехи\", уточнява Рене.\r\n\r\nИсторията и на двамата за това как са се свързали с музиката звучи като класика. Георги е свързан с нея дори кармично. Майка му и баща му са професионални музиканти, а той още от 6-годишна възраст се опитва да свири на пиано у дома. И въпреки уверенията на родителите му, да се заеме с нещо, което ще му донесе повече доходи в съвременния свят, той все пак влиза 7-годишен в Музикалното училище и играта започва.\r\nРене не е в музикалното. Родителите му имат нужда да го изпратят в най-добрите училища. \"Минах през тях и разбрах, че няма какво да науча там. Само животът те учи\" – обяснява той. На 6-годишна възраст тръгва на уроци по китара. Неговата баба му я подарява, след като той първо чупи семейната.\r\n\"Наистина съдбата ти показва какъв ти е пътя и от тогава свиря, ходейки и на частни уроци. Бях оставил музиката да ми е \"План Б\". Така - докато навърших 22 години\".\r\n\r\n\"Хибрид\" не си правят илюзии. Наясно са, че изкуството е отстъпило ред на бизнеса. И все пак и в днешно време съществува безкрайно море от музиканти, от които и те са се учили и вдъхновявали. Като, например, Snarky Puppy.\r\n\"Всички членове на тази група са на високо ниво. Те са новото поколение от еволюирани музиканти, от които се учим\", разяснява Рене. Следват Джейкъб Колиър, Майлс Дейвис...\r\n\"Изобщо има доста промяна от поп фолк режима, който вилнееше през 90-те, но промяната не води до нищо добро, обяснява Георги. - Вече абсолютно всичко придобива един и същ вкус – вид и облик, без значение дали е поп фолк, рап, комерсиална музика. Много от това, което излиза не бих могъл да нарека изкуство. Все пак в България винаги е имало и винаги ще има качествена музика и добри музиканти, както и хора, които да живеят за изкуството и да го ценят. В тези хора е надеждата ми!\". \r\n", "date": "2018.08.28", "title": "У-лицата: Между изкуството и комерса – поп, рап... всичко с един вкус"}
{"url": "https://www.dnes.bg/obshtestvo/2018/08/28/karakachanov-na-strelbi-v-shabla-vvs-praviat-nevyzmojnoto.386326", "text": "Въпреки ограничените ресурси Военновъздушните сили се подготвят и правят дори невъзможното, за да могат да обучат летателния състав да изпълнява своите задачи по защита на въздушното пространство на България.\r\nТова каза министърът на отбраната Красимир Каракачанов на зенитния полигон \"Шабла\", където заедно с  началника на отбраната генерал Андрей Боцев наблюдава съвместни  тренировъчни полети на екипажи от състава на изтребителната и щурмовата  авиация.\r\nТой поздрави пилотите, че в условия на финансов недоимък дават всичко от себе си, за да защитават суверенитета на България.\r\nПилотите на МиГ-29 от състава на 3-та авиобаза Граф Игнатиево до 31 август ще изпълняват полети за провеждане на отстрели, експериментални и бойни стрелби с излитане и кацане от летище Граф Игнатиево. Стрелбите са с авиационни управляеми ракети, включени в боекомплекта на МиГ-29, и са по два типа цели - светеща парашутна мишена СПМ-100 и радиоуправляема мишена R-01.\r\r\n                    \r\n                    Целта на подготовката е летците да подобрят своите умения за работа с комплекса за въоръжение на МиГ-29 и да повишат бойните си способности, съобщиха от Министерството на отбраната.\r\nВ тренировъчните полети на екипажите от изтребителната авиационна ескадрила на авиобаза Граф Игнатиево участват и пилоти на Су-25, инженерно-технически и осигуряващ състав от Базата за предно разполагане – Безмер. Полетите се изпълняват от летище Балчик.\r\nЦелта е екипажите на Су-25 да усъвършенстват техниката си на пилотиране и самолетоводене на малки и пределно малки височини. Освен това те ще изпълняват и полети за навигационно бомбопускане на светеща парашутна мишена СПМ-100 за осигуряване на стрелбите на своите колеги от 3-та авиобаза Граф Игнатиево.\r\n\"Особеното през тази година е, че имахме възможност, независимо от ограниченията, да включим в подготовката и нови летци, което за мен е голям успех\", каза командирът на ВВС генерал-майор Цанко Стойков. Той отбеляза че подготовката се провежда в доста сложна метеорологична обстановка - превалявания и гръмотевична дейност и на двете летища, но това не е попречило на екипажите от ВВС да изпълнят успешно поставените задачи.\r\nСпоред нормативите в страните-членки на НАТО максималният нальот за поддържане и изграждане на бойни способности на пилотите е 180 ч. Минимумът, който е заложен в нормативните документи, е 120 ч. нальот и целта е с повишаване на ресурсите да бъде осигурен, за да бъдат спокойни при изпълнение на задачите летателният и инженерно-техническият състав.\r\nВ тази връзка Каракачанов припомни, че процедурата за доставка на нов тип изтребител предполага първите самолети да бъдат доставени в срок от 3 години след сключването на договор.", "date": "2018.08.28", "title": "Каракачанов на стрелби в \"Шабла\": ВВС правят невъзможното!"}
{"url": "https://www.dnes.bg/zvezdi/2018/08/28/vensan-kasel-shtastliv-ojeni-se-za-mladata-tina.386314", "text": "Венсан Касел се ожени за Тина Кунаки. 51-годишният актьор сключи брак с 21-годишния модел във френския град Бидар.\r\nТържеството се състоя на 24 август, а сред гостите е имало роднини, приятели и колеги, предава OK Magazine.\r\nБулката бе в ефектна рокля в цвят слонова кост с корсет, подчертаващ пищните й форми. Тина запазва и буйните си къдрици и носи нежни цветя.\r\nВенсан бе в кремав костюм и розова риза. От кадрите си личи, че двамата изглеждат много щастливи. В социалните мрежи Касел коментира събитието лаконично: \"Да!\"\r\nВ началото връзката между двамата не изглеждаше сериозна, тъй като и разликата между тях е доста голяма - 30 години, но ето че двамата доказаха, че за любовта възрастта изобщо не е от значение.\r\nПредишният брак на Венсан Касел бе с актрисата Моника Белучи.\r\nВижте още новини за звездите в ", "date": "2018.08.28", "title": "Венсан Касел – щастлив! Ожени се за младата Тина"}
{"url": "https://www.dnes.bg/balkani/2018/08/28/vmro-otvyrna-na-erdogan-govorite-za-osmanski-pobedi-pomnete-i-zagubite.386338", "text": "ВМРО обяви в позиция до медиите, че поредното позоваване на османското минало, което турския президент Реджеп Ердоган направи вчера, е \"изключително провокативно\".\r\n.\n\r\nТова каза Реджеп Тайип Ердоган, цитиран от медии, на многохиляден митинг по повод годишнина от прословутата битка при Манцикерт (наричан днес на турски Малазгирт), в която селджуките побеждават византийските сили. \r\n                    \r\n                    \r\nБитката бележи началото на окончателния упадък на Византия и е ключова точка за възхода на онова, което по-късно ще стане известно като Османска империя.\r\nказа още той.\r\n\"Само преди по-малко от половин година включи Кърджали, Скопие, Гюмюрджина и Ксанти в нещо, което определи като душевни граници на Турция. И четирите града обаче са неразривно свързани и българското културно-историческо наследство. Тъжната историческа ирония е, че районът на езерото Ван, около което се случва прословутата битка, е част от арменското наследство. Въпреки това, България никога не говори по този начин, а показва по-верния път: сътрудничеството на Балканите, вместо претенции, напомняния, многозначителни игри на думи и провокации. \r\nНо след като Ердоган си позволява да говори за възхода на Османската империя, ние пък ще му припомним нейният фактически край – след победата при Одрин 13.03.1913 г. Именно тогава, с водещата роля на България, Балканите застават заедно срещу прогнилата империя и показват единение в името на цивилизованото си бъдеще, прогреса и свободата. И днес това е правилният път за Балканите.\r\nПо-късно турската държава на Ататюрк също пое по този път – който днес Ердоган явно иска да ревизира. От тази ревизия може да страда единствено обикновеният турски народ, с който ние, българите, сме приятели\", завършват воеводите.", "date": "2018.08.28", "title": "ВМРО отвърна на Ердоган: Говорите за османски победи, помнете и загубите!"}
{"url": "https://www.dnes.bg/crime/2018/08/28/gabrovka-metna-ot-terasata-3000-lv-i-1000.386318", "text": "Жена на 69 години от Габрово е измамена с 3150 лева и 1000 евро, съобщават от Областната дирекция на МВР.\r\nСигналът за измамата е подаден от нея вчера. \r\nЖената е била подведена по сценария за съдействие на полицията при акция за залавяне на телефонни измамници.\r\nТя сложила парите в плик и ги хвърлила от терасата на дома си. По случая е започнало досъдебно производство.", "date": "2018.08.28", "title": "Габровка метна от терасата 3000 лв и €1000"}
{"url": "https://www.dnes.bg/eu/2018/08/28/nai-vajnata-zadacha-na-ankara-turciia-da-vleze-v-es.386329", "text": "Най-важната външнополитическа задача на Анкара е Турция да влезе в ЕС. Това заяви на пресконференция във Вилнюс днес турският външен министър Мевлют Чавушоглу.\r\nПо думите му страната ще се стреми към членство в Съюза и няма никакви съмнения, че ще остане пълноправен член.\r\n\"Искаме Турция да получи от ЕС това, което заслужава\", каза Чавушоглу пред ТАСС и добави, че очаква ясни сигнали от съюза по въпроса с членството на страната.\r\nВ края на юни Турция обвини Европейския съюз в несправедливо отношение заради изявление на Съвета на ЕС, според който преговорите за присъединяване са в \"мъртва точка\", а Анкара все повече се отдалечава от съюза.\r\nВъншният министър се срещна днес с президента на Литва Далия Грибаускайте и с външния министър Линас Антанас Линкевичус.\r\r\n                    \r\n                    Според държавния глава на Литва ЕС не може да обърне гръб на Турция и призова да се търсят решения за оказване на помощ за Анкара, за да бъде сложен край на терористичните заплахи и да бъде намалена миграцията в Европа.\r\nТя отбелязва, че и двете страни по преговорите имат нужда една от друга в сферите на търговията, сигурността, миграционните въпроси и други области.\r\nЛинкевичус пък отбеляза, че \"Турция винаги ще бъде искрен партньор в диалога с Литва\" и добави, че не е нормално да не се говори директно, дори ако има проблемни въпроси.", "date": "2018.08.28", "title": "Най-важната задача на Анкара: Турция да влезе в ЕС"}
{"url": "https://www.dnes.bg/notifikacii/2018/08/28/alternativa-za-germaniia-nabira-populiarnost-v-saksoniia.386346", "text": "Антиимигрантската и евроскептична партия \"Алтернатива за Германия\" (АзГ) повишава популярността си в източната германска провинция Саксония. Това сочат резултатите от проучване на агенцията за електорални и политически анализи \"Инфратест димап\", цитирани от ДПА.\n\n\n\n\r\nТелефонната анкета, обхванала хиляда респонденти, е била осъществена миналата седмица преди смъртоносното нападение с нож през уикенда в град Кемниц. Убийството придоби расов характер и доведе до двудневни протести и контрапротести в града, припомня БТА.\n\r\nСпоред анкетата АзГ събира 25 на сто одобрение, което е с 15 на сто повече от изборите през 2014 г. \r\nНай-популярната партия в Саксония остава Християндемократическият съюз (ХДС) на федералния канцлер Ангела Меркел с 30 на сто, но партията бележи значителен спад в рейтинга с 9 пункта в сравнение с предишно изследване.\r\nВ Саксония управлява коалиция от ХДС и социалдемократите, каквато коалиция управлява и на национално ниво. \"Инфратест димап\" е установила, че сега социалдемократите имат одобрение от 11 на сто, което е спад с един пункт.\n\r\nНа изборите за Бундестаг през ноември м.г. АзГ спечели 12 на сто от гласовете и за пръв път прати депутати във федералния парламент, припомни ДПА. ", "date": "2018.08.28", "title": "Алтернатива за Германия набира популярност в Саксония"}
{"url": "https://www.dnes.bg/obshtestvo/2018/08/28/v-asfalta-na-pytia-ubiec-varovik-i-drugi-nedopustimi-materiali.386349", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛабораторни тестове са показали, че има недопустим материал в асфалта на пътя София-Своге, където тежко катастрофира автобус, съобщи Bulgaria ON AIR. \n\r\nТова заяви министърът на регионалното развитие и благоустройството Николай Нанков на пресконференция в централата на ГЕРБ по повод катастрофата, станала на 25 август и взела 17 жертви.\n\n\n\n\r\nВ неделя бяха взети проби от асфалта по опасния участък. Днес регионалният министър разкри, че в този асфалт е открит варовик, което е недопустимо.\n\r\n\"Характерното за тези материали е, че имат склонност да се полират, обясни министърът. Съгласно нормативи и спецификация този материал е недопустим за влагане в асфалтови\"я слой, камо ли в неговата износваща част\", допълни министърът. \r\n                    \r\n                    \r\nНанков отбеляза, че според документите, подадени към Агенция \"Пътна инфраструтура\", пътят отговаря на нормативите.\n\r\nЩе бъдат направени допълнителни тестове. В момента се водят процесуално-следствени действия.\n\r\nГаранцията на ремонтирания път важи от датата на въвеждане в експлоатация - 27 декември 2016 г. и е две години, т.е. до 27 декември 2018 г., посочи Нанков. Тъй като фирмата е отказала да отстрани дефекти на пътя, участъците ще бъдат ремонтиран за сметка на АПИ, отбеляза министърът.\n\r\nИнтересни ще са данните и от трафик камерите по време и след инцидента, каза Нанков, цитиран от БТА. Тези данни ще бъдат предоставени на следствието.\n\r\nМоже за БСП да не е важно коя е фирмата, ремонтирала пътя, но за следствените органи и за хората е важно, отбеляза министърът. Той пое ангажимент всички длъжностни лица, които имат отношение към инцидента с действията или бездействията си, да носят отговорност.\n\r\nСпоред министъра БСП не са се посвенили днес да политизират трагедията с катастрофиралия край Своге автобус. От ГЕРБ изказаха отново съболезнования към близките на загиналите в катастрофата.", "date": "2018.08.28", "title": "В асфалта на пътя-убиец: Варовик и други недопустими материали"}
{"url": "https://www.dnes.bg/stranata/2018/08/28/60-godishen-zagina-na-prelez-udaren-ot-dva-vlaka.386347", "text": "60-годишен шофьор на лек автомобил загина малко след 17.00 часа на жп прелез край гара Михайлово на линията Пловдив-Бургас в област Стара Загора.\n\r\nКатастрофата е по-скоро необичайна, тъй като по предварителна информация колата била ударена последователно от 2 влака. Понеже на това място линията е двойна, почти едновременно по нея са се движили 2 композиции, пише \"24часа\".\n\r\nПо лявата линия в посока София първи преминал някогашният експерс \"Слънчев бряг\" и днешен бърз влак от Бургас за София. От гара Михайлово той трябвало да продължи за Пловдив, като заобиколи през Димитровград, за да избегне ремонтите работи на железния път след гара Оризово. На няколко минути след него се движил пътнически влак в същата посока, който трябвало да стигне до гара Оризово, а пътниците му да продължават към Пловдив с автобус. \r\n                    \r\n                    \r\nЗаради това стечение на обстоятелствата лекият автомобил на прелеза бил ударен 2 пъти - първо от бързия, а след това и от пътническия влак, и шофьорът му нямал шанс да оцелее. Колата била с газова уредба, има изтичане на газ от нея и в момента към мястото пътуват пожарникари от Стара Загора.\n\r\nДвата влака в момента са спрени на гара Михайлово. Извършва се оглед.\n\r\nЖелезопътният прелез е на пътя между селата Борово и Михайлово и е сигнализиран с бариери, които най-вероятно са били спуснати, но шофьорът опитал да ги заобиколи.", "date": "2018.08.28", "title": "60-годишен загина на прелез, ударен от два влака"}
{"url": "https://www.dnes.bg/akoshtete-vqrvaite/2018/08/28/vsichko-e-zakliucheno-zapechatano-zalosteno-garanciia.386312", "text": "\n\r\nСлучвало ли ви се е, да се чудите, дали сте заключили колата? Вероятно да. Е, за героите от следващата галерия със сигурност такъв проблем не съществува.\r\nЗащото всичко в техните коли е затворено, заключено и залостено. Вижте ги, а ", "date": "2018.08.28", "title": "Всичко е заключено, запечатано, залостено! Гаранция!"}
{"url": "https://www.dnes.bg/stranata/2018/08/28/13-godishen-propadna-v-propast-pojarnikari-go-izmyknaha.386330", "text": "13-годишно момче падна в пропаст, но благодарение на усилията на пожарникарите от Добрич момчето е спасено, съобщи директорът на Регионалната дирекция ПБЗН комисар Дарин Димитров.\r\nИнцидентът е станал на ул. \"Тодор Каблешков, в края на която има дълбока пропаст. Момчето се катерело на близко дърво, но стъпило на сух клон и полетяло към пропастта, пише \"Монитор\".\r\n\"Самата пропаст е дълбока, но момчето е паднало в единия й край – на около 5 метра дълбочина\", обясни комисар Димитров.\r\nМястото се е превърнало в нерегламентирано сметище – има изхвърлени клони, сухи треви, бетонни плочки, отпадъци от желязо. Повърхността е доста хлъзгава и достъпът е труден.\r\r\n                    \r\n                    \"Момчето паднало върху бетонни греди. Извадило е късмет, защото можеше да падне върху някой остър сух клон\", коментира комисар Димитров.\r\nС 13-годишния е имало и други деца. Две от тях успели по някакъв начин да слязат долу, но не могли да го извадят. В това време съсед се прибирал с колата си. Паркирал, чул стенещото дете долу, видял другите момчета да обикалят безпомощно и се обадил на тел. 112. На място пристигнали линейка, полиция, пожарна.\r\nПожарникарите разчистили терена, сглобили няколко стълби и успели да слязат при пострадалото момче. Поставили му на място шина, тъй като имало съмнения за счупен крак, а пожарникарят Стефан Митев, с помощта на другите си колеги, изнесъл детето на гръб.", "date": "2018.08.28", "title": "13-годишен пропадна в пропаст, пожарникари го измъкнаха "}
{"url": "https://www.dnes.bg/mish-mash/2018/08/28/zlato-za-milioni-v-potynal-krai-hyrvatski-ostrov-korab.386336", "text": "Международен екип от водолази откри на борда на известния адмиралски кораб \"Ре д'Италиа\", потънал при морска битка през 1866 г., сейф, който според легендите съдържа голямо количество злато на стойност десетки милиона евро, съобщи хърватската телевизия ХРТ.\r\nРъководителят на водолазния екип Лоренцо Марович е поискал разрешение от държавата да осъществи още две гмуркания, за да потвърди предположенията си.\r\nОстанките на кораба се намират на дълбочина 115 метра и са необходими специално оборудване и водолази със специална подготовка. Всяко гмуркане до кораба продължава най-малко 5 часа. Сейфът е открит при четвъртото, последно гмуркане, одобрено от държавата.\r\n\"Ре д'Италиа\" е потънал при битка край хърватския остров Вис между флотата на Кралство Италия и Хабсбургската монархия. Според легендите корабът е превозвал злато, което било необходимо за установяването на италианска власт в областта Далмация.\r\nПо закон на водолазите, открили съкровище, се полага 10% от стойността му. (БТА)", "date": "2018.08.28", "title": "Злато за милиони – в потънал край хърватски остров кораб"}
{"url": "https://www.dnes.bg/notifikacii/2018/08/28/chujdite-investitori-vse-poveche-ni-zaobikaliat.386333", "text": "Май само управляващите не искат да признаят – чуждестранните инвестиции продължават все така трайно да заобикалят България. Тенденцията се вижда съвсем ясно, но години наред нито една политическа сила, която е на власт, не желае да изрече публично и официално този факт.\n\r\nДори от Българската агенция за инвестиции, които пряко комуникират с желаещите да разкриват тук чужди фирми, често се оправдават с това, че данните на Българската народна банка (БНБ) не са съвсем изчерпателни и обикновено се ревизират в посока нагоре. Факт е, ревизират се, но въпреки това обемът на чуждестранните капиталовложения у нас остава далеч от желаното, а потенциалните инвеститори сякаш все по-трудно се \"лъжат\" да дойдат тук.\rДанните се неглижират и от Министерството на финансите, които всяка година в доклада за държавния бюджет (в частта за състоянието на българската икономика) добавят едно-две изречения по въпроса. И толкова.\n\r\nНо да представим някои цифри. В периода 2007-2017 г. общият обем на инвестициите у нас остава непроменен - около 18 млрд. лв. годишно, с пик през 2008 г., когато са 24 млрд. лв., но това е предимно благодарение на местните инвестиции, т.е. на инициативата на българския предприемач.\r\nТова каза изпълнителният председател на БСК Радосвет Радев на пресконференция днес, по време на която бяха представени резултатите от анализ на чуждестранните инвестиции в България в периода 2007-2017 г. Анализът е разработен от експертен екип на БСК, с ръководител Камен Колев – зам.-председател на камарата.\r\nДанните показват, че само за десет години преките чуждестранни инвестиции са намалели 10 пъти в абсолютна стойност и 14 пъти като процент от БВП. От 17,7 млрд. лв. през 2007 г. те падат на 1,8 млрд. лв. през 2017 г., а като процент от БВП - от 28% през 2007 г. намаляват до 2% през 2017 г. \"Вече дори средствата от емигрантите са повече от чуждите инвестиции\", каза Радосвет Радев. И е съвсем прав.\n\r\nInvestor.bg редовно публикува данни на БНБ, според които тази тенденция е факт от поне една петилетка. За цялата 2017 г. сънародниците ни, които работят зад граница, са пратили на близките си в България над 1,15 млрд. евро. Това е с 284 млн. евро повече отколкото през 2016 г., когато сумата на преводите възлизаше на 869 млн. евро. За цялата 2017 г. чуждестранните компании са инвестирали в България 901,9 млн. евро.\n\r\nСпоред бизнеса атрактивната данъчна среда у нас не е достатъчен стимул за чужди капиталовложения. \"До скоро имахме конкурентно предимство по отношение на качествената работна ръка, но сега и това предимство е под въпрос, защото работници не достигат\", каза още Радосвет Радев.\r\n", "date": "2018.08.28", "title": "Чуждите инвеститори все повече ни заобикалят "}
{"url": "https://www.dnes.bg/stranata/2018/08/28/golf-se-udavi-v-reka-glazne-shofiorkata-e-jiva.386310", "text": "Автомобил се приземи в приток на река Места тази сутрин. Инцидентът с Фолксваген \"Голф\" е станал в 7:42 часа.\r\nВозилото, управлявано от 34-годишна жена, се е преобърнало няколко пъти на пътя и е паднало в придошлите води на река Глазне.\r\nПлатното е било мокро, тъй като е валял дъжд, а произшествието се е случило близо до Банско - на пътя между  Баня и Краище, в района на разклона за село Елешница.\r\nШофьорката, която е от Елешница, е загубила контрол над возилото и на десен завой, в района на жп гара \"Ген. Ковачев\", е навлязла в лявата лента на пътя, пише \"Монитор\".\r\nСлед като колата се е претърколила няколко пъти, е паднала от 10-12 метра височина във водите на реката.\r\r\n                    \r\n                    Полиция, линейка и пожарна кола бързо са пристигнали на място. Пожарникарите са успели да подадат въже на катастрофиралата и са я издърпали на брега. Тя е обяснила, че всеки делничен ден по това време пътува до Разлог, където работи.\r\nЖената е приета в Разложката болница с болки във врата, но без опасност за живота. Голфът също се е разминал с малко щети, които са предимно в задната част на купето.", "date": "2018.08.28", "title": "Голф се \"удави\" в река Глазне, шофьорката е жива"}
{"url": "https://www.dnes.bg/festivali/2018/08/28/sofiia-preobrazena-s-kvartal.386324", "text": "\n\r\nГрафити майсторите от 140 ideas ще преобразят сградата на Столичната пожарна на ул. \"Екзарх Йосиф\" №46, тъй като тя става част от програмата на квАРТал Фестивал 2018: РЕстарт.\r\nСъбитието тази година ще се случи в дните 14-16 септември и ще е в познатото каре на булевардите \"Дондуков\", \"Васил Левски\", \"Мария Луиза\" и \"Сливница\".\r\nОще един от известните исторически и архитектурни паметници на София се присъединява към локациите-участници в квАРТал. Това е Църквата \"Св. Параскева\" на ул. \"Раковски\" 58., На  16 септември тя ще приюти литературно-театралния спектакъл \"Актьори срещу поети\".\r\n                    \r\n                    \r\nPARK(ing) Day Sofiaсъщо  влиза квАРТал-а - на глобалната платформа, която трансформира паркоместа в открити пространства за хората.\n\r\nКолкото до познатите квАРТални улици, които са традиционното ядро на квАРТал Фестивал, в рамките на квАРТал Фестивал 2018 те се сдобиват с нови артистични имена, решени в тазгодишната \"РЕстарт“ концепция. В дните 14-16 септември, те стават:  ул. Искър – РЕинкарнация; ул. Будапеща – РЕтроспекция,  ул. Св. Св. Кирил и Методий – РЕгенерация; ул. Цар Симеон – РЕнесанс; ул. Екзарх Йосиф – РЕакция; ул. Сердика – Революция.\n\r\nДесетките локализирани там ателиета, галерии, студия, магазини, коуъркинг пространства, кино и заведения ще отворят вратите си с концептуални програми, вдъхновени от имената си, и ще пречупят личното си виждане за пресечната точка между миналото, настоящето и бъдещето на квАРТал на езика на изкуството и занаятите.\n\r\nВ програмата на феста ще присъстват и традиционните историко-архитектурни разходки, гурме и бар турове, алтернативни градски графити турове, богата детска програма и мащабна открита дискусия, посветен на бъдещето на квАРТал.", "date": "2018.08.28", "title": "София – преобразена с квАРТал "}
{"url": "https://www.dnes.bg/technology/2018/08/28/i-germaniia-se-obryshta-sreshtu-facebook.386293", "text": "Германски антитръстов регулатор очаква да направи първи стъпки в рамките на разследването си срещу Facebook, след като откри, че социалната мрежа се е възползвала от пазарната си доминация, за да събира данни за хора без тяхното знание или съгласие, предава Ройтерс.\r\nРазследването се следи отблизо в Европа на фона на засилващите се притеснения за изтичането на данни на десетки милиони потребители на Facebook, както и използването на реклами от чужди сили, които искат да влияят на изборите в САЩ.\r\nФедералният антитръстов офис разглежда в частност как Facebook се сдобива с данните на хората от трети приложения, включително от нейните собствени услуги Instagram и WhatsApp, както и онлайн следенето на хора, които дори не са потребители на социалната мрежа.\r\n\"Наясно сме, че това трябва да се случи бързо“, коментира президентът на регулатора Андреас Мунт на пресконференция, допълвайки, че се надява да предприеме „първи стъпки“ тази година. Той отказва да разкрие повече подробности.\r\n\r\n ", "date": "2018.08.28", "title": "И Германия се обръща срещу Facebook"}
{"url": "https://www.dnes.bg/stranata/2018/08/28/neveji-roditeli-mojeshe-li-tragediiata-sys-sashko-da-byde-predotvratena.386269", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМомченце на две години почина, след като се оказа заключено в автомобил при температура навън от над 30 градуса.\n\n\r\nДетето е било транспортирано до болницата в Сливен, където няколко часа по-късно починало. То било открито в безсъзнание от родителите му. Трагичният инцидент се случил в сливенското село Желю войвода в неделя следобед. Момченцето прекарало затворено в колата няколко часа.\r\n\"Подобен инцидент би могъл да се случи навсякъде по света, не само в определена общност. За съжаление обаче смятам, че такива неща ще се случват все по-често занапред, защото хората са все по-невежи. Те не само не са готови да бъдат родители, много често не са готови да бъдат това, което искат да бъдат\", коментира в студиото на \"България сутрин\" журналистът Миглена Ангелова.\r\r\n                    \r\n                    Пред  бившият зам.-директор на Държавната агенция за закрила на детето Христо Монов пък попита къде са били родителите на починалото дете, когато се е заключило в автомобила.\r\n\"Реакциите след подобни трагедии са един тест както за институциите, така и за нас като общество. Защото всяко дете трябва да бъде обгрижвано. Ако сами не си извадим поука от случващото се и не се стреснем, за да тръгнем в друга посока, няма да стигнем до никъде\", отсече прихологът.\r\nСпоред разказа на родителите на починалото 2-годишно дете, те правели ремонт, а синът им си играел покрай тях. Предполага се, че сам влязъл в колата и се заключил там. Инцидентът станал около 15:00 часа, а час след това родителите усетили, че го няма и започнали да го търсят. Открили го в автомобила и се обадили в болницата. Медиците настанили детето в реанимация, където то починало. Назначена е аутопсия.\r\nМомченцето е най-малкото от четирите деца на семейството.\r\n ", "date": "2018.08.28", "title": "Невежи родители! Можеше ли трагедията със Сашко да бъде предотвратена?"}
{"url": "https://www.dnes.bg/eu/2018/08/28/populiaren-frenski-ministyr-podade-ostavka.386297", "text": "Френският министър на екологичния и солидарен преход Никола Юло, един от най-популярните членове на кабинета, обяви днес, че подава оставка, предаде Франс прес.\n\r\nПред радио \"Франс ентер\" той каза, че е взел това решение, защото усеща, че е \"съвсем сам\" в работата си по проблемите с околната среда.\n\r\n\"Ще взема най-трудното решение в живота си, не искам повече да се самозалъгвам, не искам да създавам усещането, че щом съм в правителството, значи се справяме с тези проблеми\", добави бившият телевизионен водещ, един от хората, спечелен за управлението лично от президента Еманюел Макрон след избирането му на поста през 2017 г.\r\nНикола Юло уточни, че е взел решението си снощи и не е предупредил нито Макрон, нито премиера Едуар Филип. \r\r\n                    \r\n                    \"Зная, че не е съвсем по протокола\", призна той и спомена, че се е страхувал двамата да не го \"разубедят (. . .) за пореден път\" да се оттегли.\r\nПо същото време говорителят на правителството Бенжамен Гриво изрази пред Радио Монте-Карло съжаление от напускането на Юло и признателност към него за свършената работа. Но се оплака и от некоректното му поведение към Макрон, пише БТА.\r\n ", "date": "2018.08.28", "title": "Популярен френски министър подаде оставка"}
{"url": "https://www.dnes.bg/video-prognoza/2018/08/28/plaj-shte-ima-tyrpenie-dyjdovete-spirat-slynceto-se-pokazva.386288", "text": "Слънцето и топлото време се завръщат в сряда, сочи  на НИМХ-БАН.\n\r\nПрез нощта ще преобладава ясно и почти тихо време. Утре ще бъде предимно слънчево. Ще духа слаб, в Източна България - до умерен вятър от север-североизток.\r\nМаксималните температури слабо ще се повишат и ще бъдат предимно между 26 и 31 градуса, за София – 26.\r\nВ планините ще бъде предимно слънчево. След обяд на места в масивите  Западна и Централна България ще се развива купеста и купесто-дъждовна  облачност и краткотрайно ще превали. Ще духа умерен до силен  североизточен вятър. Максималната температура на височина 1200 м ще бъде  около 21 градуса, на 2000 м - около 15 градуса.\rПо Черноморието ще бъде предимно слънчево и топло. Ще духа до умерен североизточен вятър. Максималните температури ще бъдат между 28 и 31 градуса, а температурата на морската вода - 26-27 градуса. Вълнението на морето ще бъде 2-3 бала.\r\n\"Почиващите по Черноморието ни не трябва да се отчайват. Плаж ще има, но трябва малко търпение, за да напече слънцето. Още от утре лятото продължава с пълна сила. Септември ще започне с предимно слънчево време, леко заоблачаване следобед и без превалявания\", коментира пред  климатологът Симеон Матев.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n \r\n ", "date": "2018.08.28", "title": "Плаж ще има, търпение! Дъждовете спират, слънцето се показва..."}
{"url": "https://www.dnes.bg/obrazovanie/2018/08/28/dobrotata-i-samotata-na-serafim-na-esennata-matura.386301", "text": "Интерпретативно съчинение или есе по темата \"Добротата и самотата\" върху разказа \"Серафим\" от Йордан Йовков пишат зрелостниците на днешния държавен зрелостен изпит по български език и литература /БЕЛ/ от сесията август-септември, съобщиха за БТА ученици, явили се на матурата.\r\nДържавният зрелостен изпит по български език и литература започна в 8:00 часа. Темата за съчинението или есето са включени към 41-ата задача от матурата по БЕЛ.\r\nСлед 16:30 часа в сайта на Министерството на образованието и науката ще бъдат публикувани изпитният вариант и ключът с верните отговори към него. Резултатите от изпита ще бъдат обявени до 10 септември.", "date": "2018.08.28", "title": "\"Добротата и самотата\" на \"Серафим\" на есенната матура"}
{"url": "https://www.dnes.bg/temida/2018/08/28/shofioryt-na-avtobusa-kovcheg-ot-isul-v-kiliiata.386300", "text": "Григор Григоров – шофьорът на автобуса убиец, който взе 17 жертви край Своге е изписан от болница \"Царица Йоанна – ИСУЛ\" и вече е в килия, съобщават от \r\nМъжът блъсна четири леки автомобила последователно, а след това преобърна автобуса, който падна в дере край пътя. \r\nКъм момента Григоров е задържан за 72 ч. по обвинение в причиняване на смърт по непредпазливост на 17 души и нанасяне на телесни повреди на други 21.\n\n\n\r\nСпоред прокуратурата шофьорът е превишил допустимата скорост в участъка с 13 км/ч при разрешени 40. Данните за скоростта са от тахошайбата на рейса. \r\r\n                    \r\n                    Обвиненията на Григоров са повдигнати в неделя, но пред разследващите шофьорът не е давал обяснения. \r\nОчаква се прокуратурата да поиска постоянен арест от съда. Засега той е единственият обвинен за инцидента край Своге. От прокуратурата увериха, че разследването продължава и отговорност ще се търси и на други. \r\nГригор Григоров е управител и собственик на фирмата превозвач \"Мобилбус 5\", с която хората от пенсионерските клубове на Световрачане и Божурище тръгнаха на злополучната екскурзия до манастира \"Седемте престола\".", "date": "2018.08.28", "title": "Шофьорът на автобуса ковчег: От ИСУЛ – в килията!"}
{"url": "https://www.dnes.bg/pop/2018/08/28/mila-robert-vpechatli-s-kavyr-na-ivana.386292", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТова е само една лятна смешка, не особено сериозна, посочи Мила Роберт пред  по повод кавъра на парчето на фолк изпълнителката Ивана - \"Нещо нетипично\", което направи.\n\r\nЗаписвайки култовата песен, младата българска актриса я възроди с чувство за хумор. Леко намигване към стилистиката на оригинала е и микрофонът, аранжиран като бяла роза.\n\r\n\"Записът и снимките ни отнеха само един ден, а постпродукцията направихме за седмица\", сподели още дъщерята на Ваня Щерева и не скри, че точно тази песен ѝ напомняла за детските й лета.\r\n                    \r\n                    \r\nНовoто ѝ парче, което пък предстои да излезе през октомври, ще се казва \"Нещо грубо\". То ще бъде посветено на жените, \"които се държат лигаво\", каза Мила Роберт.\n\r\nТя направи скоба и поясни, че подобно поведение я дразни, тъй като представителките на нежния пол трябва да имат повече достойнство и да знаят какво искат.\n\r\n\r\n ", "date": "2018.08.28", "title": "Мила Роберт впечатли с кавър на Ивана"}
{"url": "https://www.dnes.bg/rusia/2018/08/28/rusiia-gotvi-nai-golemite-si-voenni-ucheniia-ot-1981-g.386279", "text": "Русия ще проведе другия месец най-големите си военни учения от 1981 г., обяви  министърът на отбраната Сергей Шойгу, цитиран от ТАСС.\r\nШойгу съобщи на среща с журналисти в руската република Хакасия, в Сибир, че около 300 000 военнослужещи и над 1000 летателни апарата ще участват в маневрите \"Изток-2018\".\r\nСпоред него Русия не е провеждала толкова големи военни учения от 1981 година, пише БТА.\r\n ", "date": "2018.08.28", "title": "Русия готви най-големите си военни учения от 1981 г."}
{"url": "https://www.dnes.bg/travel/2018/08/28/puf-paf-s-atrakcionen-vlak-za-denia-na-nezavisimostta.386291", "text": "\n\r\nАтракционен влак с парен локомотив и вагон от \"Корона експрес\" ще пътува по повод Деня на независимостта, съобщиха от БДЖ. \n\r\nВлакът ще пътува на 23-и септември (неделя) по маршрута Горна Оряховица – Велико Търново – Трявна и обратно. Билетите за пътуването са в продажба от утре, 29 август.\r\nСъбитието се организира съвместно от \"БДЖ-Пътнически превози\" ЕООД и община Велико Търново по повод честването на Деня на независимостта на България - 22 септември.\n\r\nАтракционният влак ще пътува в състав от шест пътнически вагона, като билетите за тях ще се продават предварително и ще бъдат със задължителна резервация на седящи места. \r\n                    \r\n                    \r\nСпециална атракция за пътуващите и посетителите на празничното мероприятие е ретро подвижният състав на БДЖ. Влаковата композиция ще бъде теглена от парен локомотив № 16.27, като в състава й е включен личният вагон-салон на цар Борис III от \"Корона експрес\". Всички желаещи ще могат да разгледат специално прикачения вагон, както и да се снимат с парния локомотив. \n\r\nРетро влакът ще потегли от гара Горна Оряховица в 11:50 ч. и ще пристигне на гара Трапезица в 12:07 ч., където ще престои около час. През това време всички пътници и гости ще имат възможността да се потопят в атмосфера от епохата на прочитането на Манифеста за обявяване на независимостта на България, както и обявяването на Княз Фердинанд за български цар. \n\r\nСлед пресъздаването на историческата възстановка на гара Трапезица атракционната композиция ще продължи своето пътуване по маршрута си до Трявна. От гара Трявна в посока Горна Оряховица влакът ще замине в 15:00 ч. \n\r\nЦената на билета между Горна Оряховица и Трявна ще бъде 29.00 лв. за пътуване в двете посоки (с включени запазени места). Децата до 7-годишна възраст ще пътуват безплатно, без да ползват отделно седящо място. \n\r\nБилети могат да бъдат закупени от билетните каси на гарите и бюрата в градовете: София, Горна Оряховица, Велико Търново, Дряново, Трявна, Русе, Варна и Пловдив. \n\r\n***\r\nПарният локомотив № 16.27 е произведен през 1948 г. във “Wiener Lokomotivfabrik Floridsdorf”, Австрия, с фабричен № 17632. По-голямата част от експлоатационния му живот преминава по жп участъка Горна Оряховица – Стара Загора. Неговата максимална конструктивна скорост е 80 км/ч. Интересен факт за локомотив 16.27 е това, че машината е възстановена в оригиналния си \"немскo/австрийски\" (DR/ÖBB) вид като цветово решение, със снегоочистителен плуг, димоповдигащи щитове (крила) и други елементи. Освен 16.27 за момента в Европа има запазена за движение още една машина от този тип, която се намира в Люксембург. \n\r\nПървокласният вагон-салон № 050-1 е произведен през 1938 г. в \"Linke Hoffman Werke-Breslau\", Германия и е личен вагон за пътуванията на Цар Борис ІІІ. Този вагон разполага със служебна кабина с 1 легло, 4 кабини с по 2 легла, 2 кабини с две спални с по едно легло и общ санитарен възел, салон с 11 места (за срещи, съвещания, хранене) и склад. Вагон-салон № 050-1 е със запазено луксозно обзавеждане, като специалните ламперии и дамаски са автентични.", "date": "2018.08.28", "title": "Пуф-паф с атракционен влак за Деня на независимостта"}
{"url": "https://www.dnes.bg/temida/2018/08/28/cariat-za-vrana-bi-bilo-grozno-da-me-prinudiat-otnovo-kym-izgnanie.386299", "text": "Бившият премиер Симеон Сакскобургготски не скри огорчението си от решението на Софийския градски съд, който присъди, че дворецът \"Врана\" е собственост на държавата, а не негова.\n\n\n\n\n\r\n\"Има моменти, в които си мисля колко би било грозно да ме принудят, и то при една демократична България, към второ изгнание\", коментира той.\r\nСакскобургготски заяви още, цитиран от БТА, че е огорчен, че сега, в края на живота му, е подложен на изтезаване с измислени и фалшиви предпоставки.\r\nТой посочи, че е огорчен и от това, че все още не е направено нищо, за да бъдат открити тленните останки на баща му цар Борис ІІІ след поругаването на гроба му.\r\r\n                    \r\n                    Българският монарх умира на 28 август 1943 г, а на 5 сепетмври е погребан в Рилския манастир.\r\nГробът му обаче се превръща в място за поклонение, което не се харесва на комунистическата власт. Заради  това през 1946 г., по нареждане на комунистическите управници,  останките му са ексхумирани и осквернени и тялото му е препогребано в  малък параклис в парка на двореца \"Врана\". През 1949 г. този параклис е  взривен и заравнен.\r\nСлед 10 ноември 1989 г. тленните останки на царя са търсени, но е открито  само сърцето му, което се намира на гробното място в парка на двореца \"Врана\". През 1993 г. то е препогребано на мястото на възстановения гроб в Рилския  манастир.\r\nНа този гроб днес експремиерът се поклони по повод 75 години от кончината на баща си. Адрианополският епископ Евлогий и монаси от Светата обител извършиха панихида в централния манастирски храм.\r\nСакскобургготски дойде за панихидата заедно със съпругата си Маргарита. В храма се събраха и бивши депутати от НДСВ, представители на монархически движения от цялата страна.", "date": "2018.08.28", "title": "Царят за \"Врана\": Би било грозно да ме принудят отново към изгнание!"}
{"url": "https://www.dnes.bg/stranata/2018/08/28/jiteli-na-svoge-vseki-den-na-bdenie-na-pytia-ubiec.386303", "text": "Жителите на община Своге излизат на протест в сряда от 17:00 часа. Тяхното искане е да се ремонтира и поправи пътната настилка в участъка при Искърското дефиле, където на 25 август се преобърна автобус и загинаха 17 души.\r\nПо първоначална информация организираната демонстрация ще бъде мирна и ще се проведе на мястото на тежката катастрофа. Към момента организаторите са подали искане в Районното управление в Своге и в Общината.\n\n\r\n\"По закон общината няма право да забрани протестните действия, но това,  което ни притеснява, e, че гражданите на Своге са избрали като време  17:00 часа, а това е пиков час и има реална опасности за нови инциденти\", каза зам.-кметът на община Своге инж. Георги  Петков пред \"Фокус\".\r\r\n                    \r\n                    Петков допълни, че днес ще  покани представители на протестната организация, за да намерят  компромисен вариант.\r\nПо думите му самият протест ще бъде организиран  като бдение, което ще се провежда всеки ден след 17:00 часа по 15-20  минути.\r\n\"За мен има голяма опасност за тяхната сигурност, защото това е  главен републикански път и движението е интензивно\", каза зам.-кметът.\r\nПо думите му друг критичен участък се намира на изхода на Община Своге, където има  пропадане от 15-20 метра на пътната настилка и редовно стават пътни  инциденти.\r\nПреди три седмици на тази  отсечка е имало катастрофа, при която се е наложило рязане на лекия  автомобил, за да може да се извадят хората.\r\nМеждувременно от УМБАЛ \"Св. Анна\" съобщиха, че трима пострадали при катастрофата - мъж и 2 жени, все още са в реанимация. С опасност за живота остава най-пострадалата 52-годишна жена, която е в операция.\r\nДругите трима са стабилизирани и лечението им продължава в Клиника по хирургия и Клиника по ортопедия и травматология на болницата.", "date": "2018.08.28", "title": "Жители на Своге – всеки ден на бдение на пътя-убиец"}
{"url": "https://www.dnes.bg/obshtestvo/2018/08/28/sinodyt-kachi-dvoino-taksite-za-svatba-kryshtene-pogrebenie.386304", "text": "Църковните такси скочиха двойно по решение на Синода, съобщиха от Синодалната палата.\r\nМотивът на архиереите е, че парното, тока и всички услуги били поскъпнали, но въпросните такси не били вдигани от 2007 година. Преди три години те увеличиха двойно и цената на свещите.\n\n\n\n\r\nНезависимо, че цените се вдигат на хартия, те отдавна не са тези, определени от времето на патриарх Максим. Тогава всеки храм ги надуваше според апетита на свещениците за печалба. \r\nВ столичните храмове за свето Кръщение се плащаше и досега не по-малко от 60 лева такса, коментираха запознати пред \"Монитор\". Инак официално те сега скача от 30 на 80 лева.\r\r\n                    \r\n                    Венчавката вече става 140 лева, но и до момента тасата беше надута минимум на 250 лева, ако е без хор, а с хор на някои места е дори 600 – 700 лева. \r\nНа хартия синодът увеличава и таксата за снимане на частни тържества в храмовете – 20 лева за фотоапарат и 60 за камера. Към момента в повечето черкви до момента реално се плащаше съответно 40 и 80 лева.  \r\n30 лева става официалната такса за водосвет и 60 лева за маслосвет. На практика до момента и тази такса е много повече от фиксираната сега от Синода, тъй като всеки свещеник получава на пари толкова, колкото му дадат хората, които са си получили тази треба.\r\nЗа молитви в рамките на 40 дни, наричани за краткост от вярващите Четиридесетница, вече ще се плаща до 40 лева, а петохлебие (частен молебен с обредни хлябове) 10 лева. До момента въпреки цените от времето на дядо Максим, които бяха символични, всеки храм определяше сам тези такси.\r\nОпелото вече ще струва 60 лева, а частната панихида – 30 лева. Независимо от двойно по-ниските цени на хартия до момента, свещениците в някои храмове взимаха неколкократно повече.\r\nСвещите бяха увеличени през 2015 г., като цените скочиха двойно. Килограмът вече струва 80 лв. Сега най-ниската цена за свещ е 40 стотинки. \r\nОт миналата година в храмовете се продават и свещички, изработени от чист восък. Техните цени са по-високи, но за сметка на това при горенето не димят и не опушват иконите и стенописите в църквите. \r\nНай-малките восъчни свещи се продават за 50 ст., а по-големите за 1,25 лв., 2,50 лв. и 5 лева.", "date": "2018.08.28", "title": "Синодът качи двойно таксите за сватба, кръщене, погребение..."}
{"url": "https://www.dnes.bg/stranata/2018/08/28/proveriavat-i-drugata-firma-za-remonta-na-pytia-krai-svoge.386309", "text": "\n\r\nЖандармерия и разследващи влязоха и във фирма \"Мега Инвест Холдинг\", за да изземат документи за ремонта на пътя край Своге.\r\nПри катастрофата с автобус в участъка в събота загинаха 17 души, има и ранени в тежко състояние.\n\r\nПроверяват се офис в центъра на града и складова база в периферията на Дупница, предаде .\r\nТова е другата фирма от консорциума, ремонтирал пътя от Мездра до Нови Искър, в който влиза и отсечката при Своге.\r\nСобственик на фирмата е Цветан Славейков Цветанов, който през 2013 г. е бил водач на листата на ДПС в района на Монтана.\r\nВчера разследващи влязоха в централния офис на другата фирма \"Трейс Груп Холд\" АД, за да извършат проверка във връзка с разследването за състоянието на пътя.\r\n\r\n ", "date": "2018.08.28", "title": "Проверяват и другата фирма за ремонта на пътя край Своге"}
{"url": "https://www.dnes.bg/notifikacii/2018/08/28/pytuvame-poveche-nai-mnogo-kym-turciia-gyrciia.386289", "text": "Пътуванията на българи в чужбина през юли 2018 г. са 727.5 хил. или с 9.3% над регистрираните през юли 2017 година.\r\nУвеличение е отчетено към Гърция - с 14.4%, Турция - с 14.2%, Македония - с 8.9%, Австрия - с 8.7% и др. Същевременно намаляват пътуванията ни към Украйна - с 16%, Португалия - с 5.5%, Германия - с 2.5% и др.\r\nВ сравнение с юли 2017 г. e регистрирано увеличение на визитите със служебна цел - с 23.9%, с цел почивка и екскурзия - с 6.9%, и с други цели - с 5.5%, по данни на НСИ.\r\nНай-често пътуваме на гости, за обучение, посещение на културни и спортни мероприятия - 40.5%, след това за почивка и екскурзия - 39.9%, и със служебна цел - 19.6%.\r\nПрез юли 2018 г. най-голям брой пътувания на български граждани са осъществени към Турция - 167.3 хил., Гърция - 150.4 хил., Германия - 66.1 хил. и др.\rПосещенията на чужденци у нас са 2 152.8 хил.или с 6.5% повече в сравнение с юли 2017 година. Ръст има при всички наблюдавани цели: със служебна цел - с 16.7%, с други цели (вкл. гостувания и транзитни преминавания) - с 10.3%, с цел почивка и екскурзия - с 3.1%. Транзитните преминавания през страната са 24.7% (532.3 хил.) от всички посещения на чужденци в България.\r\nДелът на гражданите от Европейския съюз е 61.3%, или с 4.9% повече в сравнение със същия месец на предходната година. Увеличават се посещенията на граждани от Обединеното кралство - с 30.4%, Чешката република - с 26.6%, Белгия - с 25.4%, Румъния - с 9.6% и други. Същевременно намаляват посещенията на граждани от Унгария - с 25.4%, Дания - с 15.6%, Нидерландия - със 7.2% и други.\n\r\nУвеличават се и посещенията на граждани от групата \"Други европейски страни\" - с 9%, като най-голям е ръстът на посещенията от Украйна - с 25.9%.\n\r\nПрез юли 2018 г. преобладава делът на посещенията с цел почивка и екскурзия - 57.2%, следвани от посещенията с други цели - 35.4%, и със служебна цел - 7.4%.\r\nНай-много посещения в България през юли 2018 г. са реализирали гражданите от Румъния - 296.2 хил., Германия - 234.4 хил., Турция - 211.0 хил., Гърция - 139.2 хил., Руската федерация - 137.1 хил. и др.", "date": "2018.08.28", "title": "Пътуваме повече, най-много към Турция, Гърция..."}
{"url": "https://www.dnes.bg/mish-mash/2018/08/28/koi-sa-otpadycite-koito-ne-triabva-da-izhvyrliate-v-toaletnata.386234", "text": "Само защото не виждате какво се случва в канализацията, когато пуснете водата в тоалетната не означава, че в нея можете да изхвърляте всичко. Някои предмети или отпадъци ще запушат тоалетната ви, други ще поставят околната среда в риск.\r\nКои са отпадъците, които често изхвърляте в тоалетната чиния, а не трябва?\r\n\r\nМокрите кърпички всъщност са направени от текстил, който не се разгражда в канализацията и може да предизвика запушване и замърсяване на околната среда.\r\n\r\nМислите си, че старите ви контактни лещи са толкова малки и безобидни и затова няма как да навредят на канализацията. Според изследване на Аризонския Университет, 20% от носещите лещи американци изхвърлят лещите си в тоалетната. И как не, след като са толкова малки!\r\r\n                    \r\n                    Дори да е така, мястото на лещите не е в тоалетната. Само че те се оказват част от замърсяването на водоемите с пластмаси. Попадането им в канализацията предизвиква начупването им. Тези микроскопични пластмасови частици попадат в реките и местата, където се вливат, отравяйки почвата и живите организми.\r\n", "date": "2018.08.28", "title": "Кои са отпадъците, които не трябва да изхвърляте в тоалетната?"}
{"url": "https://www.dnes.bg/zvezdi/2018/08/28/tita-pita-koi-zabelejitelnosti-u-nas-da-posetia.386283", "text": "Тита разпитва почитателите си кои красиви кътчета в родината може да посети и разгледа.\r\nТийнсензацията публикува снимка в профила си в Instagram от хълма Царевец във Велико Търново.\r\nМладата изпълнителка е написала: \"Предложете ми още забележителности в България, които задължително трябва да се посетят\", а феновете ѝ веднага са я затрупали с предложения.\r\nТя има доста участия по морските курорти това лято, но намери време да посети и родния си град. Миналата седмица Тита качи снимки и от Силистра.\r\nНа една от тях певицата е в дома си и чете книга на учителя Петър Дънов, докато похапва шоколад и пие вино. Някои от последователите ѝ обаче реагираха странно на избора ѝ за книга.\r\n", "date": "2018.08.28", "title": "Тита пита: Кои забележителности у нас да посетя?"}
{"url": "https://www.dnes.bg/politika/2018/08/28/vsichki-avtobusi-s-kolani-oshte-prez-septemvri.386251", "text": "Бъpзи пpомени в Закона за автомобилни превози подготвя Изпълнителната агенция \"Автомобилна администрация\" за коланите на автобусите.\n\r\nТе ще задължат всички колани в автобуси, които пътуват повече от 35 км или излизат на републиканска пътна мрежа, задължително да са с колани, казва Дамян Войновски - зам.-изпълнителен директор на агенцията, пише \"24 часа\".\n\r\nПреди това новият шеф Бойко Рановски съобщи, че промените ще бъдат в парламента още през септември.\r\nТой допълни, че ако се налага собствениците на автобусите ще сменят и седалки, за да са с колани. Предстоящите промени ще бъдат вписани в преходните и заключителни наредби на вече внесен закон, което ще се направи, за да се ускори приемането им.\r\n                    \r\n                    \r\nТранспортният министър Ивайло Московски заговори за първи път за колани в автобусите след серия катастрофи през ноември миналата година. През април тази година отново щеше да ги въвежда. Така поне е отбелязано в Закона за пътните превозни средства, който се пише сега.\n\r\nУ нас са регистрирани повече от 23 000 автобуса, 15 000 от тяx cа c pегистрация пpеди 2006 г., което означава, че cа произведени без колани.\n\r\nАвтобусите с лиценз за превоз на пътници са 13 000 и според Рановски половината нямат колани. Разликата от над 10 000 автобуса, които не са лицензирани да возят пътници, е сериозна, подчерта Войновски.\r\nДори да има автобуси, които са на общини, на училища, на фирми за превоз на собствена сметка, вероятно не са малко и тези, които са регистрирани и на физически лица.\n\r\nЗад тях се крият нелегални превози и затова се предвижда промяна - автобус да се регистрира единствено на юридически лица. Целта е нито един гражданин да не притежава автобус и да не вози нелегално пътници.", "date": "2018.08.28", "title": "Всички автобуси с колани – още през септември!"}
{"url": "https://www.dnes.bg/index/2018/08/28/receptata-dnes-vkusno-brauni-bez-brashno.385942", "text": "\r\n3 големи банана\r\n1 и ½ купичка течен шоколад\r\n3 яйца\r\n2 супени лъжици какао\r\n1 и ½ чаена лъжичка сода за хляб\r\n \r\n\r\n \r\nОбелете бананите, нарежете ги на парченца и ги сложете в блендер. Към тях прибавете останалите съставки. Всичко се смила до получаването на гладко тесто. Изсипете тестото в леко намаслена тавичка. Печете в предварително загрята фурна на 180 градуса за около 35 минути.\r\n\r\n\r\n ", "date": "2018.08.28", "title": "Рецептата Dnes: Вкусно брауни без брашно"}
{"url": "https://www.dnes.bg/obshtestvo/2018/08/28/misteriozna-strelba-vyv-varna-koi-gyrmi-po-deca.386254", "text": "Полицията във Варна разследва случай с двама простреляни младежи в училищен двор и издирва стрелеца. Инцидентът е станал между 20:30 и 21 часа на 24 август, докато жертвите били в двора на училище на бул. \"Владислав Варненчик\", точно срещу сградата на Районния съд и прокуратурата. \n\r\nЗасега не е установено оръжието, с което са произведени изстрелите, с които двамата са били простреляни, но се предполага, че най-вероятно е използван въздушен пистолет.\n\r\nВследствие на стрелбата, 19-годишният младеж има нараняване в областта на лявото слепоочие, а 18-годишният е наранен в лявото рамо, пише \"Монитор\".\n\r\nКъм 22 часа в нощта на стрелбата двамата са посетили Спешния център в МБАЛ \"Света Анна\", където след преглед и получена медицинска помощ са насочени за домашно лечение, без сериозни наранявания.\r\n                    \r\n                    \r\nНа мястото на произшествието е извършен полицейски оглед. По случая е образувано досъдебно производство, работата по разследването и издирването на стрелеца продължава.\n\r\n\r\n ", "date": "2018.08.28", "title": "Мистериозна стрелба във Варна! Кой гърми по деца?"}
{"url": "https://www.dnes.bg/za-da-se-razbirame/2018/08/28/koi-sa-kachestvata-na-gospodin-idealen.386236", "text": "Да откриеш своя човек не е лесно. Някои търсят цял живот. Понякога дори да сме открили точния човек, с времето пътищата се разминават или любовта угасва.\r\nКаквото и да се случи, какъвто и опит да придобие една жена, тя винаги търси определени качества у мъжа, които я привличат.\r\nКои са качествата на „господин Идеален“? Какво привлича вниманието и открадва сърцето на една жена?\r\n\r\nНякои са скептици по отношение на химията, но тази невидима магия е факт. Понякога толкова неусетно завладява сърцето, че човек не може да прецени трезво. Чувствате се енергизирани покрай някой мъж? Усещате пеперудите в корема си? Определено не ви е безразличен, макар на този етап да не сте сигурни какво точно се случва с вас. Просто е – това е химия.\r\r\n                    \r\n                    \r\nТрудно е да се обясни, защото жените търсят едновременно силен мъж, който обаче понякога да показва и своите слаби страни. Привлекателно е, когато един мъж допуска жената в емоционалния си свят, когато търси съвет, когато се чувства безсилен в дадена ситуация. Жените имат силен майчински инстинкт и желанието им да обгрижват, да закрилят и да помагат на партньора си ги кара да се привързват още по-силно.\r\n", "date": "2018.08.28", "title": "Кои са качествата на господин \"Идеален\"?"}
{"url": "https://www.dnes.bg/eu/2018/08/28/pak-seksskandal-vyv-vatikana-prikrivan-e-kardinal.386255", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНов сексскандал тресе Ватикана след края на двудневното посещение на папа Франциск в Ирландия. Архиепископ призова самия глава на Римокатолическата църква да се оттегли, предаде .\n\n\n\n\r\nВ експлозивно писмо от 11 страници бивш дипломат на Ватикана твърди, че папа Франциск е прикривал американски кардинал, обвинен в многобройни сексуални посегателства. Архиепископ Вигано дори призовава Светия отец да се оттегли от поста си. Без обаче да представи някакви доказателства за твърденията си.\n\r\nНа тръгване от Ирландия папа Франциск отказа коментар по темата.\r\n                    \r\n                    \r\nСпоред анализатори писмото е част от координирана атака срещу папа Франциск. Неговият подател е сред кардиналите традиционалисти, които публично се противопоставиха на Светия отец заради по-либералното му поведение.\n\r\nМоментът също изглежда внимателно подбран. По време на посещението си в Ирландия този уикенд, папа Франциск на няколко пъти поиска прошка за сексуалните злоупотреби, практикувани в продължение на години от църковни служители в страната. Някои ирландци приветстваха извинението, докато други останаха скептични и не се отказаха от организираните протести.\n\r\n ", "date": "2018.08.28", "title": "Пак сексскандал във Ватикана: Прикриван е кардинал?"}
{"url": "https://www.dnes.bg/world/2018/08/28/osem-ubiti-pri-sblysyci-po-granicata-na-afganistan-i-tadjikistan.386261", "text": "Най-малко осем души са били убити, а девет - ранени при сблъсъци по афганистанско-таджикистанската граница, заявиха афганистанските власти, цитирани от ДПА.\n\r\nСред загиналите има двама таджикистански граждани. Според таджикистанските власти те секли дървета от таджикистанската страна на границата, когато няколко въоръжени лица пресекли границата откъм Афганистан и стреляли по колата им.\n\r\nСпоред афганистанските власти въоръжените лица след това се върнали обратно в окръг Даркад в Афганистан, където позициите им били бомбардирани от щурмови хеликоптери.\n\r\nИзявленията на представителите на афганистанските власти се различаваха в това кои са били въоръжените лица. Най-малко шест от тези лица са мъртви.\n\r\r\n                    \r\n                    Говорител на полицията в североизточната афганистанска провинция Тахар заяви, че мъжете са били талибани. Но членът на областния съвет на Тахар Мир Ахмад Касим заяви, че те са били наркотрафиканти, които пренасяли наркотици към Таджикистан.\n\r\nГоворителят на талибаните Забиула Муджахид също отрече групировката да е замесена в случилото се. Той заяви, че това са наркотрафиканти и че талибаните нямат нищо общо.\n\r\nИ двамата цитирани представители на афганистанските власти посочиха, че районът от афганистанската страна на границата е под контрола на талибаните.\r\nПреди това афганистанските власти заявиха, че въздушните удари са били нанесени или от таджикистанските, или от руските военновъздушни сили.\r\nРуското министерство на отбраната обаче разпространи изявление, в което се посочва, че в района не са изпълнявани никакви негови мисии, както и че афганистанските данни \"нямат нищо общо с реалността\".\n\r\nТаджикистанските въоръжени сили също отрекоха да са нанасяли удари.\n\r\nСблъсъците с наркотрафиканти по афганистанско-таджикистанската граница са често явление, но е рядкост талибаните да влизат в боеве от таджикистанската страна на границата, отбелязва ДПА, цитирана от БТА.", "date": "2018.08.28", "title": "Осем убити при сблъсъци по границата на Афганистан и Таджикистан "}
{"url": "https://www.dnes.bg/stranata/2018/08/28/trima-raneni-krai-svoge-v-borba-za-jivota-si.386256", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Трима от пострадалите при тежката катастрофа край Своге, настанени в \"Пирогов\" остават с опасност за живота. Те са с тежки гръдни контузии и травми, с дрениране на гръдните клетки.\n\n\n\r\nПоставени са на апаратна вентилация. Това съобщи изпълнителният директор на лечебното заведение проф. д-р Асен Балтов по време на брифинг за състоянието на ранените.\n\r\n\"Гръдната травма се развива в продължение на седмица. Затова и никой все още не може да даде ясни прогнози. Най-спешното вече е направено, в момента пациентите са на поддържащо лечение, а екипите ни имат готовност да реагират във всеки един момент\", допълни още д-р Балтов пред.\r\n                    \r\n                    \r\nОстаналите трима пациенти, настанени за лечение в \"Пирогов\", са в стабилно състояние.\r\nПредстои да бъдат изведени от реанимация днес, тъй като по-рано се е оказало, че имат необходимост от кислород.\n\r\n ", "date": "2018.08.28", "title": "Трима, ранени край Своге, в борба за живота си"}
{"url": "https://www.dnes.bg/balkani/2018/08/28/haradinai-kosovo-si-ima-granici-niama-da-se-promeniat.386257", "text": "Косовският премиер Рамуш Харадинай заяви, че Косово има свои граници и те няма да се променят, предаде агенция МИА.\r\n       \r\n\"Много се говори за границите. Косово има свои граници със Сърбия, с Албания, с Черна гора и с Македония. Ние зачитаме тези граници и нямаме нужда от новото им очертаване\", заяви Харадинай на пресконференция след неформална среща на премиерите от Западните Балкани в албанския град Дуръс.\r\n       \r\nЕврокомисарят по разширяването Йоханес Хан, който също присъства на срещата, отказа да коментира идеята за промяна на границата между Сърбия и Косово, споменавана напоследък от президентите на двете страни, които водят диалог за нормализиране на отношенията си с посредничеството на Европейския съюз.\r\n       \r\n\"Не е уместно да говорим на този етап. Срещата през септември /от диалога Белград - Прищина/ няма да бъде последна. Ние не приемаме нито една нова членка, която не е решила споровете си. За нас е много важна стабилността и всяко споразумение трябва да допринесе за стабилността в региона\", каза Хан.\n\n\n\r\r\n                    \r\n                    Албанският премиер Еди Рама кратко заяви, че е съгласен с Хан. Медиите в региона припомнят, че Еди Рама по-рано е подкрепил идеята на президентите на Сърбия и Косово Александър Вучич и Хашим Тачи за промяна на границите. Това бе потвърдено и от бившия шведски премиер Карл Билд, който каза, че в един разговор Рама се съгласил с тази \"много опасна\" идея.\n\r\nМеждувременно говорител на Европейската комисия заяви, че на Белград и Прищина трябва да им се даде пространство за договаряне по съдържанието на споразумението за всестранно нормализиране на отношенията.\n\r\nНа пресконференция в Брюксел Мая Коциянчич каза, че Европейският съюз  като посредник в диалога между Белград и Прищина не може да коментира евентуални елементи на споразумението.\r\n       \r\n\"Продължаваме да работим интензивно с двете страни по въпроса за всеобхватно и трайно споразумение, което ще бъде подкрепено и от международната общност и което двете страни ще изпълнят изцяло\", каза Коциянчич.\r\n      \r\nБившата сръбска област Косово обяви независимост през 2008 г., която Сърбия не признава. Белград и Прищина водят диалог с посредничеството на ЕС за нормализиране на отношенията си, припомня БТА.", "date": "2018.08.28", "title": "Харадинай: Косово си има граници, няма да се променят!"}
{"url": "https://www.dnes.bg/temida/2018/08/28/pytiat-do-svoge-45-mln-pribrani-levcheta-i-polojen-asfalt-za-gradinki.386260", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nРехабилитацията на пътя София - Своге е на стойност 23 милиона евро или близо 45 милиона лева. Дължината на трасето е 82 километра. \n\r\nСметката показва, че един километър е струвал на българския данъкоплатец над половин милион лева.\r\nРемонтът е завършен през 2014 година, но участъкът е получил Акт 16 две години по-късно.\n\n\n\n\n\r\nВходът на село Владо Тричков е един от проблемните участъци по трасето. На мястото настилката е пропаднала опасно, а преминаването става по два начина – или в насрещното, или с рязко намаляване. За този проблем са подадени десетки сигнали. Писани са писма, но мерки до момента не са взети. \r\n                    \r\n                    \r\nСъвсем наскоро автомобил се обръща, по чудо семейството вътре оцелява. \n\r\nСпоред преминаващите през това място, има проблем и с качеството на мантинелите, на пътното платно пък падат камъни.\n\r\nТепърва ексепритизи ще покажат какво е качеството на настилката и на мантинелите на мястото, където автобусът падна. Вече са взети проби от пътното платно. \n\r\nСпоред експерти обаче асфалтът, който е положен на пътя е предназначен за паркове и градинки. \n\r\nОстават редица въпроси – защо въпреки петте констативни протокола за проблеми в участъка на смъртта, не са взети мерки. И кой носи отговорност за състоянието на пътя - държавата или фирмата, която е изградила трасето? ", "date": "2018.08.28", "title": "Пътят до Своге: 45 млн. прибрани левчета и положен асфалт за... градинки"}
{"url": "https://www.dnes.bg/stranata/2018/08/28/opoznai-bylgarskoto-selo-deca-zariazvat-kompiutrite-grabvat-motikite.386258", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ продължение на седмица десетки габровски деца опознаваха селския живот в село Новаковци. Летните им занимания са част от инициативата \"Приеми ме на село\", съобщава .\r\nВместо пред компютъра, в последната една седмица денят на децата започва в градините и дворовете на бабите в габровското село Новаковци.\r\nЗа времето, прекарано в Новаковци, бабите научили малчуганите и на ръкоделие. Освен че имат помощници за цяла седмица, бабите от селото казват, че те самите всеки ден научават по нещо от ново от децата.\r\nВ Новаковци децата разучиха и няколко хора, както и се запознаха с някои от традиционните български обичаи.\r\n ", "date": "2018.08.28", "title": "Опознай българското село! Деца зарязват компютрите, грабват мотиките..."}
{"url": "https://www.dnes.bg/eu/2018/08/28/bylgarin-zaplashvan-pri-razmiricite-v-kemnic.386259", "text": "Най-малко шестима души бяха ранени снощи при стълкновение между враждуващи крайнодесни и леви демонстранти в източногерманския град Кемниц след убийство с расистки оттенък, предаде ДПА.\n\r\nДвама души са пострадали от хвърляни от двете страни бомбички и други предмети. Четирима участници в крайнодесния протест били ранени при нападение, докато си тръгвали от демонстрацията.\n\r\nСмъртта на 35-годишен германец, намушкан с нож при скандал с участието на мигранти рано сутринта в неделя, предизвика двудневни бурни протести.\n\r\nВъв връзка с убийството пред съда в Кемниц се явиха 23-годишен сириец и 22-годишен иракчанин. Двамата остават в ареста. Според прокурорите те са нападнали жертвата без основателна причина. При нападението били тежко ранени още двама души.\r\n                    \r\n                    \r\nНа първия протест в неделя се събраха около 800 души, припомня БТА. Някои от участниците хвърляха бутилки и камъни срещу полицията. Видеозаписи, публикувани онлайн, показаха атаки срещу мигранти.\r\nПолицията съобщи, че 30-годишен българин е бил хванат и заплашван по време на размириците в неделя. \n\r\nВъв вчерашните протести се включиха 2000 крайнодесни и около 1000 участници в лява контрадемонстрация, а полицията полагаше усилия да предотврати сблъсъци между двете групи.\r\nНа място имаше и водно оръдие, въпреки че то не се стигна до използването му.", "date": "2018.08.28", "title": "Българин заплашван при размириците в Кемниц"}
{"url": "https://www.dnes.bg/football/2018/08/28/totnym-prekysna-londonskiia-koshmar-na-old-traford.386268", "text": "Загубата на Манчестър Юнайтед с 0:3 от Тотнъм е първа за \"червените дяволи\" на \"Олд Трафорд\" от лондонски съперник от 4 години насам. \r\n\"Червените дяволи\" се сринаха буквално за секунди, след като Хари Кейн (50) и Лукас Моура (52) вкараха два бързи гола. Отново бившият футболист на ПСЖ довърши тима на Жозе Моуриньо с попадение в 84-ата минута. \r\n \r\nПо този начин домакинската серия на 20-кратния шампион на Англия от 22 поредни мача без загуба от столичен отбор на \"Театъра на мечтите\" приключи. В тях Юнайтед стигна до 15 победи и 7 равенства.\r\n \r\nИнтересното е, че Тотнъм беше последният отбор от Лондон, който отново спечели на този стадион. Това се случи през 2014 г. с 2:1. После \"шпорите\" неизменно губиха тук без да отбележат гол. Но снощи прекъснаха негативната статистика от последните години.\r\n \r\nЧелси и Арсенал, които попадат в графата грандове във Висшата лига, напоследък също се чувстват изключително неудобно на \"Олд Трафорд\", показа справка на . Последната победа на \"сините\" датира от 2013 г. с 1:0. После те регистрираха три поредни равенства и две последователни поражения.\r\n \r\nЗа \"топчиите\" статистиката е още по-стряскаща. Те не са си тръгвали с трите точки от този стадион от 2006 г. когато печелят с 1:0. После домакините имат 9 победи при 2 равенства. Все пак Арсенал се наложи в дома на Юнайтед през 2015 г. с 2:1, но за ФА Къп.    \r\n \r\n", "date": "2018.08.28", "title": "Тотнъм прекъсна лондонския кошмар на \"Олд Трафорд\""}
{"url": "https://www.dnes.bg/notifikacii/2018/08/28/7-vkusni-ploda-za-po-malko-brychki-koi-sa-te.386230", "text": "Знаете ли какво е общото между ябълките, нара, бананите, портокалите, авокадото, папаята  и кайсиите? Те помагат на кожата ви да бъде здрава, блестяща и да запази младежкия си вид за по-дълго време.\r\nНе е тайна, че нашите ежедневни навици, особено тези, свързани с храненето, се отразяват на състоянието на кожата. Ако искате да имате суперкожа, вижте от кои суперплодове се нуждае тя.\r\n\r\nБез значение дали обичате да хапвате бяло или червено грозде, вкусните зрънца са богати на ресвератрол  и антиоксиданти. Ресвератролът спомага за предпазването на кожата от увреждане от ултравиолетовите лъчи и намалява риска от меланом. Също така е богат източник на витамини С, К и фолиева киселина, калций, калий и фосфор.\r\r\nАко искате кожата ви да бъде по-блестяща, хапвайте повече праскови. Сочните плодове са богати на витамини А, С, Е и К и минерали като калций, магнезий, калий, фосфор. Освен това са добър източник на антиоксиданти, които спомагат за елиминирането на свободните кислородни радикали.\r\n", "date": "2018.08.28", "title": "7 вкусни плода за по-малко бръчки! Кои са те?"}
{"url": "https://www.dnes.bg/stranata/2018/08/28/sashko-v-kyshtata-sashko-v-dvora-no-ne-i-v-kolata.386270", "text": "Семейството на 2-годишното дете,което почина в болницата в Сливен, след като е престояло заключено в автомобил при над 30°С, го е търсило в къщата, на двора, из махалата, но никой от тях не се е сетил да погледне в колата навреме.\n\n\r\nСлед като са намерили малкия Александър, родителите му веднага го закарали в болницата в Сливен, но той вече е бил в кома и лекарите на са успели да го спасят. \r\nТрагедията се разиграва в неделя около 16 ч. в село Желю Войвода.\r\nПред bTV дядото на детето разказа, че никой не е разбрал кога детето е влязло в колата. По думите му то е престояло там по-малко от час.\r\nСамият той е отишъл до съседното село и по пътя са му се обадили да го питат дали Сашко не е с него. \r\r\n                    \r\n                    \"Детето го видях в къщата и другите бяха там, аз тръгнах с буса и там ти се обадиха, веднага се върнах, търсиха го в двора, тръгнаха из махалата, кой би оставил детето си вътре, на такава температура, сърцето  ще ме боли цял живот\", каза дядото на Александър. \r\nКметът на селото Стоян Генов каза, че родителите на починалото дете са работливи и не разчитат на семейни помощи. Сами си търсят работа \r\nСпоред него това безспорно е нещастен случай и нелеп инцидент. \r\nСемейството има още три деца. Местната социална служба се е самосезирала за инцидента и ще проверява при какви условия живеят другите деца и дали не са в риск.", "date": "2018.08.28", "title": "Сашко в къщата, Сашко в двора, но не и в колата "}
{"url": "https://www.dnes.bg/stranata/2018/08/28/kompleksna-bezotgovornost-i-edin-pyt-do-svoge-vodesht-kym.386263", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПродължава разследването на тежката катастрофа край Своге, която отне живота на 17 души, а 21 бяха ранени. Разследващите ще направят замервания и изчисления, за да се изяснят всички обстоятелства, при които се е случил инцидента.\r\nТепърва ще се изяснява техническото състояние на автобуса. На шофьора Григор Григоров пък беше повдигнато обвинение за причиняване на смърт по непредпазливост на повече от един човек. Григоров е поставен под стража в болницата, в която се лекува.\n\n\n\r\nИнж. Ясен Ишев, председател на УС на Научно-технически съюзи по транспорта, коментира в студиото на \"България сутрин\", че причините за трагедията край Своге са комплексни.\r\n                    \r\n                    \r\n\"Както мократа настилка, износената настилка, може би и по-високата скорост. Не мога да кажа самият автобус какво е било неговото състояние, дали гумите не са били износени\", обясни инж. Ишев.\n\r\nПо думите му най-обезпокояващото в този случай е, че са били подавани много сигнали за състоянието на пътя, но на тях не е реагирано.\n\r\n\"Проектът не е бил добър значи. Тази еластична преграда там едва ли може да спре автобус. Може би такъв е бил проектът\", коментира още председателят на УС на Научно-технически съюзи в транспорта пред.\n\r\nТой допълни също, че пътят в този район е добър, но инж. Ясен Ишев беше категоричен, че институциите трябва да се доверяват на експерти като него, които да правят инспекции по пътна безопасност по шосетата в страната.\n\r\nВ закона е записано, че такъв одит трябва да се прави два пъти в годината.", "date": "2018.08.28", "title": "Комплексна безотговорност и един път, до Своге, водещ към..."}
{"url": "https://www.dnes.bg/muzika/2018/08/28/ed-shiiran-se-pohvali-s-taina-svatba-ne-be-trudno.386271", "text": "Ед Шийран се е оженил за дългогодишната си приятелка Чери Сиборн, съобщи WENN. \r\nПевецът потвърди новината в интервю за \"Аксес Холивуд\". Той небрежно каза, че никак не е било трудно да запази сватбата си в тайна, защото предпочита личният му живот да си остава личен, предаде БТА.\r\nПодробности за това кога и къде е била сватбата, Ед Шийран не разкри. \r\nЕд Шийран и Чери Сиборн се сгодиха на 31 декември 2017 г. Певецът тогава сподели голямата новина с феновете си в Instagram.\r\nПрез февруари Ед Шийран отрече да е сключил брак, когато го видяха със сребърна халка. Той каза, че това е само годежен пръстен.\r\nВръзката между Ед Шийран и Чери Сиборн се задълбочи през 2016 г., когато той си взе дълга почивка.\r\nЕд Шийран е на 27 години. Чери Сиборн е негова съученичка от гимназията. Завършила е молекулярна биология и работи като старши консултант по управление на рисковете в \"Делойт\", съобщи \"Билборд\".", "date": "2018.08.28", "title": "Eд Шийран се похвали с тайна сватба: Не бе трудно!"}
{"url": "https://www.dnes.bg/obshtestvo/2018/08/28/siderov-iarosten-za-svoge-dai-mu-katastrofi-na-nasheneca-ne-hubavi-neshta.386250", "text": "Вчера беше Ден на национален траур в България. Днес погребват 15 човека в Световрачене, които загинаха в катастрофата край Своге. Още двама загубиха живота си, а ранените се борят за оцеляване.\r\nТрагедията се превърна в тема №1 у нас. Започнаха да се разменят обвинения между отговорните институции.\r\nВ полемиката се включи и лидерът на \"Атака\" Волен Сидеров, който пусна пост в профила си във Facebook, адресиран към \"живеещия от катастрофа до катастрофа нашенец\".\r\n\"Дай му катастрофи на нашенеца! Не хубави неща, не! Мед и масло, бира и водка да текат от чешмите, ще намери кусур – я кранчето не работи както трябва и не пуска колкото на съседа, я бирата в чешмата на депутатите е по-хубава…\r\n                    \r\n                    \r\nНе, братя и сестри, дами и господа, другарки и другари! Редактори и водещи! Сладкопойни чучулиги! Продължавайте в същия дух! Новините – само катастрофи, убийства и перверзии! Някой направил добро? Не е новина, не разваляйте емисиите!\n\n\n\r\nИначе как щяхме да разберем колко много специалисти по катастрофи има у нас? Прочетох изказвания на асоциации по пътната обстановка, по състоянието на скоростните лостове, на гумите и асфалта, на пострадалите от ПТП и на канещите се да пострадат…Как се издържат финансово, не знам, всичките тия…\n\r\nИзпълзяха пред камери и диктофони бивши шефове, подшефове, секретарки, портиери, шофьори, копачи на канавки и продуценти на просташки шоупрограми. Тия, последните, са ми най-забавни – всяка вечер развращават народа и правят мултимилиони от това, но винаги са готови с мъдри мисли на тема народопсихология.\n\r\nПрочетох изумителни разсъждения за АПИ, ЮНЕСКО и ООН, за престъпното управление – то винаги е виновно и престъпно – за коланите, които щели да спасят жертвите. Сякаш не става дума за падане в пропаст, а за леко чукане на Граф Игнатиев и Раковска.\n\r\nПрочетох и мислите на някой си, че едва ли аквапланингът е виновен. Потърсих в речника и разбрах – това било, когато вали дъжд. Но нямало значение дали вали пороен дъжд на планински път вечер, или е сухо и светло. \n\r\nНещо мистично и необхватно се е намесило и това го знае най-добре интервюираният. В състезанието по суета и себеизтъкване, никой не спести сили.\n\r\nНе видях само едно, най-важното: някой да подсети опечалените роднини да направят помен със свещеник на 3-тия и 9 – я ден, после панихида на 20-я и 40-я ден за упокой на душите на починалите. \n\r\nТъй като става дума не за преходните простотии, с които се занимаваме всеки ден, а за \"дребни\", непреходни неща като човешката душа, например\".", "date": "2018.08.28", "title": "Сидеров яростен за Своге: Дай му катастрофи на нашенеца! Не хубави неща!"}
{"url": "https://www.dnes.bg/sofia/2018/08/28/imotni-foierverki-kvadratyt-v-mladost-e-1162-v-liulin-642.386252", "text": "Има имоти в столицата, които само заради доброто разположение, например около Докторския паметник, веднага става \"луксозно\". Никой брокер не си прави труда да отчете, че в района е пълно с маломерни жилища и стари сгради. Мястото обаче автоматично го прави изключително търсено, а предлагането - малко. А цените на тези имоти скачат до тавана.\n\r\nСкоро агенция за недвижимо имущество обяви, че районът около Докторския паметник е лидер по цени в столицата, пише \"\", които са достигнали цени от 1900 евро на кв метър. Факт е обаче, че има сделки за над 2500 евро.\n\r\nВ годините на имотния бум цените в района бяха 2200 евро за кв метър. В останалите софийски квартали цените са по-ниски, макар да има големи разлики в рамките на един квартал.\r\n                    \r\n                    \r\n1647 евро на кв метър е цената в момента на жилища в \"Иван Вазов\", но само там, ако те са около Южния парк и са ново строителство. Останалите блокове са предимно панелни и са строени преди хетдесетина години.\n\r\n Почти за толкова пари на кв метър се парчат имотите при НДК и бул. \"Витоша\". Следват \"Яворов\" - 1606, районът около \"Медицинска академия\" - 1500 евро за кв метър и \"Изток\" - 1446. \"Лозенец\" е след това - 1408 евро.\n\r\nДанните, предоставени на изданието от \"Адрес\", са по различни, но не по стойност, а по подреждане на кварталите, което е нормално, тъй като всяка фирма изготвя статистика според сделките, които е направила. А имафирми, които разполагат с много офиси и брокери.\n\r\nВ София има нарастване на цените, макар то да е по-ниско за първата половина на годината в сравнение със същия период за 2017-та.\n\r\nВ \"Младост\" средната цена през юли 2018 г. е била 9.81% по-висока в сравнение с юли миналата година. Но в същия период за полугодието се е вдигнала само с 2.11%. Подобни примери важат за редица други столични квартали. Цените се определят от различни фактори.\n\r\nВодещ е дали в райна има предлагане на жилища и дали средата за обитаване е добра. В \"Манастирски ливади\" цените вървят нагоре - 6.4 за последната година и 5.5 за - полугодието.\n\r\nТова се случва, независимо че проблемите с благоустрояването на района вече изглеждат непоправими, а застрояването му е на път да счупи всички рекорди. Причината за повишението е, че тук активното строителство вече силно намаля и предлагането не е чак толкова високо, което вдига цените.\n\r\n\"Студентски град\" е друг такъв пример. Според данните на \"Бългериън пропертис\" това е един от софийските райони с най-ниски средни цени на жилищата - под 950 евро, включително и за съвсем нови сгради.\n\r\nТук също вече е презастроено, но за разлика от “Манастирски ливади” предлагането е твърде голямо и това оказва натиск на цените надолу.\n\r\nЩо се отнася до \"Младост\" и другите два големи жилищни комплекса в София - \"Люлин\" и \"Дружба\", разликата в цените е почти два пъти.\n\r\nВ \"Люлин\" в момента средната цена на жилищата, като изключим районите около линията на метрото, е 642 евро, докато в \"Младост\" е почти два пъти по-висока - 1162 евро. Може да изглежда странно на фона на общественото напрежение около силното застрояване на \"Младост\", но всъщност е доста логично.\n\r\nКъм \"Младост\" има големи строителни апетити, тук се намират или се строят големи офис сгради и е естествено работещите в тях да желаят да си купят жилище в района. \n\r\nТърговията с имоти в момента е доста оживена и това тика цените нагоре. Ако кварталът стане един ден невъзможен за живеене, цените ще почнат да падат.\n\r\nВ столицата има и квартали, в които актуалните нива на цените могат да се обяснят и с други фактори, като с метрото. В \"Овча купел\" например, който е доста отдалечен от центъра и никога не е бил сред престижните квартали за живеене, цените са по-високи, отколкото в широката част на \"Люлин\". Средната е вече 800 евро на квадратен метър, а е била 728 евро миналата година по същото време.\n\r\nМетрото е единственото обяснение, защото за първи път, откакто е създаден през 80-те години на миналия век, жителите на този квартал ще имат нормален транспорт до центъра.\n\r\nНа противоположния край на същата трета метролиния, която тръгва от \"Овча купел\", се намира жк \"Хаджи Димитър\" и близкият до него жк \"Левски\". Те са изградени още по-късно от \"Овча купел\" и представляват еманацията на грозотията на късното соцстроителство на панелни жилища. Но цените там, колкото и да са ниски, са се увеличили с 9,3% за последната година и са вече средно 776 евро на квадратен метър. \n\r\nОсобено в \"Левски\" се строят и много офис сгради. Безспорно северната тангента, която минава наблизо, и изобщо лесното влизане и излизане с кола в североизточна посока правят квартала доста удобен, коментират брокери.", "date": "2018.08.28", "title": "Имотни фойерверки: Квадратът в \"Младост\" е €1162, в Люлин – 642"}
{"url": "https://www.dnes.bg/rusia/2018/08/28/terminatori-v-deistvie-no-ne-na-kino.386249", "text": "Нова военна екипировка е на път да облекат руските войници. Прогнозите са, че в близко бъдеще те ще се превърнат в истински терминатори, които ще съчетават свръх възможности и издръжливост, информират местните агенции. \n\r\nУчените вече са тествали супер съвременен екзоскелет, който ще позволи на военните да стрелят с една ръка и далеч по-ефективно да изпълняват бойните си задачи, похвали се главният конструктор на Института за точно машиностроене Олег Фаустов, цитиран от ТАСС.\n\r\nАвторите на новата екипировка допълниха, че благодарение на екзоскелета бойците ще носят повече бойно снаряжение и оръжие, а също така ще им помогне да се движат по-бързо.\n\r\nФаустов обясни, че на този етап основната пречка пред създателите на високотехнологичната екипировка е отсъствието на акумулатор, притежаващ определени характеристики, но учените вече работят върху разработката му.\r\n                    \r\n                    \r\nЕкзоскелетът е конструиран от шарнирно-лостови елементи, които повтарят ставите на човешкия скелет. Тежи около 8 кг и позволява на войника да носи багаж до 50 кг. \n\r\nЕксперименталният екземпляр беше представен в рамките на форума \"Армия-2018\", който се провежда край Москва. Очаква се към 2025 г. новото устройство да стане част от екипировката на войниците трето поколение \"Ратник-3\", обяви председателят на военно-научния комитет на Съхопътните войски Александър Романюта.\n\r\nИндустриалният директор на клъстера \"Ростех\" Сергей Абрамов заяви, че прототипът на екзоскелета вече е изпитан в реални бойни действия, като в момента конструкторите работят върху усъвършенстването му.\n\r\nПо време на форума \"Армия-2018\" бяха презентирани и характеристиките на зенитно управляемата ракета с дълъг обхват 40Н6, предназначена за комплексите С-400 и С-500. \n\r\nМаксималната височина на поражение на целите се равнява на 30 км, а максималната далечина – на 380 км. Ракетата, чиято стартова маса е 1893 кг, лети със средна скорост от 1190 метра в секунда, пише \"Монитор\".", "date": "2018.08.28", "title": "Терминатори в действие, но не на кино!"}
{"url": "https://www.dnes.bg/zvezdi/2018/08/28/shanaia-tuein-na-53-kanadskoto-muzikalno-biju.386184", "text": "\n\r\nНа днешния 28 август рожден ден празнува популярната канадска певица и композиторка Шаная Туейн. Родена през 1965 година в Уиндзор, Канада, тя започва своята музикална кариера през 1993 година.\n\r\nНейният трети албум \"Come On Over\" е най-продаваният за всички времена и в историята на кънтрито. Освен това самата Шаная е най-продаваната певица в кънтрито.\n\r\nЗаради успехите си е наричана от много експерти \"Кралицата на кънтри попа\".\n\r\nНейното пълно име е Айлийн Риджайна Едуардс, но става широко известна с артистичния си псевдоним Шаная Туейн.\r\n                    \r\n                    \r\nРодителите й се развеждат, когато бъдещата звезда е едва на 2 години. \n\r\nШаная има 2 сестри.\n\r\nШаная е единствената музикантка с 3 албума, удостоени с диамантен статут от Асоциацията на звукозаписната индустрия в Америка.\n\r\nТя е втората най-продавана певица в Канада след сънародничката си Селин Дион.\n\r\nНосителка е на Ордена на Канада.\n\r\nШаная има 5 награди \"Грами\", 27 награди \"Би Ем Ай\" за композитор на песни и е продала над 100 милиона албума по света, като само 48 милиона от тях в Съединените щати. \n\r\nПевицата е вегетарианка. \n\r\nПевицата има два брака и един син.\r\n", "date": "2018.08.28", "title": "Шаная Туейн на 53: Канадското музикално бижу"}
{"url": "https://www.dnes.bg/notifikacii/2018/08/28/s-binokyl-i-shteka-putin-otdyhnal-v-sibir.386246", "text": "\nКремъл публикува няколко снимки, показващи руския президент Владимир Путин да отдъхва в Сибир в компанията на министъра на отбраната Сергей Шойгу и на ръководителя на Федералната служба за безопасност Александър Бортников, предаде Ройтерс.\r\nНа снимките се вижда 65-годишният Путин в дрехи цвят каки и шапка да носи бинокъл и туристическа щека и да се разхожда из гористите планини на Сибир.\r\nОт кадрите става ясно, че той се разхождал и с лодка по река Енисей в областта Тува в Южен Сибир. На една снимка Путин разглежда заедно със Шойгу фиданка, която е готова за засаждане. На друга Путин позира с Бортников на горска поляна на фона на гористите хълмове.\rПутин е бил в Сибир за два дни в края на миналата седмица, разказа говорителят на Кремъл Дмитрий Песков, предаде Асошиейтед прес.\r\n\"Той се разхождаше в планините и се наслаждаваше на хубавите гледки\", обобщи Песков. Говорителят разказа, че руският президент е решил да отдъхне за два дни на път за сибирския град Кемерово, където днес той имаше среща с правителствени представители и висши кадри на енергийни компании. (БТА)", "date": "2018.08.28", "title": "С бинокъл и щека: Путин отдъхнал в Сибир "}
{"url": "https://www.dnes.bg/snimka-na-denia/2018/08/28/vremeto-dnes-ochakvat-ni-oblaci-i-dyjd.386253", "text": "Днес ще има променлива, над планинските райони по-често значителна облачност. На отделни места, главно в западната половина на страната ще има валежи от дъжд, след обяд придружени с гръмотевици. \n\r\nЩе е ветровито - с умерен северозападен, в Източна България и временно силен северен вятър. Максималните температури ще са предимно между 26° и 31°. Това съобщи дежурният синоптик Красимир Стоев от Националния институт по метеорология и хидрология (НИМХ) към Българската академия на науките (БАН).\n\r\nАтмосферното налягане е и ще се задържи близко да средното за август.\n\r\nНад Черноморието облачността ще е променлива и на отделни места, главно преди обяд краткотрайно ще превали. Ще духа умерен и временно силен северен вятър. Максималните температури на въздуха: 27°-30°. Температурата на морската вода е 26-27°. Вълнението на морето ще е 2-3 бала.\r\nНад планините облачността ще е често значителна на места с валежи от дъжд. Привечер облачността ще се разкъса и намалее. Ще духа умерен и временно силен североизточен вятър. Максималната температура на височина 1200 метра около 21°, на 2000 метра – около 14°.\r\n ", "date": "2018.08.28", "title": "Времето днес: Очакват ни облаци и дъжд!"}
{"url": "https://www.dnes.bg/sofia/2018/08/28/vijte-kyde-v-sofiia-niama-da-ima-voda-v-sriada-29-avgust.386274", "text": "На 29 август 2018 г. (сряда), във връзка с подмяна на изпускател на водопровод , се налага спиране на водоподаването от 10:00 до 22:00 часа на клиентите на „Софийска вода”, живеещи в района на:\r\nс. Кокаляне - карето между : ул. „Самоковско шосе“, ул. „Искър“, ул. „Валозите“,    ул. „Тополите“, ул. „Васил Левски“ и ул. „Йованец“  \r\nс. Панчарево – карето между: ул. „Самоковско шосе“, ул. „Йованец“, ул. „Курията“, ул. „Беликата“, ул. „Бор“, ул. „Ловджийска чешма“ и ул. „Риляник“ \r\nресторант „Златната рибка“.\r\n                    \r\n                    \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: \r\nс. Кокаляне – ул. „Димитър Благоев“ ъгъла с ул. „Васил Левски“ - от 22:00ч. на 29.08.18г.;\r\nс. Панчарево -  на площада – ул. „Елин Пелин”, ъгъла с ул. „Васил Левски” -  от 22:00ч. на 29.08.18г.\n\r\nНа 29 август 2018 г. (сряда), във връзка с изграждане на сградно водопроводно отклонение на ул. „Велчо Атанасов“, кв. „Подуяне“, се налага спиране на водоподаването от 09:30 до 16:30 часа на клиентите на „Софийска вода”, живеещи в района на:\r\nул. „Велчо Атанасов“ от ул. „Георги Минчев“ до ул. „Острец“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Велчо Атанасов“ ъгъла с ул. „Кадемлия“.\n\r\nНа 29 август 2018 г. (сряда), във връзка с подмяна на сградно водопроводно отклонение на ул. „Перник“, жк. „Св. Троица“, се налага спиране на водоподаването от 09:30 до 14:30 часа на клиентите на „Софийска вода”, живеещи в района на:\r\nул. „Перник“ от ул. „Враня“ до бул. „Ген. Николай Столетов“ \r\nбул. „Ген. Николай Столетов“ от ул. „Майор Векилски“ до ул. „Алдомировска“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Перник“ ъгъла с бул. „Ген. Николай Столетов“.\n\r\nНа 29 август 2018 г. (сряда), във връзка с подмяна на сградно водопроводно отклонение на ул. „Никола Крушкин - Чолака“, кв. „Кръстова вада“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на:\r\nул. „Никола Крушкин - Чолака “ от ул. „Асен Найденов“ до ул. „Асен Йорданов“, ул. „Мичман Тодор Саев“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Никола Крушкин - Чолака “№8.\n\r\nНа 29 август 2018 г. (сряда), във връзка с подмяна на водомерен възел на ул. „Майска роза“, местност „Гърдова глава“, се налага спиране на водоподаването от 09:30 до 12:30 часа на клиентите на „Софийска вода”, живеещи в района на:\r\nул. „Майска роза“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Майска роза“ ъгъла с ул. „Карамфил“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.08.28", "title": "Вижте къде в София няма да има вода в сряда, 29 август"}
{"url": "https://www.dnes.bg/obshtestvo/2018/08/28/carski-chovek-simeon-bez-sobstvenost-ne-moje.386265", "text": "Според ексдепутата от НДСВ и бивш областен управител на София Олимпи Кътев не може Симеон Сакскобургготски да бъде единственият човек в България, който да няма собственост.\n\n\n\n\r\nПовод за коментара му е решението на Софийския градски съд, който присъди, че дворецът \"Врана\" е собственост на държавата, а не на бившия премиер Симеон Сакскобургготски.\r\n\"Ако се стигне дотам държавата да вземе двореца \"Врана\" и да напъди Царя от неговия дом, скоро там ще бъде резиденция на някои от тези хора, които икономисват от асфалта, или на някой от олигарсите, а мотивът ще бъде, че държавата няма пари да го стопанисва\", категоричен беше Кътев пред bTV.\r\r\n                    \r\n                    \"Във \"Врана\" всичко беше използвано като чуждо. Беше даден на Съюза на българските писатели, там творяха социалистическата литература. Да сте чули обикновен български гражданин да е ходил и да е ползвал? Сега всеки, който пожелае срещу левче-две, може да го посети и да го види\", посочи той.\r\nСпоред него решенията на съда – правилни или неправилни, са взети, но битката продължава.\r\n\"Съществува и една независима съдебна инстанция извън България, която решава финално. През септември изтича 5-месечният срок, който съдът в Страсбург даде на българската държава и на наследниците на царското семейство да се споразумеят за тези имоти и да приключи тази сага. Царят подаде ръка преди няколко месеца и каза, че е готов да обсъдят и да се постигне споразумение\", отбеляза Кътев.\r\nПо думите на бившия областен управител, ако не се стигне до споразумение, България може да бъде осъдена за милиони. Той даде пример с делата на гръцкия крал Константин и с румънския крал Михай, чиито имоти са били върнати.\r\nПрез 1947 г. отечественофронтовското правителство на Кимон Георгиев одържавява всички частни имоти и вещи на царското семейство. \r\n\"Къде има в света има държава, която да одържавява държавно имущество? Ако тези дворци, вилици, чинии и чаши са били държавни, защо трябва да се одържавяват?\", попита Олимпи Кътев.", "date": "2018.08.28", "title": "Царски човек: Симеон без собственост? Не може!"}
{"url": "https://www.dnes.bg/notifikacii/2018/08/28/second-hand-skok-zaradi-taksa-30-otgore-za-drehite-vtora-ryka.386262", "text": "Въвеждането на продуктова такса за дрехите втора употреба, подготвяно от екоминистерството ще доведе до поскъпването им с 20-30%, алармират от бранша.\n\r\nСевдалин Спасов от Националния съюз на вносителите и търговците на дрехи втора употреба, съобщи пред \"Монитор\", че на първо място потребителят ще бъде излишно натоварен допълнително.\n\r\nПо думите му дори на фона на средната продажна цена от 2-3 лв. на такива дрехи, поскъпването може да бъде с около 20-30%.\r\n\"Трябва да добавим, че нашите клиенти са ценово най-чувствителната група от обществото\", поясни браншовикът.\r\nСпоред него тази такса ще бъде прецедент за Европа. \"Единствената страна, която има подобна такса е Франция, но там се облагат новите дрехи пуснати в продажба (с половин, до един евроцент на бройка), а събраните средства се подпомагат преработвателите на дрехи втора употреба с по 65 евро на тон\", поясни Спасов.\rТой добави, че въпросното поскъпване е нереално да бъде поето само от потребителите, това ще доведе до сериозни финансови затруднения на преработвателите и търговците на дрехи втора употреба, което пък може сериозно да застраши съществуването на сектора, където работят над 8000 души.\r\n\"Законът е антиекологичен, защото не изпълнява целите на Рамковата директива за отпадъците от 19 ноември 2008 г. относно отпадъците, предвиждаща приоритетен ред за управление на отпадъците, съгласно който повторната употреба следва да бъде насърчавана, като държавите членки са длъжни да предприемат мерки за насърчаване на вариантите, които обезпечават най-благоприятните за околната среда резултати като цяло.\r\nВ документа се предвижда и държавите членки да предприемат мерки по целесъобразност за подпомагане на повторната употреба на продуктите и на дейности по подготовка за повторна употреба, по-специално чрез насърчаване създаването на мрежи за повторна употреба и поправки и подкрепата за тях, използването на икономически инструменти, критерии за доставка, количествени цели или други мерки\", обясни Спасов.\n\r\nНа среща вчера с екоминистъра Нено Димов, председателят на БСК Радосвет Радев съобщи, че едва от 2% до 5% от събраните и достовяни у нас дрехи втора ръка отиват за унищожаване и е поискал предвижданите нови продуктови такси да не важат за целия внос, а само за онази част от него, реално водеща до замърсяване на околната среда. Нено Димов е уточнил, че предстои създаването на работна група за изработване на наредбата за продуктовите такси върху текстила, в която ще бъдат поканени представители на бранша.\n\r\nПо информация от Националния съюз на вносителите и търговците на дрехи втора употреба, доставените от Западна Европа дрехи се сортират в страната и заедно със събраните в България употребявани дрехи и текстил се реекспортират за бившите страни от ОНД, Пакистан, Индия и няколко африкански държави.\n\r\n\"Към момента има вече две фирми, членки на нашата асоциация, които събират употребявани дрехи в България, които заради ниското им качество отиват предимно за Пакистан и Африка\", добави браншовикът.", "date": "2018.08.28", "title": "Second hand скок! Заради такса – 30% отгоре за дрехите втора ръка"}
{"url": "https://www.dnes.bg/obshtestvo/2018/08/28/trauren-kambanen-zvyn-svetovrachene-skyrbi.386276", "text": "\n\r\nУтрото в Световрачане започна с траурен камбанен звън. Жителите на селото от днес си взимат последно сбогом със загиналите при жестоката катастрофа с автобус край Своге в събота следобед, която отне живота на 17 души. \n\n\n\n\r\n15 от тях са от Световрачане. От днес започват опелата и погребенията на загиналите в местната църква. \r\nВ 10 часа вратите на храма отвориха за погребението на първата жертва, която ще бъде погребана. \r\nЗа вторник са предвидени общо четири поклонения. Сред тях е и това на 13-годишния Георги, който загина на място в катастрофата. \r\nМомчето било с баба си Дарина на екскурзията до манастира \"Седемте престола\", организирана от пенсионерския клуб. Възрастната жена също почина. В болница с тежки наранявания е синът й.", "date": "2018.08.28", "title": "Траурен камбанен звън... Световрачене скърби!"}
{"url": "https://www.dnes.bg/stranata/2018/08/28/tok-skacha-rekoltata-slaba-nadcenkata-na-hliaba-bezkontrolna.386278", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЦената на електричеството и природния газ се вдига от есента, а тазгодишната житна реколта е по-слаба от миналата година.\r\nПоявяват се сложни взаимовръзки по веригата производител-търговец-потребител и изчисления за нови цени на хляба.\r\n\r\nТези, които определят пазара са търговците, а не производителите, настоя пред  Мариана Кукушева, председател на Националния браншови съюз на хлебарите и сладкарите.\r\n\"Ние можем и правим всичко възможно да договаряме доставна цена на хляба с търговските вериги, защото те държат 80% от пазара\", обясни тя.\r\r\n                    \r\n                    Според нея не само чуждестранни вериги, а и родни търговци упражняват натиск върху доставчиците.\r\n\"Те имат 30% печалба, плюс 15% търговска отстъпка. Пакетът става 45%. От там има и 20% за държавата. Това е уникална практика, никъде в света няма такава надценка на най-бързо оборотната стока, каквато е хлябът. Тя се случва в България абсолютно безконтролно\", настоя Марияна Кукушева.\r\n\r\nСпоред нея решението не се крие в сериозна регулация. Нужно е поне ставката за ДДС за основните храни да бъде по-малка.", "date": "2018.08.28", "title": "Ток скача, реколтата слаба... Надценката на хляба – безконтролна!"}
{"url": "https://www.dnes.bg/obrazovanie/2018/08/28/za-vissheto-obrazovanie-u-nas-tolkova-li-e-losho.386264", "text": "ВУЗ-овете снижават изискванията, за да не прогонят \"клиентите\"; преподавателите се окопават на едно място до живот, борят се срещу промени. Ако още има някакво висше образование, то се движи по инерция, пише Ивайло Дичев в материал, публикуван в .\n\r\nНедостигът на студенти е нещо като български евъргрийн. Тази година дори първият във всички класации Софийски университет не успява да запълни 850 места след трето класиране. При връчени 45 хиляди зрелостни свидетелства в страната предлаганите места във висшите училища са 46 хиляди. \n\r\nВъпреки спада в търсенето продължава да се увеличава предлагането; например останалата с най-много незаети места бакалавърска програма „Религията в Европа“ стартирала през 2016; миналата година пък Русенският университет откри чисто нов филиал във Видин. Наскоро имаше разни смехотворни лотарии към записването, само и само да се привлекат клиенти.\r\n                    \r\n                    \r\nВ държавните висши учебни заведения „парите следват студента“, ето защо никой няма интерес да предявява каквито и да било изисквания; младежите напускат сами по разни свои причини, а който е решил да остане непременно, бива избутван до финала. Няма сила, която да промени това положение по една проста причина: висшето образование е поминък за хиляди избиратели и колчем се ограничат някакви бройки, тутакси ще избухнат протести. Кой сериозен популист ще се занимава с реформи при това положение?\n\r\nОткъм студентите, решили да останат тук, основният мотив не е рейтингът на университета, а по-скоро това къде ще могат да изкарат евтино следването. Животът в големия град е скъп, на повечето се налага да работят (на цял работен ден, по мои наблюдения), а като ще е така – защо да не идеш направо в Германия; там поне общежитието ще е общежитие, столът – стол. \n\r\nТози мотив кара някои местни общности да се борят за висши училища и филиали, защото така поне децата остават у дома и не плащат наем, хранят се добре, пък и родителите им хвърлят по едно око. Това обезсмисля един важен аспект от висшето образование, което е свързано с откъсване от дома, пренасяне в друг, духовен свят. Тази работа предполага кампуси – отделени от града пространства, където учиш и общуваш, без да мислиш за битови неща. Но кампуси у нас скоро няма да има; преди време от високо място отговориха на нашия факултет, който искаше да направи кампус на 4-ти километър: „Тук има много интереси“.\n\r\n\n\r\nОбезсмислянето на висшето образование върви по различни линии. В медиите непрекъснато се обругава тъпоумието на университетските преподаватели, в което ги надминават може би само лекарите, обявявани редовно за убийци. \n\r\nТолкова ли лошо е нашето висше образование? Разбира се, несравнимо е с Харвард, но несравним е и капиталът, носещ приходи на този университет, който сега възлиза на близо 40 милиарда долара (почти колкото БВП на държавата ни). Водещите ни университети обаче са на нивото на второ- и треторазрядните световни, в каквито много от децата ни решават да заминат. Т.е. въпросът не е само в качеството на обучението.\n\r\nАко все още има някакво висше образование, то се движи по инерция, защото заплатите на учителите вече надминаха тези в СУ и едно училище често има много по-добро оборудване от нас, които все още се разправяме за това дали има тоалетна хартия. Това, в което драматично се разминаваме, е разбирането, че университетът – както показва етимологията на думата – е място на универсалното знание, не национално-идеологическа институция. От самото си възникване в средновековието тези места (Болоня, Прага, Париж...) събират хора от цяла Европа - и студенти, и преподаватели – омесват се, навлизат в универсалните неща, после отпътуват по страните си.\n\r\nВ нашите университети много рядко ще видите гост-преподавател; фондовете на министерството рядко предвиждат пари за това, пък и учебната програма трябва да се нагажда към гостите, а това създава дискомфорт на администрацията. А откъде-накъде ще си даваме нашите асове на чужди, как ще си запълваме хорариума?\n\r\nНека да си го кажем: езикът на науката не е българският, особено когато става дума за икономика, компютри, ядрена физика.Трябва значи решително да завием към двуезично образование (през споменатото Средновековие наука се е правела само на латински, а не на народните италиански, френски, бохемски говори). А нали си представяте какъв вой ще предизвика това откъм национал-популистите?\n\r\n\n\r\nАко си дадем ясна сметка, че науката не е национална, ще трябва да тръгнем към все по-тясно сътрудничество със световни университети, които да рецензират работата ни. Това, че сега сами се оценяваме, е леко абсурдно (Шуменският университет анализира работата на Русенския, Софийския акредитира приятелите си в Пловдивския, експерт от съседната катедра точкува и проект по НИС...). Да не ви казвам как текат конкурсите в тази наша уютна провинция, където няма двама души в една сфера, които да не се познават…\n\r\nДемографията е днес повод за всестранна национална депресия. Да, университетите ни загиват, защото се раждат малко деца и населението застарява. \n\r\nКак се справят чуждите ни колеги с този проблем, който съществува във всички развити страни? Привличат чуждестранни студенти. Висшето образование днес се е превърнало в гигантска, силно конкурентна индустрия, където трябва да хвърлим всички сили, ако искаме да запазим няколкото си водещи висши училища. Представата, че ще си правим национална наука за собствените деца, евентуално да излъжем някое македонче – е пълен анахронизъм. \n\r\nЕдна глобалната преориентация би била свързана с различни неща. Например ще трябва да преодолеем надигналия се расизъм в обществото ни, да сме готови да приемаме черни, жълти, шарени хора, които да обогатяват обществото ни, както става в големите университетски центрове по света.\n\r\nЗащото тези хора по-късно ще стават наши „посланици“ в страните си. Да помислим за условията, при които чуждите студенти ще дойдат тук – защото следването е не само учене, но и житейски, културен опит (пак темата с хартията в тоалетните). Когато се развива една индустрия, трябва да се концентрират усилията върху няколко продаваеми дисциплини, защото сме малки и не може да правим еднакво добре всичко. Тук обаче редовно се разгаря яростна борба и в последна сметка държавата решава да дава на всеки по малко и да ги оставя сами да се боричкат. В резултат – нито една научна специалност, в която да сме прилично видими.\n\r\nНакрая за прословутия бизнес, за когото трябвало да подготвяме кадри. Как си го представяте – заявки за едни специалисти, които ще трябват след 4 години? А наясно ли сме какво ще е нужно точно тогава и дали заявителите няма да са фалирали по няколко пъти? Обратна връзка трябва да има, но вероятно чрез стипендии, студентски заеми, стажове, интегриране на икономически дейци в университетския курикулум (в тази посока се направиха промени).\n\r\nПодизпълнителският характер на българската икономика прави така, че тук се търсят кадри за ниските нива, защото творческата дейност компаниите вършат в световните си центрове; е добре, да се откажем ли да обучаваме студенти с по-високи амбиции, да обречем ли децата си на изпълнителска дейност завинаги? Може пък да се променят нещата някой ден.\n\r\nНай-печалното е, че българският бизнес изобщо не се интересува от дипломи, камо ли пък от успеха в тях. Назначават го с идеята, че ще го научат сами на каквото трябва. Държавните назначения пък се правят според партийна вярност, роднинство, местничество, тази тема хич да не я подхващаме.\n\r\nВероятно вина за скъсването на доверието между образование и работодатели имат и двете страни: образователните институции снижават изискванията, за да не прогонят „клиентите“; преподавателите се окопават на едно място до живот, съпротивляват се на всякакви промени. Бизнесът пък развива алергия към университетското скудоумие, отхвърля с презрение тезата, че университетът може би подготвя цялостно мислещи човешки същества. И така всяка година – няколко публикации, едно изследване, малко взаимно обругаване в сутрешните блокове. Как се изгражда доверие аз не знам, но без него висшето образование няма сериозно бъдеще.\r\n \r\n", "date": "2018.08.28", "title": "За висшето образование у нас: Толкова ли е лошо?"}
{"url": "https://www.dnes.bg/notifikacii/2018/08/28/turistka-obyrna-tri-patroncheta-na-eks-v-magazin-plati-voda.386272", "text": "Куриозна кражба засича камера на магазин в курорта \"Слънчев бряг\".\r\nТуристка влиза сутринта в търговския обект и изпива три малки бутилки концентрат между рафтовете за по-малко от 2 минути. След това оставя празните бутилки на рафта. Пие различни видове алкохол.\r\nВръща се след един час. Изпива още три патрончета за същото рекордно време и пак връща празните бутилки, откъдето ги е взела.\r\nЯвно ѝ става лошо и решава да повърне в една от плажните чанти, които се продават в магазина.\r\nПосле излиза и плаща една минерална вода.\r\nСлужителите на магазина са били доста неприятно изненадани от състоянието на плажната чанта. Очаквано са възмутени.\r\n\"Моля не правете така, защото ще се видите по телевизията\", призова управителката на магазина пред bTV. \r\n ", "date": "2018.08.28", "title": "Туристка обърна три патрончета на екс в магазин, плати... вода"}
{"url": "https://www.dnes.bg/stranata/2018/08/28/avtobus-i-bus-se-udariha-na-pytia-bansko-goce-delchev.386280", "text": "Пътнически автобус и микробус са се ударили тази сутрин на пътя Банско-Гоце Делчев, съобщи БНР.\r\nПри инцидента няма пострадали хора.\r\nДвижението в отсечката Добринище – Места се извършва само в едната лента и се регулира от \"Пътна полиция\".\r\n ", "date": "2018.08.28", "title": "Автобус и бус се удариха на пътя Банско-Гоце Делчев"}
{"url": "https://www.dnes.bg/akoshtete-vqrvaite/2018/08/28/kakvo-vi-ochakva-v-liubovta-tazi-sedmica.386277", "text": "\r\nЕдва ли нещо би могло да ви се „опре“ и да помрачи доброто ви настроение през тази седмица. Сигурни сте в себе си, привлекателни и въздействието ви върху околните е осезателно. Случва се нещо, което подсъзнателно много ви харесва, а именно че всички са склонни да се съобразяват с мнението и да одобряват действията ви.\r\nНе пропускайте момента да изгладите противоречията в съществуващата си връзка или да поставите началото, ако все още сте в групата на соловите играчи. Единствената причина за дребни разправии с него/нея може да е само неовладяната инерция на собствения ви егоизъм.\r\nПредстои един благоприятен период за представителите на вашия знак. Няма да се налага да бързате за никъде и за нищо. Ще можете да „си губите“ времето по предпочитания от вас начин. Най-вероятно ще ви се иска да сте в спокойна обстановка и с подбрана по ваш вкус компания. Идеално решение! Освободете се от всичко, което ви пречи. Не влагайте емоции в безперспективни отношения, които ви изтощават.\r\nМоже би приятел/ката ви ще има различни идеи и ще се литне да си ги реализира, но какво пък… все един от двамата трябва да направи компромис. Необвързаните Телци няма да се втурнат в любовни авантюри. И не защото няма да имат възможности, а или от мързел, или защото ще предпочетат безметежна разходка в МОЛ-а пред напрегната подготовка за романтична среща. \r\n \r\nУсмихнете се още щом отворите очи сутринта. Усмихвайте се всеки ден. Усмивката и доброто настроение са залог за успех и хармонизират вътрешната с външната ви красота. Романтичните емоции в началото на седмицата ще са бурни, обещаващи, но с всеки изминал ден интензитетът им ще спада. И по-добре, защото прекаленото напрежение ще ви изтощи.\r\nБъдете откровени с него/нея, независимо дали връзката ви е дълготрайна или се познавате съвсем от скоро. Казвайте онова, което мислите, покажете уменията си. Ако сте сигурни, че отношенията ви имат нужда от промяна ще можете да я постигнете точно сега. \r\n\r\nНе се учудвайте, ако на моменти се чувствате неуверени, връхлитат ви съмнения и мрачни мисли, свързани именно с романтичните ви отношения. Настроението ви често ще преминава от едната крайност в другата и тези метаморфози ще са резултат от поведението или изказванията на половинката ви. Може би интуитивно чувствате, че нещо във връзката ви трябва да се промени? Дори да е така трябва да сте изключително внимателни, защото не е сигурно, че крайният резултат ще ви хареса.\r\nИзглежда парадоксално, но и необвързаните Раци ще са в подобна фаза. В някои дни ще са апатични, меланхолични, объркани. Хубавото при тях е, че ще попаднат на подходящ слушател, на някой който ще прояви разбиране и ще успее да ги утеши. Рано е да се каже дали съчувствието ще се превърне в романтична връзка, но може да се оцени като едно добро начало. \r\n \r\n\r\nВроденото ви благородство през тази седмица ще заблести с истинската си неподправена светлина. Ще удивите с поведението си даже хората, които ви познават твърде отдавна. Никакви нюанси на враждебност, упорство или опити да манипулирате околните няма да се забелязват в поведението ви. Ще сте необичайно съпричастни, услужливи и сговорчиви, което неминуемо ще подобри отношенията ви като цяло и романтичните в частност.\r\nКупищата обвинения и капризи ще останат в миналото. Ще спечелите доверието на всички с готовността си да сте практически полезни и те ще ви разкрият лични качества, за които само сте подозирали.\r\n                    \r\n                    ", "date": "2018.08.28", "title": "Какво ви очаква в любовта тази седмица?"}
{"url": "https://www.dnes.bg/zvezdi/2018/08/28/mel-bi-shte-lekuva-strastta-si-kym-alkohola-i-seksa.386281", "text": "Мел Би планира да влезе в клиника в следващите седмици, за да се лекува от посттравматично стресовото разстройство. \r\nТя призна, че е пиела доста, когато е имала тежки периоди в живота си, като смъртта на баща ѝ, Мартин Браун, и раздялата ѝ със Стивън Белафънт, с когото бяха женени от 2007 г. до 2017 г.\r\nБившата спайска каза пред The Sun: \"Последните 6 месеца бяха невероятно трудни за мен. Работих с писател по моята книга \"Брутално честна\", и това беше много травмиращо - отново да изживея връзка, в която съм се чувствала малтретирана. И да направя сравнение между големи проблеми в живота ми, като смъртта на баща ми и връзките ми с мъжете\".\r\r\n                    \r\n                    Певицата сподели, че е в последната година е имала и много битки в съда, които са повлияли отрицателно на финансовото ѝ състояние. \r\n\"Изключително съм откровена в моята книга за това, че използвах пиенето като начин да намаля болката. Но всъщност това е само начин да замаскираш какво се случва с теб. Понякога е много трудно да се справиш с всички емоции\", обясни Мел Би.\n\r\n", "date": "2018.08.28", "title": "Мел Би ще лекува страстта си към алкохола и секса"}
{"url": "https://www.dnes.bg/sofia/2018/08/28/kamion-no-ne-amfibiia-a-gaz-ka-nadvisna-nad-lyvov-most.386282", "text": "Като по чудо не се стигна до поредната фатална трагедия при пътен инцидент в София.\r\nКамион надвисна над реката на \"Лъвов мост\", близо до метростанция в София малко преди 10 часа.\r\nНа място веднага са изпратени екипи на пожарната и полицията.\r\nВече са предприети действия за изтеглянето на камиона, съобщиха от СДВР.\r\nДвижението в района не е затруднено. Изясняват се причините за инцидента.", "date": "2018.08.28", "title": "Камион, но не амфибия, а \"ГАЗ\"-ка надвисна над Лъвов мост"}
{"url": "https://www.dnes.bg/cars/2018/08/28/elektromobilite-v-evropa-veche-sa-nad-1-milion.386290", "text": "Броят на електрическите автомобили в Европа през първата половина на годината е надминал 1 милион, а до края на 2018 г. се очаква да достигне 1,35 млн. Това показват изчисленията на шведската изследователска компания EV-Volumes, която събира данни за електрическите превозни средства.\r\nПродажбите на електрически автомобили (напълно електрически и хибриди) са се увеличили с 42% в този период до 195 хиляди, като растежът се ускорява през второто тримесечие - ако през първото е бил 40%, през второто се е увеличил с 45%.\r\nВъпреки значителния ръст обаче, електромобилите все още държат едва 2 процента от пазарния дял в Европа.\n\r\nЛидер по продажбите на електрически автомобили на Стария континент остава Норвегия. През първата половина на годината там са продадени 36 500 бройки, което е с 32% повече от година по-рано. На второ място е Германия, като се очаква, че до края на годината най-големият европейски пазар на автомобили ще изпревари Норвегия, а третото място заема Великобритания.\r\r\n                    \r\n                    ", "date": "2018.08.28", "title": "Електромобилите в Европа вече са над 1 милион"}
{"url": "https://www.dnes.bg/obshtestvo/2018/08/28/375-lv-pomosht-na-semeistvata-na-zaginalite-krai-svoge.386284", "text": "Агенцията за социално подпомагане (АСП) ще подкрепи семействата и близките на загиналите и пострадалите в катастрофата край Своге.\n\n\n\r\nЗа получаване на еднократна помощ те ще бъдат подробно консултирани от служителите на дирекция \"Социално подпомагане\" по техен настоящ адрес, като на хората ще бъде оказана пълна подкрепа и съдействие за получаване на помощта. \r\nТя се отпуска по реда на Правилника за прилагане на Закона за социално подпомагане, с цел посрещане на инцидентно възникнали здравни и други жизнено важни потребности.\r\nМаксималният размер на помощта е 375 лева.", "date": "2018.08.28", "title": "375 лв. помощ на семействата на загиналите край Своге "}
{"url": "https://www.dnes.bg/notifikacii/2018/08/28/krai-burgas-dve-koli-i-25-natypkani-imigranti.386302", "text": "\n\r\nПолицията в Бургас задържа 25 нелегални имигранти. Заловените твърдят че са от афганистански произход, съобщава \"Булфото\".\r\nПри операцията маскирани полицаи са заградили 2 автомобила, натъпкани с чужденци.\r\nОрганите на реда са успели да хванат и двама каналджии, пътуващи с групата. Те обаче оказали яростна съпротива на униформените.\r\nГрупата пътували в 2 коли, като преди това успяла да премине успешно през 4 пункта. В момента мигрантите се намират пред Пeто РПУ, където предстои да бъдат разпитани.", "date": "2018.08.28", "title": "Край Бургас: Две коли и 25 натъпкани имигранти"}
{"url": "https://www.dnes.bg/stranata/2018/08/28/grajdanski-arest-v-lovech-dvama-spipaha-piian-shofior.386305", "text": "Двама граждани задържаха пиян шофьор в центъра на ловешкото село Българене, съобщават от ОДМВР - Ловеч.\r\nМъжете спрели колата и прибрали ключовете на почерпения зад волана, след което повикали полицията.\r\nСлучката се разиграла в понеделник около 19 ч., когато двамата мъжа – на 56 и 64 години, влезли в ролята на граждански патрул. Будните господа сигнализирали в Районното за пияния водач.\r\nНа мястото властите установили, че шофьорът на \"Сеат\"-а бил 50-годишен мъж, който освен почерпен, бил и неправоспособен. Пробата за алкохол отчела 2.48 промила.\r\nМъжът е задържан в ареста за 24 часа, по случая е образувано досъдебно произвоство.", "date": "2018.08.28", "title": "Граждански арест в Ловеч: Двама спипаха пиян шофьор!"}
{"url": "https://www.dnes.bg/kino/2018/08/28/bylgarskiiat-djem-seshyn-stana-nai-dobyr-dokumentalen-film.386315", "text": "\"Джем сешън\" на режисьора Борислав Колев спечели наградата за най-добър документален филм на Международния кинофестивал във Вуковар, Хърватия, съобщава сценаристът и продуцент Мария Ландова.\r\nВ екипа на филма с главен герой музикантът, художник и реставратор Николай Иванов - ОМ, са още операторът Пламен Герасимов, монтажистът Мирослав Гайдошик и звукорежисьорът Александър Симеонов.\r\n ", "date": "2018.08.28", "title": "Българският \"Джем сешън\" стана най-добър документален филм"}
{"url": "https://www.dnes.bg/akoshtete-vqrvaite/2018/08/28/ribi-deva-koi-6-zodii-priemat-vsichko-prekaleno-lichno.386287", "text": "\r\nМислят, че всичко, което кажете е настроено срещу тях и постоянно си представят, че някой ги обвинява. Ако им кажете, например, че не обичате зимата, те можа да се разсърдят, че не оценяте качествата на този сезон и не сте съгласни с мнението им. Винаги обръщат всяка тема в нещо за тях самите. \r\n \r\nЧувствителните риби често плачат от малки неща. Не пропускат шанса да се почувстват зле заради нещо дребно и да се оплачат. Например - ако сте в ресторант с приятел от тази зодия и кажете, че пицата не ви харесва, приятелят веднага ще сметне, че намеквате и че някое ястие, което той е приготвял, не ви е харесало и ще се натъжи. \r\n \r\n\r\nБлизнаците могат на моменти да са като сноби. Лесно е да ги засегнете с нещо малко и да възприемат това, което казвате по различен начин. Ако не ви хареса дадена песен или дреха, която близнаците харесват, те ще мислят, че обиждате вкуса им и че не ги смятате за ценни хора. \r\n \r\n\r\nВезните понякога си мислят, че светът се върти около тях. Ако не сте слушали любимата им група или подкрепяте кауза, която те мразят, ще отделят много време да ви обяснят защо не сте прави и също, като овните и близнаците, ще се засегнат. Ще ви накарат да се чувствате зле, заради това, че не сте съгласни с тях. Трябва винаги да са прави.\r\n                    \r\n                    ", "date": "2018.08.28", "title": "Риби, Дева... Кои 6 зодии приемат всичко прекалено лично?"}
{"url": "https://www.dnes.bg/zvezdi/2018/08/28/bojidara-dari-rumyneca-s-momchence-adrian-mladshi.386322", "text": "Адриан Рачев - Румънеца стана татко за първи път. Неговата съпруга Божидара Ламбова е родила момче. Това съобщи самият рапър във Facebook. \r\n\"Приятели, щастлив съм да ви съобщя, че днес на 27.08.2018, за първи път изпитахме щастието с Божидара Ламбова да станем родители на нашия син Адриан Рачев-младши! Наздраве и благодарим за пожеланията\", написа таткото. \r\n\"Родителството е предизвикателство !!! Живо и здраво да ви е детенцето !!!\", написа приятелка на Адриан Рачев под неговия пост, събрал над хиляда харесвания. \r\nРъмънеца и неговата любима Божидара минаха под венчило през септември 2017 г. Тогава двамата вдигнаха морска сватба в тесен кръг.\r\n\r\n ", "date": "2018.08.28", "title": "Божидара дари Румънеца с момченце – Адриан-младши!"}
{"url": "https://www.dnes.bg/stranata/2018/08/28/smyrtta-v-luda-nadprevara-s-otgovornostta-koi-na-kogo-prehvyrlia-topkata.386267", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОкръжната пррокуратура в София повдигна обвинение на шофьора на автобуса-ковчег, който взе 17 жертви, след като се преобърна край Своге. Обществото веднага започна да пита: Кой е виновен за трагедията?\r\nШофьорът е обвинен в нарушение на правилата за движение по пътищата и е нанесъл смърт и телесна повреда на повече от 1 лице. Вчера в късния следобед пък, разследващи и жандармерия влязоха в офисите на фирмата \"Трейс груп\", която отговаря за ремонта на опасния участък, и иззеха документи за поддръжката и рехабилитацията на пътя в района на Своге.\r\n\"Дошло е време всеки да поеме отговорност за действията си. Вероятно корупцията е част от проблема. Но всичко трябва да се реши кардинално. В началото на септември ще учредим конфедерация на транспортните организации. Възнамеряваме да започнем разговори с Министерството на транспорта , защото в момента се работи на парче\", отбеляза Магдалена Милтенова от Браншовия съюз за стопанска инициатива в транспорта. \n\n\n\n\n\r\r\n                    \r\n                    Пред  тя изтъкна, че когато се говори за застраховка на пътниците, то често се разпространяват неверни данни.\r\n\"Когато се тиражира обществен превоз, от който е част и \"случайният превоз\", трябва да има издадена фактура. Не се издава билет. Всеки пътник има застраховка. Въпросът с липсата на билет е несъстоятелен\", поясни тя.\r\nМилтенова обясни още, че няма как всички автобуси да бъдат с колани.\r\n\"Никой няма да сложи колан в градски автобус. Нито една държава в Европа не е направила коланите задължителни. Каква изобщо е гаранцията, че подобно нещо ще сработи? Трябва да се направят съответните тестове\", каза още тя.\r\nСпоред адвокат Димитров проблемът не е липсата на колани в автобусите, а контролът.\r\n\"Законът казва, че когато автобусът е оборудван с колани, то те трябва да бъдат използвани. Ние трябва да бъдем иновативни в безопасността в транспорта, тъй като сме водещи по смъртност на пътя. Лесно е да се оборудват автобусите с колани, но кой ще регулира това? Без завишен контрол, законодателните промени нямат смисъл\", обобщи юристът.", "date": "2018.08.28", "title": "Смъртта в луда надпревара с отговорността! Кой на кого прехвърля топката?"}
{"url": "https://www.dnes.bg/politika/2018/08/28/bsp-borisov-e-vinoven-voinata-na-pytia-toi-gi-stroi.386325", "text": "БСП хвърли вината за жертвите на катастрофи и по-специално за смъртта на 17-те души, загубили живота си в след падането на автобуса край Своге, на правителство и лично на премиера Бойко Борисов.\n\n\n\n\n\n\r\n\"Има ли смелост премиерът Борисов да каже, че строи пътища и магистрали, за да загиват по тях? Трябва политическа отговорност\", отсече червената шефка Корнелия Нинова.\r\nСпоред нея гордостта на премиера – магистралите, са най-голямата кражба, конкурирайки се може би със санирането, което също става с пари от държавата.\r\n\"Досега корупцията ни ограбваше, взимаше от всеки човек. Сега вече корупцията убива в истинския смисъл на думата. Невинни българи плащат с живота си кражбите на правителството на Бойко Борисов\", скочи тя.\r\r\n                    \r\n                    Така че социалистите вече не искат оставката на отделни министри, а на цялото правителство, защото наглостта вече стигала дотам, че кабинетът да се оправдае с експремиерите Сергей Станишев, Пламен Орешарски и някой друг по веригата.\r\nА за евентуален вот на недоверие към правителството, БСП щяла да мисли преди началото на новия парламентарен сезон.\r\nНинова смята, че проблемът няма да се реши само с проверка на пътните фирми, в това число и на \"Трейс груп\", която е последната ремонтирала фаталната, за загиналите в събота, отсечка край Своге. \r\n\"Да се извадят всички договори на фирма \"Трейс груп\", добре, да ги извадим, но една фирма ще бъде подменена с друга\", каза Нинова.\r\nПо думите й това е моделът на прехода: \"Ще се смени тази фирма с друга, ще понесе някой отговорност на ниските равнища, но моделът остава\", заяви лидерът на БСП.\r\nПо думите ѝ сигурно пак ще се заговори за Закона за обществените поръчки.\r\n\"Не е това проблемът. Проблемът е, че хората, които са политическата класа на България, така правят законите, че фирмите и политиците, които крадат заедно, да не могат да бъдат хванати\", коментира Нинова.\r\nЧервената шефка коментира и казуса със строителството на плажа \"Силистар\". Тя отсече, че общинските ни съветници от БСП в Царево ще внесат жалба в съда за отмяна на решението на местният парламент, с което беше дадена зелена светлина за строеж.\r\nПреди дни стана ясно, че премиерът Бойко Борисов е разпоредил на кмета на Царево Георги Лапчев да задържи и да не изпълнява решението на Общински съвет за \"Силистар\"до пълното убеждаване на обществеността в правотата му.\r\nНинова пък упрекна Борисов и за това действие. Според нея той смята, че може да бъде и съд, и прокуратура, и всичко.\r\n\"Премиерът си позволи за пореден път да нареди на някого. Разбира се, кметът бави нещата. Областният управител още повече ги бави, докато се забави тази случка и докато си извърши поредната кражба. Няма да оставим нещата така. Съветниците на БСП гласуваха \"против\" това и внасяме в съда жалба срещу решението на Общинския съвет\", зарече се Нинова.", "date": "2018.08.28", "title": "БСП: Борисов е виновен войната на пътя, той ги строи!"}
{"url": "https://www.dnes.bg/stranata/2018/08/28/uchastykyt-vladaia-sofiia-koga-shte-se-razshiri-razchisti-osveti.386275", "text": "Представяме ви сигнал от платформата на , който получихме тези дни и който е много актуален в светлината на събитията от изминалите дни - състояние на пътищата, задълженията на АПИ, ремонтите и поддръжката на инфраструктурата. Сигналът на нашия читател е  за участъка от него Владая-София.\r\n\"Вече веднъж писах до АПИ по друг повод и там зададох въпроса: Кога този път ще се разшири? Отговориха ми, че не влиза в плановете им?! Затова отново пиша!\r\nУчастъкът от караулката на Владая до Княжево си стои все същия откакто се помня (на 42 години съм). Докога? Нали има брояч на пътя; някъде бях чела, че е отчетено да преминават средно около 70 000 автомобила на ден оттук в едната посока.\r\r\n                    \r\n                    Как мислите, нормално ли е разстояние, което по принцип се изминава за по-малко от 10 минути, да не може да се вземе за 30?\", задава въпроси читателката ни.\r\n\"Всеки Божи ден в пиковите часове, специално сутрин, е малък ужас. Кой от АПИ не разбра, че почти цялата тази част на България, работеща в София, всеки делничен ден пътува за работа! Това са Дупница, Кюстендил, Благоевград, Перник, Владая, Мърчаево... може би на уважаемите АПИ им се струва малък, незначителен броят преминаващи.\r\nВ 21 век, за тези 30 години шеметна демокрация, не се намери никой, ама абсолютно никой, който да се захване и да направи /възложи/ изпълни един грамотен и отговорен проект, който да разреши този проблем! Чувала съм какви ли не оправдания, част от които: \"Накъде да се разширява - няма накъде. Има къщи, живеят хора в тях, скъпо е да се отчуждават имоти и т.н.\"\r\nТова в никакъв случай не може да бъде оправдание, да не говорим, че за участъците, където не може да се отчужди имотът, да вземат за пример Япония, където на пилони издигат пътищата.\r\nНе съм експерт, но от обща култура имам някаква идея. Сигурно \"компетентните органи\" веднага ще кажат, че няма начин. В крайна сметка на вас това ви е работата и ние (като данъкоплатци) за това ви плащаме - да намирате решения, да бъдете про-активни, креативни, гъвкави! Не само да вдигате рамене и да викате: \"Не става!\".\r\nОсвен че пътят трябва да бъде разширен, другото ми питане е кога ще бъде осветен - и за това съм писала, и за това ми бе отговорено, че отговаряла Столичната община, ако не се лъжа. Честно казано, на мен като на изряден данъкоплатец, осигуряващ препитанието на бая на народ, ми е все тая кой отговаря; не намирам за особено трудно и сложно за организиране институциите да си комуникират помежду си да си направят работни групи и да излизат с решения по даден проблем, а не само да си прехвърлят топката!\r\nВ интерес на истината преди няколко години отнякъде се появиха някакви пилони, които видимо бяха предназначени за монтиране на улично осветление - забиха три-четири от тях в земята, останалите струпаха на купчина, която по-късно изчезна... никой не разбра какво се случва.\r\nМиналата година, разбира се в доста неподходящ момент, имаше ремонт на част от участъка - елате да видите как са направени канавките. В тая държава няма кой една канавка ли да направи?\r\nКъм момента на доста места \"канавките\" са запушени от паднали клони; от своя страна покрай пътя в гората има жици, част от електропреносната мрежа. Та покрай тях са разчистени дърветата, така че да не пречат на жиците, но пък са останали нахвърляни по земята и при един по-бурен вятър или по-проливен дъжд, като нищо съвсем ще запушат канавките или направо ще ни препречат пътя.\r\nЕ хубаво, който разчистил покрай жиците - разчистил. Обаче защо никой не се погрижи да разчисти и земята около пътя? Какво чакаме да се случи?\r\nНяма ли кой от страна на АПИ да инспектира и да контролира тези неща? Много ли е сложно \"институциите\" да си разговарят помежду си и да се контролират едни други; защо да не може да се уреди в случая АПИ или дори и КАТ да се свърже с енергодружеството и да ги накара да си извозят боклука, защото ще пречи на пътя, ще запуши канавките, ще представлява опасност за преминаващите...\r\nВсе неща, които никак не е сложно да се изконтролират, стига да има желание...Та по всички теми, които отворих - кога ще има някакви резултати, или ще чакаме 2980-а?\r\nПредполагам, че ако ми бъде отговорено ще бъде нещо в смисъл: \"Това не е наша работа\".\r\nКакто казах и по-горе - идеята е да сте проактивни и креативни, сами да предлагате решения, да търсите нов подход, а не да карате като чиновниците от 1954-а, защото хората виждат нередности, сигнализират и в най-добрия случай получават отговор, който гласи, че \"Това не е за нас, обънете се към еди-кой си\".\r\nАми защо не промените нещата и не започнете вие сами да адресирате сигналите към когото считате, че трябва?\r\nИ така: Кога ще разширите тази част на пътя, кога ще го разчистите, кога ще го осветите? Все пак говорим за международен път!\"\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в !\n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.08.28", "title": "Участъкът Владая-София: Кога ще се разшири, разчисти, освети..."}
{"url": "https://www.dnes.bg/rusia/2018/08/28/rusiia-izprati-podvodnici-i-korabi-v-sredizemno-more.386313", "text": "Русия изпрати оперативна група от десет кораба и две подводници в Средиземно море, предаде Ройтерс, като се позова на вестник \"Известия\".\r\nПо-голямата част от корабите са въоръжени с ракети \"Калибър\".\r\nОчаква се към групата да се присъединят още кораби.\r\nСпоред \"Известия\" групата ще може да окаже помощ на сирийската армия при военната й операция в провинция Идлиб, посочва Ройтерс, цитирана от БТА.", "date": "2018.08.28", "title": "Русия изпрати подводници и кораби в Средиземно море"}
{"url": "https://www.dnes.bg/sofia/2018/08/28/septemvri-oshte-edin-park-chast-ot-vyrtopo-gotov.386319", "text": "До края на септември ще бъде завършен първият етап от изграждането на парк \"Въртопо\", каза кметът на София Йорданка Фандъкова по време на проверка на първия етап от изграждането на столичния парк.\r\n\"Вече сме на финала на изпълнението на първия етап от новия парк, който ще обслужва както части от район \"Младост“, така също и \"Мусагеница“ и всички прилежащи райони. Този терен е много труден и тежък – на практика се наложи да правим парково пространство във вертикална среда\", обясни тя.\r\nПо думите й този парк е най-вече за майки с деца и за игра на деца. Предвиждат се няколко площадки – детска площадка за деца над 3 години, малка детска площадка до 3 години и фитнес съоръжения, които са леки – за деца, възрастни и тинейджъри най-вече, обясни кметът, цитирана от \"Фокус\".\r\r\n                    \r\n                    \"Тук преди години идвахме да почистваме,  мястото беше превърнато в сметище. Има все още такива моменти – дерето  е заринато с боклуци. Те ще бъдат изчистени, но ще помоля всички  жители на съседните квартали да не превръщаме това хубаво място в  сметище“, призова още тя.\r\n\"Имаме все още проблеми с частните терени тук. Има много частни терени тук и затова два от входовете се работят в момента, а за 3-тия все още изчакваме, за да придобием един частен терен и да направим по-добър подход откъм \"Мусагеница“ – алея, по която да има достъп на майки с колички. Към момента изпълнението върви по график. Към средата на септември очакваме всички съоръжения да са напълно готови и да може след влизането в експлоатация хората да идват тук“, заяви още тя.\r\nВторият етап на парка ще се направи след като се отчуждат  имотите и има възможност да се работи по терен, който е точно край реката, където ще е подходящо за пикници\r\nКметът припомни, че тази година се работи по повече от 10 обекта. Работи се усилено на втория етап на \"Северен парк“. В \"Западен парк“ започнахме голяма, цялостна реконструкция със средства по ОП \"Региони в растеж“, работим и по по-малки обекти, каза още Фандъкова.\r\n ", "date": "2018.08.28", "title": "Септември: Още един парк – част от \"Въртопо\" готов!"}
{"url": "https://www.dnes.bg/stranata/2018/08/28/mylnii-izvadiha-ot-stroia-4-dalekoprovoda-krai-gylybovo.386334", "text": "Силна буря и активна гръмотевична дейност през изминалата нощ са нанесли сериозни поражения на четири електропровода 110 kV. в района на Гълъбово, съобщиха от Енергийния системен оператор (ЕСО). \r\nЗасегнати от бурята са ЕП 110 kV \"Мир\", \"Единство\", \"Успех\" и \"Прогрес\". Силният вятър е съборил цели 6 стълба във водите на язовир \"Розов кладенец\". \r\nПринудителното авариране на електропроводите е довело до временно преустановяване на част от преноса на произведената електроенергия от ТЕЦ \"Брикел\", отчитат от ЕСО. \r\nМълнията е поразила 25-метров метален стълб от далекопровод, собственост на държавното ЕСО и стана причина за спиране на 4 от далекопроводите на територията на комплекса \"Марица изток\". \r\r\n                    \r\n                    Разразилата се свръхмощна волтова дъга е съборила от бетоновите фундаменти в язовир Розов кладенец общо 6 стълба, без захранване с енергия е останала топлоцентралата и фабриката за производство на брикети, собственост на \"Брикел\" ЕАД, съобщава \"Монитор\".\r\nБурята е продължила близо 3 часа, наводнени са няколко от дворовете в града , част от спортната зала  и тренировъчното игрище на местния футболен клуб \"Енергетик\".\r\nЕкипи на оператора от мрежовите експлоатационни райони в Стара Загора, Пловдив и Хасково работят от първите минути на аварията за отстраняване на щетите. На място са изпълнителният директор на дружеството и директорът на Централно диспечерско управление. \n\r\nРаботи се по резервна схема, за да бъде възстановен преносът на произведената електроенергия от ТЕЦ \"Брикел\" възможно най-бързо, отчитат още от ЕСО.", "date": "2018.08.28", "title": "Мълнии извадиха от строя 4 далекопровода край Гълъбово"}
{"url": "https://www.dnes.bg/obshtestvo/2018/08/28/ideia-oblastnite-upraviteli-otgovorni-za-pytishtata.386273", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОбластният управител на Софийска област Илиян Тодоров даде пресконференция за реалните и практически решения как да се спре войната по пътищата.\r\n\"С цел превенция на подобни катастрофи, изпратих писмо до Министерския съвет, до председателя на АПИ и до директора на Областно пътно управление. Там давам списък на пътищата, които са в критично състояние и могат да доведат до подобни катастрофи. Вече 10 месеца аз нямам отговор в качеството си на областен управител\", подчерта той.\n\r\nТодоров поясни, че със заповед на министър-председателя от 2011 г. всички структури в областите са длъжни да дават 3-месечни отчети за своята извършена дейност.\r\n                    \r\n                    \r\n\"Областното пътно управление до този ден е трябвало да ми предостави 4 отчета, от които аз съм получил само 1. Дори отказват да ми кажат колко е бюджетът за ремонта на пътищата на територията на Софийската област. Седем месеца се молих на АПИ да сложат къде започва и къде свършва Софийската област. В България седят на отговорни позиции самозабравили се хора, анонимни чиновници и експерти по нищоправене, които си позволяват да нарушават заповедите на премиера\", категоричен бе губернаторът.\n\r\nВ тази връзка Илиян Тодоров отбеляза, че вече е разговарял с лидера на политическа партия \"Атака\" и председателя на групата на \"Обединени патриоти\" Волен Сидеров за изготвянето на промените в Закона за пътищата.\n\r\n\"В тези промени предлагаме областните управители в България да отговарят изцяло за републиканските пътища. Те да правят ремонтите и те да носят отговорността, ако нещо се случи. Най-важно е да се извършва превенция. Като областен управител поемам отговорността и се надявам заедно с другите областни управители да се грижим за всички пътища в България. Промените, които предлагаме, вече се прилагат в няколко европейски държави\", заяви за финал областният управител на Софийска област.\r\n\r\n ", "date": "2018.08.28", "title": "Идея: Областните управители – отговорни за пътищата?"}
{"url": "https://www.dnes.bg/balkani/2018/08/28/portreti-na-erdogan-greivat-na-vhodovete-na-mvr.386320", "text": "Турският министър на вътрешните работи Сюлейман Сойлу е изпратил инструкция до всички ведомства в системата на вътрешното министерство, с която се нарежда на входовете им да бъде поставен портрет на турския президент Реджеп Тайип Ердоган.\r\nВедомствата, които са визирани в инструкцията на Сойлу, са министерството в Анкара и дирекциите в страната, полицейските служби, жандармерията и нейните поделения, Службата за брегова охрана, Миграционната служба, правителствената служба за управление при бедствия и извънредни ситуации, валийствата и околийските управления.\r\nВ инструкцията е указан и форматът на портретите на Ердоган, които да бъдат окачвани на входа, пише БТА.", "date": "2018.08.28", "title": "Портрети на Ердоган \"грейват\" на входовете на МВР "}
