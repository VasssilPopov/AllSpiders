{"url": "https://www.dnes.bg/eu/2018/06/09/sydbata-na-hiliadi-jeni-na-ostrova-izmychvaha-me-11-meseca.378411", "text": "\"Отведоха ме в Бангладеш и ме омъжиха за човек, който беше два пъти по-възрастен от мен\" – това е историята на Руби от Англия, жертва на принудителен брак. Годишно британската полиция разследва 1000 подобни случая.\n\r\nВеликобритания е смятана за лидер в борбата срещу принудителните бракове, пише . Един от добрите примери в това отношение е \"Карма Нирвана\". Телефоните в тази организация звънят средно на всеки 14 минути. На година сътрудниците ѝ отговарят на около 9000 обаждания. \n\r\nОфисът на организацията се намира в едно от предградията на Лийдс, но в него постъпват обаждания от цялата страна. А понякога дори и от чужбина - например от Индия, Пакистан, Иран или Румъния. На входната врата няма никакви указателни табелки. От съображения за сигурност адресът на организацията се дава само на хора, които са си уговорили час със сътрудниците.\r\n                    \r\n                    \r\nОнези, които звънят на горещата линия, са предимно млади хора, нуждещи се от помощ - за себе си или за близък човек: сестра, приятелка, съседка. \"Драмата на тези млади хора обикновено започва с разногласия и размяната на остри реплики вътре в семейството - заради това, че водят прекалено западен начин на живот или пък че дружат с момчета\", разказва ръководителката на инициативата Прия Манота. \"Много често семейството се намесва и започва да упражнява контрол.\"\n\r\n\n\r\nТакъв е случаят с Руби. Тя била на 14 години, когато сестра ѝ избягала с приятеля си. Навремето родителите ѝ се зарекли да не допуснат това да се случи и с Руби. \n\r\n\"Отведоха ме в Бангладеш и ме омъжиха за човек, който беше два пъти по-възрастен от мен\", разказва момичето. То останало 11 месеца в азиатската страна. \"Измъчваха ме почти една година, постоянно ме изнасилваха - групово\", допълва тя. \n\r\nРодителите ѝ казали, че ако иска да се върне във Великобритания, трябва да забременее. Така и станало. На британска земя обаче момичето се опитало да сложи край на живота си. И едва тогава в случая се намесили лекари. А всъщност властите трябвало да реагират много по-рано. Те са имали информация, че родителите на Руби са склонни да упражняват домашно насилие.\n\r\n\"Карма Нирвана\" помага не само на засегнатите. От организацията съветват и лекари, социални работници и учители как да тълкуват правилно признаците. \"Изготвили сме дори специален списък с примери, който помага на органите на реда да преценяват по-добре дали зад даден случай може да се крие и нещо повече\", казва Наташа Рату от организацията. \n\r\nНапример, ако в случай на нарушаване на обществения ред са замесени две враждуващи семейства, е твърде възможно зад това да се крие принудителен брак. Или пък, ако някое момиче започне да извършва кражби, също не е изключено да е едновременно и жертва - да е избягала от семейството си, защото е била в безизходица.\n\r\nВеликобритания може да се похвали с най-добрите правни рамки в Европа, що се отнася до борбата срещу принудителните бракове: от 2008 там действа закон за защита на потърпевшите, а от 2014 принуждаването към брак се третира като престъпление. Оттогава годишно полицията разследва по над хиляда такива случая. Дотук обаче само три са завършили с присъди, два от които - през последните две седмици.\n\r\nНаташа Рату много разчита на ефекта от тези присъди. \"Те излъчват важно послание - също и към извършителите, които трябва да си дадат сметка, че ако принуждават някого да се омъжва насила, това няма да остане без последици\", казва тя.\n\r\n\n\r\n\"Някои от потърпевшите, които се обръщат за помощ към \"Карма Нирвана\", възприемат принудителните бракове като част от техните традиции, а не като престъпление\", разказва Прия Манота.\r\n\"Те смятат, че трябва да се подчиняват безропотно на семейството си, както и че не могат да отказват, когато ги женят принудително.\" Затова на такива жени най-напред трябва да им бъде обяснено, че един сключен против желанието им брак не може да бъде част от тяхната култура или традиции.\n\r\nОбикновено жертвите нямат възможност да потърсят помощ, защото често им отнемат мобилните телефони или пък те биват изкъсо следени от членове на семейството - дори на летището, когато са на път към бъдещия им жених. \n\r\nВ такива случаи от \"Карма Нирвана\" съветват потърпевшите жени да пъхнат тайно лъжица в бельото си, която няма как да остане незабелязана при проверката със скенера. Така жената ще бъде отведена за допълнителна проверка - без своите придружители, и ще има възможност да алармира властите, че всъщност я извеждат насилствено от страната с цел сключване на принудителен брак.\r\n \r\n", "date": "2018.06.09", "title": "Съдбата на хиляди жени на Острова: Измъчваха ме 11 месеца!"}
{"url": "https://www.dnes.bg/za-da-se-razbirame/2018/06/09/8-neshta-koito-nikoga-da-ne-si-porychvate-v-restorant.378822", "text": "Дори да не сте от любителите на редовното хранене по ресторанти, вероятно все пак ви се е случвало да се храните навън.\r\nНевинаги се замисляме обаче какво си поръчваме. Водим се от апетита и вкуса си, както и от цената на предлаганите продукти.\r\nНякои храни и напитки в ресторантите трябва да влязат в черния ви списък за поръчки, защото крият опасност за здравето. Кои са те и защо?\r\n\r\nТази салата има специфична структура, подобна на зелето. Заради този факт измиването ѝ е доста трудно. Не разчитайте, че някой от готвачите в ресторанта се е постарал да отдели всяко къдраво листо и да го измие поотделно под течащата вода.\r\n\r\r\n                    \r\n                    Както в магазините, така и в ресторантите често се предлагат продукти и менюта на промоция, намалени продукти или така наречените „bestsellers“ или най-продавани. Не избирайте тях, защото често става дума за търговски трик за продаване на изостанала стока, чийто срок на годност скоро изтича.\r\n", "date": "2018.06.09", "title": "8 неща, които никога да не си поръчвате в ресторант"}
{"url": "https://www.dnes.bg/notifikacii/2018/06/09/lavrov-rusiia-ne-vyznameriava-da-se-vryshta-v-g-7.378882", "text": "Русия не възнамерява да се връща в Г-7, заяви днес руският министър на външните работи Сергей Лавров, цитиран от Франс прес.\r\nТой подчерта, че страната \"никога не е искала да се връща\" в елитния клуб, от който бе изключена през 2014 г. след анексирането на Крим и избухването на конфликта с проруските сепаратисти в Източна Украйна.\r\nРусия е доволна от работата във формат Г-20, отбеляза Лавров. Той обясни, че в тази по-голяма група \"ултиматумите не вършат работа и имате нужда да постигате споразумения\".\r\n\"Мисля, че (Г-20) e най-обещаващият формат за бъдещето\", допълни руският външен министър.\r\nВчера президентът на САЩ Доналд Тръмп призова за връщане на Русия в Г-7. Канада, Великобритания, Германия и Франция се обявиха против, като само Италия подкрепи идеята на Тръмп.\rОтношенията между Русия и Запада са в най-ниската си точка след края на Студената война заради конфликтите в Сирия и Украйна, предполагаемата руска намеса в изборите в Съединените щати и отравянето на бившия руски шпионин Сергей Скрипал във Великобритания. (БТА)", "date": "2018.06.09", "title": "Лавров: Русия не възнамерява да се връща в Г-7!"}
{"url": "https://www.dnes.bg/stranata/2018/06/09/slynce-dyjd-grymotevici-vremeto-utre-pak-promenlivo.378874", "text": "През нощта на места в западната половина от страната валежите и гръмотевичните бури ще продължат, но към сутринта временно ще затихнат.\r\nНад Източна България ще бъде предимно ясно. Утре преди обяд над по-голямата част от страната ще преобладава слънчево време, над Западна България с временни увеличения на облачността, според прогнозата на НИМХ-БАН.\r\nОколо и след обяд отново на места в Западна и Централна България ще има краткотрайни валежи и гръмотевици, интензивни ще са явленията главно в планинските райони. Остават условията за градушки.\r\nНад Източна България ще преобладава слънчево време с временни увеличения на облачността, но без валежи. Ще духа слаб до умерен североизточен вятър. Температурите слабо ще се понижат и преобладаващите максимални ще бъдат между 25 и 30 градуса.\r\r\n                    \r\n                    Над планините в Западна и Централна България ще има значителна облачност, около и след обяд купесто-дъждовна. На места ще превали краткотраен дъжд, временно интензивен, придружен с гръмотевици. Много слънчеви часове ще има над масивите в Източна България.\r\nЩе духа умерен, по билата и временно силен вятър от изток-североизток. Максимална температура на височина 1200 метра около 20, на 2000 метра - около 13 градуса.\r\nНад Черноморието ще преобладава слънчево време с временни увеличения на облачността, но без валежи. Ще духа до умерен североизточен вятър. Максимални температури на въздуха: 24-26 градуса. Температурата на морската вода е 22-25 градуса. Вълнението на морето ще бъде 3 бала. (БТА)", "date": "2018.06.09", "title": "Слънце, дъжд, гръмотевици... Времето утре пак променливо"}
{"url": "https://www.dnes.bg/sofia/2018/06/09/agresiia-koloezdach-nariaza-gumite-na-lineika-spriala-na-veloaleia.378883", "text": "Велосипедист е нарязал гумите на линейка в София, твърдят свидетели.\r\nОколо 12:30 часа медиците на Спешната помощ – София отиват на адрес в центъра на града. Бързат, защото сигналът е спешен случай – 19-годишно момче с тежък диабет с усложнения, изпаднало в криза, съобщи bTV.\r\nЛинейката спряла на велоалеята, тъй като законът дава това право.\r\nРазгневен велосипедист обаче нарязва гумите на автомобила. Граждани са станали свидетели на това.\r\nЦелият ден спешният екип е давал показания в полицията и не е могъл да изпълнява служебните си задължения да спасява пациенти. Автомобилът също е извън движение.\r\nИзвършителят се издирва.", "date": "2018.06.09", "title": "Агресия! Колоездач наряза гумите на линейка, спряла на велоалея"}
{"url": "https://www.dnes.bg/sofia/2018/06/09/chetirima-v-aresta-sled-sblysyci-na-shestviiata-v-sofiia.378885", "text": "Четирима души участници в контрашествието \"Да запазим децата от разврата\" са отведени в полицията, съобщиха от МВР.\nДвама от задържаните са били с маски, един е бил без документ за самоличност, а четвърти е имал в себе си \"бокс\".\r\nВ близост до паметника на Съветската армия в момента се провеждат успоредно София Прайд и контрашествието \"Да запазим децата от разврата\", предаде БТА.\r\nВ района има засилено полицейско присъствие.", "date": "2018.06.09", "title": "Четирима в ареста след сблъсъци на шествията в София"}
{"url": "https://www.dnes.bg/sport/2018/06/09/obrat-simona-halep-e-novata-kralica-na-rolan-garos.378884", "text": "Лидерката в световната ранглиста на женския тенис Симона Халеп успя да спечели своя първи трофей от \"Големия шлем\", след като на финала на \"Ролан Гарос\" победи американката Слоун Стивънс след 3:6, 6:4, 6:1.\n\r\nПо този начин румънката прекъсна и серията си от три поредни загубени финала в турнири от \"Шлема\".\n\r\nВ първия сет Слоун игра изключително стабилно и дръпна с 3:1 след пробив, а при 5:3 спаси точка за пробив и в крайна сметка дръпна със сет аванс в резултата.\n\r\nВторият сет започна отлично за Стивънс и тя поведе с пробив и 2:0 в геймовете, като се виждаше как американката може би ще надделее в този финален мач. Халеп обаче се окопити и след четири поредни гейма, два от които след пробиви, обърна резултата на 4:2 гейма в своя полза.\r\n                    \r\n                    \r\nАмериканката съумя да върне пробива, но в последния 10-и гейм се пропука и бе пробита, като по този начин сетът отиде на сметката на Халеп.\n\r\nСимона започна ударно третия решителен сет и след пробиви във втория и четвъртия гейм дръпна с 5:0 гейма аванс, като до края на самия мач да даде само гейм на американката.\r\n\r\nВижте още спортни новини на \r\n ", "date": "2018.06.09", "title": "Обрат! Симона Халеп е новата кралица на \"Ролан Гарос!"}
{"url": "https://www.dnes.bg/sofia/2018/06/09/da-zapazim-decata-ot-razvrata-sreshtu-sofiia-praid-mejdu-tiah-mvr.378886", "text": "\nСофия Прайд и контрашествието \"Да запазим децата от разврата\" се проведоха паралелно в София.\n\n\r\nВ района до паметника на Съветската армия, където бяха проявите, има засилено полицейско присъствие.\r\nВижте как преминаха те в снимки!\r\n ", "date": "2018.06.09", "title": "\"Да запазим децата от разврата\" срещу София прайд. Между тях - МВР"}
{"url": "https://www.dnes.bg/health/2018/06/09/plodove-nasiteni-sys-zahari-i-maznini.378828", "text": "Свикнали сме да смятаме, че всички плодове са полезни. Пресни, сочни, вкусни, пълни с витамини, те ни примамват от щанда с прекрасния си вкус.\r\nНе всички плодове обаче са еднакво полезни. Най-добре е да наблягаме на плодовете, богати на много диетични фибри, витамини и минерали. Някои плодове са съставени предимно от въглехидрати, някои от които наситени захари, заради което консумацията им трябва да се избягва.\r\nКои са плодовете, които трябва или да избягвате, или да консумирате в много малки количества?\r\n\r\nСокът и екстрактът от червени боровинки се използва главно за лечение и профилактика на инфекции на пикочните пътища. Той има диуретичен ефект и спомага за извеждането на бактериите от пикочния тракт. В червените боровинки се съдържа хипурова киселина. Заради нея не се препоръчва консумация на прекалено големи количества червени боровинки, защото е възможно тя да увеличи риска от образуване на камъни в бъбреците. Освен това червените боровинки съдържат много калории – в една чаша приблизително 123 калории и много захари.\r\r\n                    \r\n                    \r\nКокосът има безброй ползи за организма, но определено трябва да се внимава с консумацията му, защото е изключително калоричен и наситен с мазнини. В една чаша пресен кокос се съдържат цели 283 калории и 224 грама мазнини.\r\n", "date": "2018.06.09", "title": "Плодове, наситени със захари и мазнини "}
{"url": "https://www.dnes.bg/za-da-se-razbirame/2018/06/09/kakvo-se-krie-vyv-vas-spored-harakteristikite-na-partniora.378826", "text": "Любовта е най-чудното и необикновено нещо, което ни се случва. Няма един отговор защо се влюбваме в този или онзи партньор. Но изборът ни в любовта може да разкрие много за нашата личност. Какво се крие във вас, според характеристиките на партньора ви, вижте в следващите редове.\r\n\r\nНяколко проучвания показват, че често избираме партньора си в любовта привлечени от външния му вид, който е много подобен на нашия. Погледнете внимателно половинката си или този, който е привлякъл вниманието ви към този момент и помислете дали имате някои подобни физически характеристики.\r\nЛюбовта към партньора ни се основава на любов към себе си. Това означава, че ако смятате, че сте привлекателни, толкова повече привличате партньор, който прилича на вас, за разлика от някой напълно различен.\r\r\n                    \r\n                    \r\nВсеки е виждал двойка, за която първото, което си помисля човек, е колко си приличат. Учените са открили, че избираме хора, които са в една и съща „зона на красотата“. Предполага се, че този човек е най-правилният вариант. Така че, ако смятате, че партньорът ви е привлекателен, това означава, че същото важи и за вас.\r\n", "date": "2018.06.09", "title": "Какво се крие във вас, според характеристиките на партньора? "}
{"url": "https://www.dnes.bg/stranata/2018/06/09/dete-izchezna-vyv-vodite-na-struma-krai-kresna.378888", "text": "Момче изчезна в буйните води на река Струма следобед.\r\nВ реката влезли няколко деца да се къпят, но 10-годишното момче не  излязло. Сестра му успяла да се измъкне на брега и обяснила, че пред  очите й брат й потънал.\r\nМомчето било на гости при роднини в Кресна. То е от с. Микрево, община Струмяни, съобщи .\r\nНа мястото веднага пристигнали баща му и леля му, които стоят край брега в очакване да се намери детето. В акцията по търсенето участват рафтъри, които имат база наблизо, спасители от БЧК, полицаи.\r\n\r\n ", "date": "2018.06.09", "title": "Дете изчезна във водите на Струма край Кресна"}
{"url": "https://www.dnes.bg/notifikacii/2018/06/09/putin-i-poroshenko-obsydili-razmianata-na-plennici.378872", "text": "Президентите на Русия и Украйна - Владимир Путин и Петро Порошенко, са засегнали днес в телефонен разговор темата за \"размяна на затворници\" между двете страни, обяви Кремъл в комюнике, цитирано от АФП.\r\nДвамата държавни глави са обсъдили \"хуманитарни въпроси, сред които и размяната на затворници\", посочи Кремъл.\r\n\"Владимир Путин подчерта необходимостта без бавене да бъдат освободени руските журналисти, задържани в Украйна\", се допълва в комюникето на Кремъл.\r\nПрезидентът Петро Порошенко обсъди днес по телефона с руския си колега Владимир Путин освобождаването на украински \"политически затворници\", задържани в Русия, сред които е и кинорежисьорът Олег Сенцов, обяви украинското президентството, цитирано от АФП.\r\"Петро Порошенко е подчертал колко важно е бързото освобождаване на украинските политически затворници, задържани в Русия и на окупираните територии\", термин, който Киев използва, когато говори за анексирания Крим и източната част на Украйна, намираща се под контрола на сепаратистите, допълни АФП, позовавайки се на комюникето на украинското президентство. (БТА)", "date": "2018.06.09", "title": "Путин и Порошенко обсъдили размяната на пленници"}
{"url": "https://www.dnes.bg/zvezdi/2018/06/09/razhodka-v-doma-na-angela-na-victoria-s-secret-jozefin-skrivyr.378801", "text": "Супермоделът Жозефин Скривър и музикантът Алекс Де Леон наскоро завършиха обзавеждането на своя нов и първи общ дом в Нешвил, Тенеси. Датската красавица и любимият ѝ мъж отварят вратите на модерната си къща специално за новия брой на списание Architectural Digest.\r\nЛогично интериорът на дома на влюбената двойка е вдъхновен от Скандинавия. \"Hygge\" – така се нарича датската концепция за създаване на уютен дом, която в последните години завладя света. Акцентите в този тип интериор са земните тонове в бяло и сиво, чистите и прости линии, големите прозорци.\r\n\"Аз не съм голям фен на многото цветове, защото самият дизайн на мебелите не може да  изпъкне\", казва родената в Копенхаген Скривър. За щастие нейният приятел има сходен вкус.\r\r\n                    \r\n                    За създаването на красивия интериор в дома на двойката помогнала и дизайнерката Ейприл Томлин, която в продължение на една година измисляла детайлите в къщата.\r\nДомът на 25-годишната красавица може да се похвали и с шест акра гориста земя, която я обгражда. \"Мисля, че това е първото място в Щатите, което ми напомня малко за Дания\", обяснява тя.\r\nДе Леон, който e вокал на рок бандата The Cab, допълва: \"Крайният резултат е дом, различен от всеки друг в града\".\r\nВижте вдъхновения от Скандинавия дом на супермодела Жозефин Скривър и на музиканта Александър Де Леон в галерията на ", "date": "2018.06.09", "title": "Разходка в дома на ангела на Victoria’s Secret Жозефин Скривър"}
{"url": "https://www.dnes.bg/sofia/2018/06/09/kontrolior-blyska-pytnik-ot-avtobus-prilichal-mu-na-gratischiia.378873", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пореден случай на насилие между контрольори в градския транспорт в София и пътник. Скандалът се разиграва на спирката на автобус в столичния квартал \"Дианабад\".\r\nНа клипа, разпространен в социалните мрежи, се вижда как контрольор изблъсква пътник от автобуса, а при разменените между тях реплики, служителят на градска мобилност твърди, че го прави, защото пътникът му приличал на \"гратисчия\".\r\nОт Центъра за градска мобилност не бяха открити за коментар, предаде Bulgaria ON AIR.\r\n ", "date": "2018.06.09", "title": "Контрольор блъска пътник от автобус, приличал му на гратисчия "}
{"url": "https://www.dnes.bg/crime/2018/06/09/holandcite-obvineni-za-prekursori-ostavat-v-aresta.378876", "text": "Окръжният съд във Варна определи постоянна мярка за неотклонение \"задържане под стража\" за холандците Курт М. на 55 г. и Робърт П. на 50 г., които са обвиняеми за контрабанда на 16 тона прекурсори.\r\nПрестъплението е извършено в периода януари 2017 - 16 март 2018 г. Двамата са осъществявали контрабанда на три вида прекурсори с общо тегло 16,222 тона.\r\nСпоред обвинителния акт, в съучастие чрез фалшиви документи, двамата внесли през митнически пункт пристанище \"Варна-запад\" без разрешението на митническите власти на три пъти прекурсори за производство на амфетамини.\r\nКонтрабандата тръгвала с кораби от Китай и Латинска Америка, но не била предназначена за Варна, уточняват от съда. Прекурсорите били декларирани като почистващ препарат за прозорци.\r\nОпределенията могат да бъдат обжалвани пред Апелативния съд във Варна.", "date": "2018.06.09", "title": "Холандците, обвинени за прекурсори, остават в ареста"}
{"url": "https://www.dnes.bg/mish-mash/2018/06/09/hari-i-megan-zaedno-na-balkona-na-bykingamskiia-dvorec.378875", "text": "Три седмици след сватбата си принц Хари и съпругата му, херцогинята на Съсекс Меган, се появиха за първи път заедно на балкона на Бъкингамския дворец, съобщават Ройтерс, Асошиейтед прес и в. \"Дейли експрес\".\nНовобрачната кралска двойка отбеляза първата си съвместна поява на знаковия балкон по време на официалното честване на 92-ия рожден ден на кралица Елизабет Втора.\r\nСлед традиционния военен парад кралското семейство се появи на балкона на Бъкингамския дворец, като сред членовете му бяха и новите херцог и херцогиня на Съсекс.\r\nНейно Величество, за която ден по-рано беше съобщено, че през май е претърпяла успешна очна операция за лечение на катаракта (старческо перде), избра тоалет в небесносин цвят за официалното честване на рождения си ден. Съпругът й принц Филип, който миналата година преустанови официалните си ангажименти, не придружаваше кралица Елизабет Втора на церемонията. Херцогът на Единбург утре става на 97 години.\r\r\n                    \r\n                    На по-светли нюанси на синьото бяха заложили херцогинята на Корнуол Камила и херцогинята на Кембридж Катрин.\r\nВсеобщото внимание обаче беше насочено към херцогинята на Съсекс Меган, която се появи с елегантен пастелно розов тоалет на Каролина Ерера, съчетан с шапка на Филип Трейси.\r\nБалконът на Бъкингамския дворец е мястото, \"запечатало\" не една целувка на новобрачни кралски двойки - на принц Чарлз и принцеса Даяна, принц Андрю и Сара Фъргюсън, принц Уилям и херцогинята на Кембридж Катрин. Поклонниците на кралската фамилия с нетърпение очакваха първата поява на херцога и херцогинята на Съсекс на знаковия балкон след сватбата им в замъка Уиндзор на 19 май.\r\nПринц Хари и съпругата му не се бяха появявали публично след първия им официален ангажимент броени дни след сватбата - честването на предстоящия 70-и юбилей на престолонаследника принц Чарлз и благотворителната му дейност. Отсъствието им породи подозрения, че младоженците са на сватбено пътешествие. От двореца Кенсингтън - официалната резиденция на херцога и херцогинята на Съсекс, не са съобщавали за подобно пътуване. (БТА)", "date": "2018.06.09", "title": "Хари и Меган заедно на балкона на Бъкингамския дворец"}
{"url": "https://www.dnes.bg/sport/2018/06/09/sportyt-po-televiziite-za-dnes-9-iuni.378865", "text": "Спортът по телевизията за днес, 9 юни\n\r\nСпортът по телевизията за днес, 9 юни:\n\r\n12:00 Тенис, „Ролан Гарос”, Eurosport 1\n\r\n13:45 Мотоциклетизъм, „8 часа на Ошерслебен”, Eurosport 2\n\r\n14:45 Колоездене, критериум „Дофине”,Eurosport 2\n\r\n14:30 Голф, MAX sport 2\n\r\n16:00 Тенис, Ролан Гарос, Eurosport 1\n\r\n18:00 Формула 1, Гран при на Канада (трен.), Диема спорт 2\n\r\n18:15 Тенис, „Ролан Гарос”, Eurosport 1\n\r\n19:00 Волейбол, Лига на нациите, Франция – Аржентина, MAX sport 1\n\r\n19:30 Баскетбол, „Гран Канария” – „Реал”, Диема спорт\n\r\n21:00 Формула 1, Гран при на Канада (кв.), Диема спорт 2\r\n                    \r\n                    \r\n21:00 Бокс, гала в Манчестър, MAX sport 1\n\r\n21:00 Спидуей, MAX sport 1\n\r\n22:45 Конен спорт, Eurosport 1\n\r\n00:00 Футбол, Кълъмбъс – НЙ Ред Булс, Eurosport 2\n\r\n05:10 Волейбол, Лига на нациите, България – Полша, MAX sport 1\n\r\n ", "date": "2018.06.09", "title": "Спортът по телевизиите за днес, 9 юни"}
{"url": "https://www.dnes.bg/zvezdi/2018/06/09/po-holivudski-kak-se-razvejdat-nai-jelanite-myje.378805", "text": "Разводите в Холивуд са почти толкова голямо събитие, колкото и сватбите. Интересът към звездите, предприели тази стъпка, е огромен, което ги поставя в тежка ситуация – от една страна ближат рани след емоционалната катастрофа на законните си връзки, от друга трябва да се крият от папараците и да избягват нахалните репортери, които не ги оставят да преживеят на спокойствие мъката си.\r\nИ все пак знаменитостите знаят цената на това да са публични личности и намират начин да се справят със ситуацията.\r\nДжъстин Теру например обяви, че приключва брака си с Дженифър Анистън преди повече от три месеца и междувременно стана редовен посетител на всички модни шоута. Актьорът свали халката си и дори се отправи към Южна Франция на почивка с приятели. По последни слухове, Теру може да е забил горещата си колежка Ема Стоун.\r\r\n                    \r\n                    \"Той се наслаждава на живота на необвързан мъж. Напоследък е домакин и гост на доста приятелски събирания. Опитва се да се заобикаля с приятели, а не да мисли за развода си\", каза източник през март пред E! News.\r\nКолегата му и друг бивш съпруг на Дженифър Анистън – Брад Пит също се е фокусирал върху себе си, опитвайки се да превъзмогне проваления си брак с Анджелина Джоли, която му роди три деца. Двойката се раздели през септември 2016, а оттогава той лека-полека се скри от медийното пространство и според негови близки е предприел по-интровертен начин на живот, но фокусиран върху това да се храни здравословно и да се отърве от вредни навици като пиенето.\r\n\"Раздялата беше брутална и един от най-тъжните периоди в живота му, но сега той е много по-добре. По-щастлив е и се чувства в по-добра форма\", сподели неотдавна близък до актьора пред E! News.\r\nКак се разведоха други холивудски знаменитости четете на ", "date": "2018.06.09", "title": "По холивудски – как се развеждат най-желаните мъже?"}
{"url": "https://www.dnes.bg/stranata/2018/06/09/otkriha-sezona-na-plajnite-diskoteki-v-slynchev-briag-s-proverki.378869", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСезонът на плажните дискотеки в Слънчев бряг беше открит снощи. Въпреки обещанието, че ще присъства на място и ще замери шума лично, вицепрепремиерът Валери Симеонов не се появи в морския курорт.\r\nПридружавани от полицаи обаче, два часа след полунощ инспектори от Регионалната здравна инспекция влязоха да замерят шумовите нива, предаде . \r\nПредстои резултатите да бъдат изчислени по специални формули, но по първоначална информация шумът е бил в рамките на допустимите децибели.\r\nПреди старта на сезона собствениците на плажните заведения инвестираха в шумоизолиращи стени.\r\nПо-късно днес вицепремиерът Валери Симеонов ще даде повече информация за проверки.\r\n ", "date": "2018.06.09", "title": "Откриха сезона на плажните дискотеки в Слънчев бряг с проверки"}
{"url": "https://www.dnes.bg/sofia/2018/06/09/shestviia-blokirat-centyra-na-sofiia-promeni-v-dvijenieto.378864", "text": "СДВР предприема мерки за охрана на обществения ред във връзка с предвидените поредица шествия в столицата. Въвеждат се и промени в организацията на движението, съобщиха от МВР.\n\r\nПървото шествие е заявено с начален час 14,00 ч., сборен пункт пл. \"Народно събрание\" и маршрут по бул. \"Цар Освободител\" до пл. \"Независимост\", по бул. \"Княз Ал. Дондуков\", бул. \"Княгиня М. Луиза\", бул. \"Витоша\" до НДК, пл. \"България\". Посоченият час на приключване е 16.30.\n\r\nЗа времето от 16 до 22 ч. е организирано второ шествие, участниците в което ще се събират пред Паметника на Съветската армия - \"Княжевска градина\" и ще преминат по бул. \"Цар Освободител\", бул. \"Васил Левски\", ул. \"Ген. Йосиф Гурко\", ул. \"Г. С. Раковски\", бул. \"Княз Ал. Дондуков\", бул. \"Васил Левски\", бул. \"Цар Освободител\" до Паметника на Съветската армия, където мероприятието ще приключи.\r\n                    \r\n                    \r\nОт 17 до 20 ч. в близост до билетния център пред Национален дворец на културата ще се проведе митинг-събрание.\n\n\n\n\r\nВ 18 ч. пред пилоните на НДК ще се събират участници в трето шествие, които ще се придвижат по бул. \"Патриарх Евтимий\", ул. \"Граф Игнатиев\", бул. \"Христо и Евлоги Георгиеви\", пред сектор \"А\" на Национален стадион \"Васил Левски\", по алеята покрай сектор \"Г\" на стадиона до езеро \"Ариана\" в Борисовата градина, където ще приключи.\n\r\nПреди, по време и след провеждането на тези прояви полицейски служители от СДВР, подпомагани от техни колеги от ГД \"Национална полиция\" ще бъдат ангажирани в обезпечаването на сигурността, охраната на обществения ред и организацията на движение в града. \n\r\nНа обявените сборни места ще бъдат изградени буферни зони за участниците в обявените събирания. Съгласно българското законодателство в обособените зони няма да бъдат допускани лица във видимо нетрезво състояние, маскирани или носещи забранени предмети и вещи /огнестрелно оръжие, пиротехнически изделия, ножове, палки, боксове/.\n\r\nПри необходимост по направленията на придвижване на шествията поетапно ще бъде спирано и възстановявано движението по пътното платно.\n\r\nВзети са всички необходими мерки за недопускане на инциденти и нарушения на обществения ред.\n\r\nОт СДВР призовават случайно преминаващи граждани в района на провежданите прояви да проявят толерантност и да спазват стриктно указанията на униформените.\n\r\n ", "date": "2018.06.09", "title": "Шествия блокират центъра на София, промени в движението"}
{"url": "https://www.dnes.bg/world/2018/06/09/kitaici-otkradnali-planove-na-sasht-za-podvodna-voina.378866", "text": "Хакери на китайските власти са откраднали от подизпълнител на американските военноморски сили огромен обем данни, свързани с воденето на подводна война, съобщи \"Вашингтон пост\", цитиран от ДПА.\n\r\nСпоред анонимни източници на вестника пробивите са станали през януари и февруари и са засегнали тайни планове за разработване на свръхзвукова противокорабна ракета за подводници.\n\r\nФирмата подизпълнител не е посочена в статията, но \"Вашингтон пост\" пише, че тя е работила за Военноморския център по подводни войни с централа в Роуд Айлънд.\n\r\nОткраднатите данни са съхранявани в некласифицирана мрежа на подизпълнителя, а всичките материали биха могли да се определят като секретни, заявяват източниците пред \"Вашингтон пост\".\r\n                    \r\n                    \r\nВестникът допълва, че ВМС на САЩ водят разследване с помощта на ФБР.\n\r\nФБР отказа коментар, а китайското посолство във Вашингтон заяви, че не знае нищо за хакерската атака. \"Китайското правителство твърдо подкрепя сигурността в киберпространството и в съответствие със закона се бори с всички форми на кибератаки\", каза за ДПА говорител на дипломатическата мисия.\n\r\n\"Вашингтон пост\" пише, че са откраднати 614 гигабайта данни от проект \"Морски дракон\", сигнали и сензорни данни, информация от комуникационните зали на подводници за криптографски системи, както и библиотеката за водене на електронна война на отдела на ВМС на САЩ за разработване на подводници.\n\r\nВестникът допълва, че след съобщението му американският министър на отбраната Джеймс Матис е поискал да бъде направен преглед на въпросите, свързани с киберсигурността при подизпълнителите.\n\r\nИзданието посочва, че се е съгласило да не разгласява някои подробности за проекта за ракетата, след като ВМС заявили, че това може да навреди на националната сигурност, пише БТА.\r\n ", "date": "2018.06.09", "title": "Китайци откраднали планове на САЩ за подводна война"}
{"url": "https://www.dnes.bg/notifikacii/2018/06/09/putin-podari-na-si-czinpin-ruska-bania.378867", "text": "Президентът на Русия Владимир Путин, който е на посещение в Китай, е избрал оригинален подарък за колегата си Си Цзинпин - руска баня, предаде ТАСС.\r\nПрезидентският прессекретар Дмитрий Песков е потвърдил избора на Путин за подарък на китайския му колега. Преди посещението си в Китай руският президент пожела да запази в тайна какъв дар е предвидил за Цзинпин.\n\r\n\"Китайската страна ще избере мястото и наши специалисти ще я монтират\", казва Песков.\r\nПрессекретарят е допълнил, че за изработването на дървената конструкция е използван 200-годишен кедър от Алтай. \r\nПо време на размяната на подаръци между двамата държавни ръководители Владимир Путин е показал на Си Цзинпин скица на банята, пише БТА.\r\n ", "date": "2018.06.09", "title": "Путин подари на Си Цзинпин… руска баня"}
{"url": "https://www.dnes.bg/notifikacii/2018/06/09/znaete-li-tova-za-britanskata-kralica-elizabet-vtora.378863", "text": "По повод днешното официално честване на 92-ия рожден ден на британската кралица Елизабет Втора Би Би Си предлага няколко любопитни факта за Нейно Величество:\n\r\n- Кралица Елизабет Втора е родена на 21 април 1926 г., но по традиция обикновено празнува през втората събота на юни, когато времето във Великобритания е по-подходящо за официални чествания.\n\r\n- На мястото в Лондон, където е родена Нейно Величество, понастоящем има китайски ресторант. За любопитните остава загадката дали кралицата някога го е посещавала.\n\r\n- Приблизителният ръст на кралица Елизабет Втора е 163 сантиметра.\n\r\n- Всеизвестно е, че любимите кучета на кралицата са от породата корги. За времето си като монарх Нейно Величество е имала над 30 коргита.\r\n- Първото си корги, Сюзан, бъдещата кралица получава като подарък за 18-ия си рожден ден през 1944 г.\n\r\n- Колкото до останалите животни - Елизабет Втора официално притежава всички китове и делфини във водите около Великобритания.\n\r\n- Схващането, че Нейно Величество притежава и всички лебеди във Великобритания, е погрешно. В действителност нейна собственост са само екземплярите от вида Ням лебед, обитаващи части от река Темза.\n\r\n- Кралица Елизабет Втора е почитателка на шотландските фолклорни танци. Всяка година, когато се оттегля в имението си Балморал в Шотландия, Нейно Величество организира специални балове за съседите си, управата и персонала на имението и членовете на местната общност.\n\r\n- Първият футболен мач, на който присъства кралица Елизабет Втора, е финалът на първенството през 1953 г., когато \"Блекпул\" побеждава \"Болтън Уондърърс\" с 4 на 3. Топката, използвана по време на мача, по-рано през тази година беше продадена на търг за над 5000 лири.\n\r\n- Улиците, кръстени на Елизабет, са 237.\n\r\n- Ликът на кралицата е изобразяван върху монети в минимум 35 различни страни и е запазен дори в някои държави, които вече не са нейно владение. По този показател Елизабет Втора държи рекорда за жив монарх.\n\r\n- Иновациите и технологията на са чужди на Нейно Величество. Кралица Елизабет Втора изпраща първия си имейл през 1976 г. от британска военна база - дълго преди повечето хора да са \"помирисвали\" компютър.\n\r\n- Първия си туит Нейно Величество изпрати през 2014 г.\n\r\n- Кралица Елизабет Втора е \"участвала\" в каскада в стил Джеймс Бонд. Всъщност двойничка на Нейно Величество скача с парашут на церемонията по откриването на летните олимпийски игри в Лондон през 2012 г., преди истинската кралица да заеме мястото си на стадиона.\r\n \r\n/БТА/ \r\n ", "date": "2018.06.09", "title": "Знаете ли това за британската кралица Елизабет Втора?"}
{"url": "https://www.dnes.bg/obshtestvo/2018/06/09/vijdali-li-ste-tazi-jena-stolichnata-policiia-ia-tyrsi.378868", "text": "Столичното Шесто РУ издирва Снежанка Василева Милева /79 г./ от София. \r\nЖената напуснала дома си снощи, около 20 часа и оттогава е в неизвестност. \r\nЗа последно била видяна в близост до бл.19 в ж.к.“Лагера“, където живее. \r\nСнежанка Милева е висока около 160 см, с къса прошарена коса и кафяви очи. Била е облечена с черен панталон, бяла тениска, зелена блуза с дълъг ръкав и зелен елек.\r\nУмоляват се всички, които могат да дадат информация за жената, да се обадят на тел:112, 02/9821760, тел.02/9821755, тел.02/9821791 или в най-  близкото районно управление  на МВР.\r\n ", "date": "2018.06.09", "title": "Виждали ли сте тази жена? Столичната полиция я търси"}
{"url": "https://www.dnes.bg/obshtestvo/2018/06/09/pohod-za-semeistvoto-da-zashtitim-braka-kato-syiuz-mejdu-myj-i-jena.378871", "text": "\nСтотици хора се включиха в Националния поход за семейството.\nОблечени в розови и сини фланелки, с балони и плакати в ръце с надписи \"Здраво семейство=на здраво общество\" и \"Само християнските ценности ще спасят Европа от саморазрушение\", те се включиха в шествия, за да заявят, че семейството е най-ценната инвестиция и се противопоставят на опитите за посегателство върху децата чрез въвеждането на джендър-политики.\r\nПоходи имаше в Пазарджишко и Пловдивско.\n\r\n\"Да защитим брака като съюз между един мъж и една жена\", \"Да научим децата да бъдат добри, да дават любов\" - заявиха участниците.\r\n                    \r\n                    \r\nПоход за семейството се провежда и в София. Той започна на площад \"Народно събрание\".\n\r\nЕто какво сподели един от организаторите Николай Колев за мотива те да бъдат тук днес пред БНР:\n\r\n\"В обществото се случват едни процеси, които смятаме, че застрашават традиционното българско семейство и въобще начина на мислене за отношенията между хората и за семейството вътре в него. Иска ми се да се чуе ясно в българското общество подкрепата на конституционния текст, че семейството в България е между мъж и жена\".\n\r\nПоходът за семейството ще се проведе още във Варна, Бургас и Русе.\r\nВ края на това събитие в София към небето ще полетят десетки балони с надпис \"За семейството от мъж и жена\".\r\nПо-късно пред Паметника на съветската армия пък ще се проведе 11-то издание на гей-парада \"София прайд\".", "date": "2018.06.09", "title": "Поход за семейството: Да защитим брака като съюз между мъж и жена!"}
{"url": "https://www.dnes.bg/notifikacii/2018/06/09/razpitaha-cheshkiia-premier-za-prisvoiavane-na-evrofondove.378878", "text": "Премиерът на Чехия Андрей Бабиш е бил разпитван тази седмица за пръв път от полицията в качеството си на обвиняем по разследването за присвояване на еврофондове от една от неговите компании, съобщиха днес чешки медии.\r\nСпоред тях разпитът е бил извършен от пражкия криминален инспектор Павел Невтипил в четвъртък, ден след като Бабиш получи от президента Милош Земан втори мандат за съставяне на правителство. Списание \"Ехо\" и вестник \"Право\" писаха още, че през седмицата са били разпитвани съпругата на премиера Моника и дъщеря му от първия брак Адриана Бобекова.\r\nБабиш, който преди пет месеца бе лишен от депутатски имунитет, е заподозрян в създаването на незаконна схема за присвояването на 50 милиона крони (два милиона евро) от еврофондове от неговата фирма \"Чапи хниздо\" (Щъркелово гнездо). Освен премиера по делото са подследствени още шест души.\rДосега Андрей Бабиш е бил разпитван четири пъти по това дело, но в четвъртък за пръв път като обвиняем, отбелязаха чешките медии. (БТА)\r\n ", "date": "2018.06.09", "title": "Разпитаха чешкия премиер за присвояване на еврофондове"}
{"url": "https://www.dnes.bg/obshtestvo/2018/06/09/viceto-simeonov-shumyt-v-kurortite-ni-poevtiniava-turizma-ni.378877", "text": "Шумът в курортите ни поевтинява българския туризъм. Това каза вицепремиерът Валери Симеонов днес в Поморие. Той добави, че в Слънчев бряг много хотелиери плащали неустойки, тъй като заради шума туристи прекратявали почивките си.\nВицепремиерът днес е в курортното градче за срещи с представители на туристическия бранш.\r\nВ срещата участваха още кметът на Поморие Иван Алексиев, директорът на ОДМВР - Бургас старши комисар Калоян Калоянов, главен инспектор Георги Куцаров, който е началник на местното полицейско управление и председателят на Общински съвет Поморие Адам Адамов.\r\nСлед срещата Симеонов каза пред журналисти, че резултатите от проверката за шума на Южния плаж в Слънчев бряг са лоши. Такава е направена тази нощ около 2 часа. Вицепремиерът проверил лично четири заведения. Три били в нарушение, а едно от тях било затворено, предаде БТА.\r\r\n                    \r\n                    Симеонов съобщи още, че ще информира Министерството на туризма, РДНСК и Община Несебър за две заведения. Наемателите им са ги заградили, без да имат разрешение за това. Закани се да им даде срок от 14 дни, за да разглобят конструкцията. А РДНСК - София другата седмица започва проверка на заведенията на Южен плаж - Слънчев бряг, добави още вицепремиерът.\r\nТой засегна и друг проблем в туризма, свързан с апартхотелите. Според Симеонов те били в сивия сектор и подбивали цената на хотелите, плащащи си данъците. За апартхотелите е внесен и предстои да бъде разгледан законопроект, който да регулира тази дейност.\r\nПо време на срещата в Поморие кметът Алексиев е съобщил, че градът е готов за сезона и подчертал, че градчето е скъп, семеен курорт и като такъв усилията на местната управа са насочени именно в тази насока.\r\nОт своя страна Симеонов предупреди хотелиерите, че през цялото лято ще се правят проверки за шума, а нарушителите ще се наказват.", "date": "2018.06.09", "title": "Вицето Симеонов: Шумът в курортите ни поевтинява туризма ни!"}
{"url": "https://www.dnes.bg/stranata/2018/06/09/sled-70-g-rozovi-pelikani-se-izliupiha-v-srebyrna.378879", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        За първи път от над 70 години в резервата \"Сребърна\" на бял свят са се появили и розови пеликани. Тази година къдроглавите птици в Националния парк излюпиха малките си късно, предаде .\n\r\nНа много от двойките яйцата първо измръзнаха от студа, а после ги посетиха и хищници. Все пак наскоро първите къдроглави пеликанчета се излюпиха, но изненадата в резервата тази пролет е свързана с друго.\n\r\nВ гнездовата колония на къдроглавите пеликани се наблюдава гнездене и на розови пеликани. Миналата година през гнездовия сезон имаше голямо присъствие на розови птици, над 100 екземпляра, но не и гнездене.\r\n                    \r\n                    \r\nИмаме първи излюпени малки на розови пеликани, които последно са гнездели тук преди 70 години, а състоянието на новоизлюпените засега е добро.\n\r\nПрез годините розовите пеликани са идвали в Сребърна само за храна, гнездят предимно в делата на Дунав в Румъния. Къдроглавите им събратя трайно са останали тук. Сега обаче сме свидетели на промяна.\n\r\n\r\n ", "date": "2018.06.09", "title": "След 70 г.: Розови пеликани се излюпиха в Сребърна "}
{"url": "https://www.dnes.bg/sofia/2018/06/09/poslanie-ot-gei-parada-razlichieto-e-razlichie-priemete-go.378880", "text": "Шествие на хора с нетрадиционна сексуална ориентация се провежда в София.\r\n4000 души очакват организаторите на събитието. Това е 11-тото издание на \"София прайд“.\n\nИма засилени мерки за сигурност - конна полиция, допълнителни охранителни фирми осигуряват спокойствието на участниците във фестивала, предаде БНР.\r\nНяколко пропускателни пункта са отворени около паметника на Съветската армия.\r\nВ 19 часа ще тръгне шествие, което ще бъде част от фестивала.\r\nЗа него разказва Радослав Стоянов, един от организаторите на прайда: \"Посланието на нашето събитие е, че различието е различие. То е факт. Ние не го отричаме. Не призоваваме всички хора да са еднакви, а напротив - различието да бъде приемано и да разберем, че хората просто са такива, каквито са, и това не пречи на тях да бъдат пълноценни граждани\".", "date": "2018.06.09", "title": "Послание от гей парада: Различието е различие, приемете го!"}
{"url": "https://www.dnes.bg/obshtestvo/2018/06/09/sirene-s-palmovo-maslo-vzemat-licenza-na-mandrata.378881", "text": "Ще се отнема лиценза за производство на млечни продукти на мандри, които бъдат хванати да влагат растителни мазнини в сиренето. \r\nТежката санкция грози нарушителите от втората половина на юли, след влизането в сила на новата наредба за млечните продукти, съобщи в Горна Оряховица министърът на земеделието, храните и горите Румен Порожанов.\n\r\n\"Тези дни ще публикуваме в Държавен вестник Наредбата за млечните продукти, с която забраняваме ползването на растителни мазнини в производството на сирена, така че когато мандрите произвеждат кашкавал, бяло саламурено сирене, кисело мляко, трябва да го правят само и единствено от мляко. Този, който не желае да произвежда с млечни продукти, той минава изцяло в различна група - имитиращи продукти и няма да се води млечен производител. Даваме един месец дерогация, за да могат да си адаптират производствата. Исканията бяха за 4 месеца, но смятам, че не е необходимо\", каза министърът, цитиран от .\r\n                    \r\n                    \r\nЗа контрол по спазването на новите правила в министерството се създава специално звено, така че да има дублиращи проверки с Агенцията по храните.\r\n\"Когато трябва да се вземат проби или да се издаде акт, веднага ще бъде извикан компетентен орган от БАБХ, защото те по закон могат да издадат тези актове. Тук вече санкцията е доста по-сериозна - ще се отнема лиценз за производство на млечни продукти\", обясни Порожанов.\n\r\nПо повод опасността популярни български продукти да останат без защита с готвените промени в закона за марките и географските означения, той съобщи, ч в момента чакащи са десетина български традиционни храни, сред които бялото саламурено сирене, киселото мляко, кашкавала.", "date": "2018.06.09", "title": "Сирене с палмово масло? Вземат лиценза на мандрата!"}
{"url": "https://www.dnes.bg/health/2018/06/09/za-pravilnoto-ni-hranene-preporyki-ot-aiurveda.378774", "text": "В съвремието, където времето все не ни стига храненето на човека се е изменило значително, в сравнение с това което е било преди години. Често се случва да пропуснем закуската, да хапнем „на крак“ нещо за обяд и когато стане време за вечеря сме твърде гладни и изморени, което се последва от една обилна и тежка вечеря. \r\nОттук последствята са не само за теглото ни, но последва и негативно отражение върху съня, както и чувството за умора през следващия ден. Този порочен кръг се завърта всекидневно, водейки след себе си редица последствия за организма.\r\n \r\nНякои от съветите на Аюрведа са по-трудно изпълними, особено когато нямаме много време за обяд или закуска и се опитваме да задоволим глада си с нещо приготвено на бързо.\r\n \r\nПрепоръките са закуската е тя да бъде с по-лесно усвоима храна, тъй като храносмилането е все още по-слабо и тежката храна допълнително го затруднява. За разлика от това на обяд вече работата на организма е оптимизирана и безпроблемно преработва дори и по-тежки храни (с повече мазнини, сложни въглехидрати). Освен това оптимален вариант е закуската да бъде преди 8:00.\r\n \r\nВечерта постепенно процесът на храносмилането се забавя, поради което се препоръчва след 18:00 да не се вечеря или поне вечерята да бъде по-лека и лесна за преработване. В противен случай част от непреработената храна остава в храносмилателния тракт по-дълго време и в организма се отделят токсини.\r\n \r\nСпоред Аюрведа трябва максималко да се стремим към приготвяне на храната си. Като освен това е от значение емоционално да бъдем стабилни – без лоши мисли, тъй като се смята, че храната попива от настроението на готвача и съответно добрите мисли носят положителен заряд.\r\n \r\n\r\n ", "date": "2018.06.09", "title": "За правилното ни хранене... препоръки от Аюрведа"}
{"url": "https://www.dnes.bg/notifikacii/2018/06/09/pochina-mario-panchev-koito-beshe-prostrelian-ot-pelov.378859", "text": "Марио Панчев, който беше прострелян от избягалия затворник Владимир Пелов, е починал от раните си.\n\n\r\nИнформацията беше съобщена от пресцентъра на \"Пирогов\".\r\nПри престрелка между Панчев и Пелов в центъра на Ботевград във вторник избягалият затворник е издъхнал на място, след като е бил пронизан от 4 куршума.\r\nПанчев пък бе настанен в критично състояние в \"Пирогов\", след като Пелов го е уцелил два пъти в корема.\r\nСпоред първоначална информация причината за престрелката между Пелов и Панчев е неуредени финансови взаимоотношения, те са имали общ бизнес в миналото.\r\n ", "date": "2018.06.09", "title": "Почина Марио Панчев, който беше прострелян от Пелов"}
{"url": "https://www.dnes.bg/notifikacii/2018/06/09/momcheto-v-chiito-dom-se-kril-pelov-zaplashi-maika-mi-i-sestra-mi.378846", "text": "\"Майка ми е много изплашена. Стресирана е. Постоянно има проблеми с нервите. Цялото семейство се страхуваме. Никъде не излизаме\", разказа 21-годишният Стоян Колев, в чийто дом в Ботевград са се укривали бегълците Владимир Пелов и Радослав Колев.\n\r\nТой е синът на Веселка Петкова – жената, укривала затворниците Пелов и Колев в дома си в Ботевград.\n\r\nПриели ги от страх, твърди момчето пред Нова тв. Макар че Пелов е убит, страхът не е преминал. Страх ги е още от роднините на Пелов и от човека, който го е застрелял.\n\r\nПелов казал на момчето в семейството, че ако ги издаде, ще нарани майка му и сестра му. 13-годишната му сестра не знаела истината. Казали й, че затворниците са им семейни приятели, дошли на гости.\n\n\n\n\r\"Не смее да ходи сама на училище. Не смее никъде да ходи сама. Не може да излиза никъде. Страх я е\", заявява Стоян.\n\r\nМомичето беше извикано заедно с майка си и брат си в столичната полиция, за да дадат показания.\n\r\nПелов и Колев се свързали с жената, която ги укривала, точно десет дни след бягството им. Писали й във Facebook.\n\r\nПървоначално тя казала,че се страхува за нейния живот и за живота на близките й, но в края на април ги приела в дома си. Рецидивистите дошли само с една раница на гърба си, в която имало граната и тротилови пресовки. Имали ключове и излизали вечер, колко често не е ясно.\n\r\nСобственичката на апартамента не видяла да носят телефони в себе си. Не знаела и дали са ползвали личния й компютър, когато не била вкъщи. В началото на юни Пелов се прибрал сам, без другия затворник. Казал, че Радослав Колев се е прибрал в София. Оттогава Колев е в неизвестност.\n\r\nБроени дни преди престрелката в центъра на града обаче човек, приличащ на Пелов, обикалял в района. Забелязали го поне двама души.\n\r\n\"Направи ми впечатление, че в канала, на 50-ина метра от моста нагоре, имаше седнал човек, до стената, беше се подпрял, с качулка, но помислих, че е някой човек, който е пратен да чисти канала. Възможно е да е бил и Владимир\", заяви свидетел.\n\r\nВ нощта срещу 6 юни става престрелката. Момчета от охранителната фирма в града карат ранения Марио Панчев в болницата.\n\r\n\"Към 23 часа чухме пред хотела някакви гърмежи, след пауза от секунди се чуха гърмежи зад гърба ни. И след 30 секунди, две момчета видяха Марио. Доколкото си спомням, каза: \"Простреля ме копелето в корема\". Имаше две рани в стомаха\" разказа Петко Иванов, служител в охранителна фирма.", "date": "2018.06.09", "title": "Момчето, в чийто дом сe крил Пелов: Заплаши майка ми и сестра ми! "}
{"url": "https://www.dnes.bg/obshtestvo/2018/06/09/17-godishen-roden-it-talant-grabna-vnimanieto-na-svetovni-kompanii.378847", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългария може би ще е родината на новия Илън Мъск. Звездин Бесарабов е още ученик, но впечатлява с креативността си в информационните технологии. Той разработва уникални софтуерни приложения, които са търсени от световни компании, разказва в репортаж .\n\r\nТази година Звездин е едно от седемте български деца с престижната награда от българския \"Харвард клуб\".\n\r\nТой е на 17 години. Още в първия час по информатика в осми клас открива страстта на живота си - информационните технологии. През август миналата година Звездин започва работа по своята разработка за анализ и прогноза на криптовалути.\r\n                    \r\n                    \r\nС този проект Звездин участва в състезание за наука и инженерство в Америка, но още през 2016 г. той вече е разработил първата си голяма гордост - писалка, която успява да научи по какъв начин нейният потребител пише ръкописно.\n\r\nВъпреки страстта си към технологиите Звездин е сигурен, но и леко притеснен, че някой ден голяма част от човешкия труд ще бъде заменена от машините.\n\r\nЦелта на Звездин е да успее да се развива в своята материя и да допринесе за подобряването на живота на хората чрез науката.\n\r\n\n\r\n ", "date": "2018.06.09", "title": "17-годишен роден IT талант грабна вниманието на световни компании"}
{"url": "https://www.dnes.bg/snimka-na-denia/2018/06/09/slynchevo-do-obiad-posle-shte-vali-i-gyrmi-v-zapadna-bylgariia.378848", "text": "Ще преобладава слънчево време. Около и след обяд над западните райони ще започне да се развива купесто-дъждовна облачност. \r\nДо края на деня и през нощта срещу неделя в много райони от западната половина на страната ще има краткотрайни, на места - интензивни, валежи от дъжд с гръмотевични бури. \r\nЩе има условия за градушки. \r\nВ Източна България ще се задържи почти без валеж и с повече слънчеви часове. Ще духа слаб до умерен югоизточен вятър. Максималните температури ще са предимно между 28 и 33 градуса, сочи прогнозата на НИМХ при БАН.\r\nТемпературата на морската вода ще е 21-24 градуса. Вълнението на морето ще е около 2 бала.\r\n ", "date": "2018.06.09", "title": "Слънчево до обяд, после ще вали и гърми в Западна България"}
{"url": "https://www.dnes.bg/obshtestvo/2018/06/09/pohod-za-semeistvoto-v-pet-grada-gei-parad-v-sofiia.378849", "text": "Поход за семейството и гей парад ще се проведат днес в София. Двете събития ще бъдат съпътствани от шествие на крайнодесни и националисти и протест под надслов \"Да спасим децата на България и българското семейство\".\n\r\nПървият по рода си за България национален \"Поход за семейството\" ще се проведе  в пет града на страната - София, Пловдив, Варна, Бургас и Русе. Очаква се в него да се включат двойки, облечени в сватбените си костюми и булчински рокли.\n\n\n\r\nВ София събитието започва в 14 ч. на площад Народно събрание, като накрая към небето ще бъдат пуснати десетки балони, с надпис \"ЗА семейството от мъж и жена\", съобщи БНР.  \r\n                    \r\n                    \r\nДва часа по-късно пред паметника на Съветската армия ще се проведе 11-ото издание на гей парада \"София прайд\". Организаторът Лилия Драгоева обясни, че „“София прайд“ има за цел да обърне внимание както на политиците, така и на обществото и да ги образова, да ги информира, че ние сме тук и съществуваме, но нашите права не са равни и ние искаме това да се промени.“\n\r\nВ София ще се проведе и шествие на крайнодесни  и националисти. То тръгва от Националния дворец на културата. \n\r\nДни преди гей парада от ВМРО поискаха МВР да го забрани.  „Ние настояваме полицейските служители да бъдат там, където трябва, а не да охраняват събитие на хора, които са решили да ни натрапят своите различия,“ заяви евродепутатът Ангел Джамбазки в българския парламент.\n\r\n ", "date": "2018.06.09", "title": "Поход за семейството в пет града, гей парад в София"}
{"url": "https://www.dnes.bg/notifikacii/2018/06/09/papata-sys-specialen-dar-ot-astronavti.378853", "text": "Папа Франциск се срещна лично с астронавтите, с които през октомври миналата година разговаря по спътникова връзка по време на престоя им на Международната космическа станция (МКС), и получи от тях изработен специално за него летателен костюм, предадоха Асошиейтед прес и Ройтерс.\r\nГлавата на Римокатолическата църква прие участниците в 53-ата експедиция до МКС начело с италианския астронавт Паоло Несполи на частна аудиенция. \r\nТова е втората среща на папа Франциск с екипажа, този път персонална, след разговора им на 26 октомври миналата година, пише БТА.\r\nОт астронавтите Светият отец получи изработен по поръчка син пилотски костюм с аржентинското знаме и рожденото му име Хорхе Марио Берголио, гарниран с къса бяла папска пелерина. \r\n ", "date": "2018.06.09", "title": "Папата със специален дар от астронавти"}
{"url": "https://www.dnes.bg/politika/2018/06/09/dyrjavata-plashta-na-lekari-za-da-ostavat-v-bylgariia.378852", "text": "От догодина по-голяма част от специализациите на лекарите ще бъдат плащани от държавата. Срещу това обаче те ще подписват договори, с които ще се задължават да останат у нас, обяви здравният министър Кирил Ананиев.\n\r\nИ в момента държавата плаща по две минимални заплати на лекарите, които специализират дефицитни специалности като анестезиология, патология, педиатрия, спешна медицина, инфекциозни болести и неонатология. При останалите по-търсени специалности заплатите се плащат от болниците, където младите лекари специализират, пише „Сега“.\n\r\nИдеята е занапред да се разшири броят на специалностите, за които държавата ще плаща. \"Например в момента специализират 32-ма общопрактикуващи лекари, а са нужни 300\", даде пример здравният зам.-министър Бойко Пенков. \r\n                    \r\n                    \r\nТака стоят нещата и с педиатрите. От догодина заплатите им ще се поемат от държавата, а не както досега - от лечебните заведения, където се обучават. Вероятно ще се промени и размерът на заплащането.\n\r\nСрещу това обаче лекарят ще подписва договор, с който ще се задължава да остане да работи три години в същата болница, в която е специализирал. Няма обаче държавата да го праща на места, където е преценила, че са нужни лекари, както беше преди 1989 г.\n\r\nПодобен модел имаше и преди около десетина години, но беше отменен. Допреди няколко години лекарите даже трябваше сами да плащат за специализация, което се сочеше като водеща причина много от тях да търсят реализация в чужбина. Според един доклад на ЕК за макроикономическите дисбаланси на България от миналата година лекарите, които годишно напускат страната, се равняват на 90% от студентите, завършващи медицина.\r\n ", "date": "2018.06.09", "title": "Държавата плаща на лекари, за да остават в България"}
{"url": "https://www.dnes.bg/notifikacii/2018/06/09/stranite-ot-g-7-shte-si-sytrudnichat-sreshtu-namesi-v-izbori.378854", "text": "Лидерите от Г-7 ще споделят информация помежду си и ще работят с интернет доставчици и социални медии за осуетяване на външна намеса в избори в страните им, се казва в проектодокумент на срещата на върха на групата в Канада, предаде Ройтерс.\n\r\nОсвен това САЩ, Канада, Япония, Франция, Германия, Великобритания и Италия ще осигурят прозрачност на финансирането на политическите си партии и на политическите реклами, особено в предизборни кампании.\n\r\nВ текста изглежда се имат предвид твърденията на САЩ и някои страни от ЕС, че Русия се е намесвала в техни избори. Москва отрича да е правила това, пише БТА.\n\r\n\"Чуждестранни лица се опитват да подкопаят нашите демократични страни и институции, изборния ни процес, суверенитета ни и сигурността ни. Тези вредни, разнообразни и постоянно променящи се тактики са сериозна стратегическа заплаха, срещу която се ангажираме да се изправим заедно и да работим и с други правителства, които споделят нашите демократични ценности\", се казва в проекта на съвместния документ.\r\n ", "date": "2018.06.09", "title": "Страните от Г-7 ще си сътрудничат срещу намеси в избори"}
{"url": "https://www.dnes.bg/notifikacii/2018/06/09/nova-pobeda-tervel-pulev-nokautira-i-amerikanec.378855", "text": "Тервел Пулев победи с нокаут американеца Армандо Анкона и продължи победния си ход на професионалния боксов ринг.\r\nБългарският боксьор демонстрира значително по-добра класа и нокаутира съперника още в първия рунд на боксовата галавечер в \"Олстейт Арена\" в Чикаго.\r\nПулев получи сериозна подкрепа от българите, живеещи в Чикаго.\r\nСлед поредния успех Тервел Пулев има 11 победи от 11 мача на професионалния ринг, 10 от които с нокаут.\r\nСледващият двубой на Пулев е насрочен за 27 юли, когато в Ларедо, Тексас за първи път ще се боксира в 10 рунда.\r\n ", "date": "2018.06.09", "title": "Нова победа! Тервел Пулев нокаутира и американец"}
{"url": "https://www.dnes.bg/notifikacii/2018/06/09/padnahme-i-ot-italiia-vyv-voleibolnata-liga-na-naciite.378856", "text": "Волейболистите от националния отбор на България паднаха с 1:3 гейма (23:25, 19:25, 25:21, 8:5, 19:25) от Италия във втория си мач от турнира в Осака от Лигата на нациите.\r\nКакто е известно, \"адзурите\" са олимпийските вицешампиони от Олимпиадата в Рио 2016. \r\nКато цяло нашите момчета не показаха почти нищо от качествата си и логично бяха разбити.\r\nТова е общо пета загуба за националите ни в Лигата на нациите.\r\n ", "date": "2018.06.09", "title": "Паднахме и от Италия във волейболната Лига на нациите"}
{"url": "https://www.dnes.bg/obshtestvo/2018/06/09/za-pytiat-pishat-kandidat-studentite-po-jurnalistika-v-su.378858", "text": "Писменият изпит по журналистика се провежда днес в рамките на втората кандидатстудентска сесия на Софийския университет за учебната 2018/2019 г. 416 кандидати са подали заявление за явяване.\n\r\nКандидат-студент изтегли темата \"Пътят\", по която ще пишат всички явили се днес на изпита. Бяха изтеглени и две контролни теми: \"Промяната във вашите ръце\" и \"Капани на комуникацията\", съобщиха от университета.\n\r\nЗаместник-ректорът на Алма матер проф. Ренета Божанкова приветства бъдещите студенти на Софийския университет и изрази увереност, че ще се представят отлично на изпита. Пожела им да подредят добре думите и мислите си и да организират така времето си, че да успеят да напишат всичко, което им подскажат знанието, умението да си служат със словото и разбирането им за днешния свят.\r\n                    \r\n                    \r\nДоц. Ефрем Ефремов, председател на изпитната комисия по журналистика, също се присъедини към пожеланията за успех.\n\r\nВ балообразуването на бакалавърските програми по \"Журналистика\" и \"Връзки с обществеността“ влизат оценките от писмения и от устния изпит по журналистика. От тази година в специалност \"Книгоиздаване“ ще се взима само по-високата оценка от двата конкурсни изпита, а не сборът, както беше досега в условията за прием; вече ще има възможност по избор за кандидатстване в тази специалност с оценките от матурите по \"Български език и литература“, \"История и цивилизация“, \"Философски цикъл“ и чужд език.\n\r\nНепроменено остава изискването до устен изпит по журналистика да се допускат издържалите писмения изпит с оценка не по-ниска от добър (3,50).\r\n ", "date": "2018.06.09", "title": "За \"Пътят\" пишат кандидат-студентите по журналистика в СУ"}
{"url": "https://www.dnes.bg/notifikacii/2018/06/09/jestoko-izmychvat-i-eksploatirat-nashi-prosiaci-vyv-franciia.378850", "text": "Единайсет български граждани, които експлоатирали просяци, са задържани в югозападния френски град Тулуза, съобщи полицията, цитирана от Франс прес.\n\r\nОсемте мъже и трите жени, които движели мрежата, са на съд за трафик на хора от престъпна организация, пране на пари и експлоатиране на просяци.\n\r\nРазследването е започнало през май 2017 г. след жалба на българин, който искал да се измъкне от контрола на мрежата. Той бил нает в района на Плевен от една от петте ромски фамилии, които експлоатират просяци в Тулуза, с обещание за справедливо разпределение на печалбите.\n\r\nПри пристигането му в Тулуза обаче документите му за самоличност били взети и той открил, че просяците в мрежата живеят в тежки условия и дори биват измъчвани, ако не донесат достатъчно пари.\r\nВърху един от просяците минала кола, друг бил вързан за дърво цяла нощ и бит с електрически кабел, трети бил многократно прободен с нож, а четвърти бил ранен с огнестрелно оръжие.\n\r\nПолицията е проследила парични потоци в размер на десетки хиляди евро към България и идентифицирали членовете на мрежата, която е структурирана около пет семейни клана. В Тулуза членовете на мрежата живеели дискретно, но в България водели охолен живот със скъпи коли и луксозни къщи.\n\r\n\"Кръстовищата, където хората просят, се класифицирали според стойността си. Подходящото кръстовище носи до 400 евро на ден\", обясни френският полицейски комисар Карим Филали.\n\r\nОсвен 11-те задържани полицаите са отвели 31 мъже, една жена и едно седемгодишно дете, които били просяци от мрежата и ги поверили на социалните служби.\n\r\n\"Те са ужасени, на някои вече е било наредено да почнат пак да просят\", каза комисар Филали и добави, че всичките просяци поискали да се върнат в България.", "date": "2018.06.09", "title": "Жестоко! Измъчват и експлоатират наши просяци във Франция"}
{"url": "https://www.dnes.bg/obshtestvo/2018/06/09/promiana-v-ceremoniala-bez-padane-na-kolene-v-pamet-na-nacionalnite-geroi.378851", "text": "Падането на колене, с което се отдава почит на националните герои, загинали за България, се премахва от церемониите на 3 март, 19 февруари, 2 юни и други дати, които включват военен церемониал и заря.\n\r\nВместо на колене паметта на героите ще се почита със свеждане на глава за минутата мълчание. Това предвижда промяна в устава за войсковата служба, която предлага министърът на отбраната Красимир Каракачанов, пише \n\r\nВ устава са описани подробно и церемониалите за отбелязване на националните празници, както и командите, които се подават към парадните роти и присъстващите граждани.\n\r\nПреди да бъде предложена за обществено обсъждане, промяната в церемониала е съгласувана с началника на отбраната ген. Ангел Боцев.\r\n                    \r\n                    \r\nИдеята за замяна на падането на колене била дадена от граждани с писма до президентството.\n\r\nПри падането на колене редица по-възрастни хора изпитват затруднения да отдадат почит на героите, освен това заемали неловки пози, пише в тези искания.\n\r\nОт военните церемониали отпада и маршът “Кол славний”, който се изпълнява от гвардейски оркестър при отдаването на почит на загиналите за България. Вместо него ще се изпълнява барабанен марш, предвижда друга промяна във военния устав.\n\r\n“Кол славний” е руски имперски марш, бил е наричан истинският химн на имперска Русия, заради това се прави смяната, обясниха военни.\n\r\nПостовите вече ще имат по-големи права да стрелят, предвижда друга промяна в устава. Досега те можеха да ползват личното си оръжие без предупреждение единствено ако самите те бъдат нападнати с оръжие.\n\r\nСега вече ще имат право да стрелят и при опит за въоръжено проникване в охранявания обект.\n\r\nВ устава изрично се записва, че той важи и за българските военни, които в момента служат зад граница като част от международен контингент или са изпратени към структури на НАТО извън страната.\r\n ", "date": "2018.06.09", "title": "Промяна в церемониала! Без падане на колене в памет на националните герои"}
{"url": "https://www.dnes.bg/notifikacii/2018/06/09/putin-prigotvi-i-opita-tradicionna-kitaiska-hrana.378857", "text": "\r\n \r\n По време на посещението си в китайския град Тянцзин руският президент Владимир Путин приготви и опита традиционни китайски ястия, предаде ТАСС, позовавайки се на кадри, излъчени от Централната китайска телевизия.\r\nПутин приготви традиционното за Тянцзин блюдо гоубули, което прилича на руските пелмени, както и много популярните в Китай пълнени с месо и зеленчуци \"палачинки\".\r\nПутин бе придружаван от китайския президент Си Цзинпин. Двамата пристигнаха вчера в Тянцзин със скоростен влак от Пекин и гледаха приятелски мач между юношеските хокейни отбори на Китай и Русия.\r\n ", "date": "2018.06.09", "title": " Путин приготви и опита традиционна китайска храна"}
{"url": "https://www.dnes.bg/kino/2018/06/09/da-si-posleden-smyrten-sred-bezsmyrtni-da-si-gospodin-nikoi.378673", "text": "Какво е усещането да си последният смъртен сред безсмъртни на земята обяснява белгийският режисьор Жако ван  дормел в \"Господин Никой\".\r\nГлавният герой Немо ( на латински Никой)  живее във време, когато хората са вечни, но са загубили усещането за любов. Единственият оцелял от миналото очаква края си и разказва за някогашните си дни.\r\nДействието се случва в 2092 г. и редовно прескача към наши дни, за да припомни младостта на  персонажа, изигран от Джаред Лето.  Героят споделя на новото поколение историята на хората, които са изпитвали силни емоции и чувства. Три жени белязват живота на Немо, а режисьорът често оставя зрителя в неведение кое от разказаното е истина и кое измислица.\r\r\n                    \r\n                    Дормел съпоставя футуристичното бъдеще с миналото и разглежда колко съдбоносни са малките решения в живота.\r\nРежисьорът, създал \"Тото героят\" и \"Осмият ден\", умее да разказва въздействащи истории, да извежда потенциала на актьорите си. Джаред Лето прави една от най-силните си роли в киното – едновременно като млад човек, вперен в бъдещето си и като възрастен столетник, мечтаещ за някогашното време.\r\nВъв филма ще видим още Сара Поли, Даян Крюгер, Лин Дан Фам и Рис Айфънс. Гледайте \"Господин Никой\" на 9 юни от 23:00 часа по телевизия .", "date": "2018.06.09", "title": "Да си последен смъртен сред безсмъртни. Да си \"Господин Никой\""}
{"url": "https://www.dnes.bg/akoshtete-vqrvaite/2018/06/09/hladnokryvie-li-5-te-zodii-koito-se-panirat-nai-mnogo.378827", "text": "Има хора, които реагират на стресовите ситуации хладнокръвно, както и такива, които бързо се плашат и веднага започват да мислят най-лошото. Това може да се дължи и на зодиакалния знак.\r\nЕто и кои са зодиите, които най-лесно губят контрол.\r\n\r\n \r\nЛъвовете искат винаги да поддържат висок стандарт и хората да им се възхищават. Когато нещо заплаши техния социален статус, те изпадат в паника. Те са родени лидери, свикнали са да са перфектни във всичко и да поемат отговорност. Като нещо се обърка, те чувстват огромно напрежение над себе си точно заради това.\r\n \r\n\r\n \r\nПредставителите на тази зодия имат склонността да се притесняват за неща, които още не са се случили и може изобщо да не се случат. Понякога се тревожат за бъдещето до така степен, че забравят да се фокусират върху текущите проблеми. Така си създават тревоги, които реално не съществуват.\r\n\r\n\r\n \r\nНа овните може да им се случи нещо леко неприятно и те да го превърнат в голям проблем. Иначе казано – правят от мухата слон. Може да ги ухапе безвредно насекомо и те веднага да се уплашат, че това е отровно ухапване и да хукнат към болницата. За да не мислят такива лоши неща, те трябва да изразходват повече енергия, със спорт или упражнения.\r\n \r\n", "date": "2018.06.09", "title": "Хладнокръвие ли? 5-те зодии, които се панират най-много!"}
{"url": "https://www.dnes.bg/obshtestvo/2018/06/09/djambazki-pojela-na-praida-buri-mylnii-i-gradushka.378860", "text": "Евродепутатът и заместник-председател на ВМРО Ангел Джамбазки от официалната си страница във Facebook написа отворено писмо, отговор на покана, изпратена до него, както и до всички български народни представители, евродепутати, министри и т.н., от координатора на „София прайд“. \r\n \r\nВ писмото си Джамбазки пише, че „София прайд” е политическо събитие с политически искания и лозунгите, които се издигат там, категорично противоречат на неговите политически убеждения.\n\n\n\r\nТой прилага и десет свои коментара към конкретни политически искания от страна на организаторите на това събитие. В отговор на исканията им за промяна на чл. 6 от Конституцията на Република България Джамбазки пише, че  текстът на конституцията е напълно изчерпателен и задава въпроса: „Ако искате, да Ви споменем поименно в Конституцията?\r\n \r\nНе желая по никакъв повод да си прекарам времето в компанията на странни същества тип „Елза Парини“, които се кривят и кълчат, качени на платформа, гримирани и намацани като статисти в нискобюджетна комедия на ужаса, това поне е естетически избор, на който имам право, коментира още Ангел Джамбазки.\r\n \r\nТой допълва, че това събитие ще струва на българските данъкоплатци командироването и събирането на повече от хиляда и двеста служители на МВР от няколко областни дирекции. Оголвайки райони, в които тези служители са много по-нужни. Доста скъпо излизат на данъкоплатеца съботните Ви разходки из центъра на столицата, категоричен е воеводата.\r\n                    \r\n                    \r\nЖелая Ви приятен ден и се надявам на един прекрасен съботен ден с проливен дъжд, бури, гръмотевици и локална градушка в центъра на София, около 16.00 часа днес, пише в заключение Джамбазки.\r\n ", "date": "2018.06.09", "title": "Джамбазки пожела на \"Прайда\" бури, мълнии и градушка "}
{"url": "https://www.dnes.bg/stranata/2018/06/09/rezultatite-ot-izsledvaniiata-na-kravata-penka-dobri.378861", "text": "Досегашните лабораторни анализи на кравата, пребивавала 15 дни в Сърбия и преминала обратно границата, са благоприятни. \n\r\nЖивотното се изследва за вируси, чието отхвърляне е важно, за да се предотврати появата на икономически опасни болести като син език, заразен нодуларен дерматит и др. \n\r\nТова съобщиха от Българската агенция по безопасност на храните /БАБХ/.\n\n\n\r\nОкончателните резултати ще излязат в понеделник, като животното остава под карантина.\n\r\nДо края на седмицата ще продължат и срещите на изпълнителния директор на БАБХ д-р Дамян Илиев с колеги от Сърбия по трансграничното сътрудничество в областта на ветеринарната дейност.\r\n                    \r\n                    \r\nПо тази тема разговори имаше и с експерти от Македония.\r\nМеждувременно в социалните мрежи Пол Маккартни защити кравата Пенка, която избяга на сръбска територия за две седмици.\n\r\n\"Мисля, че би било много приятно да видим как помилват животното\", написа известният Бийтъл. Той сподели и линк към петицията в защита на Пенка.\n\r\n\n\r\n ", "date": "2018.06.09", "title": " Резултатите от изследванията на кравата Пенка - добри"}
{"url": "https://www.dnes.bg/zvezdi/2018/06/09/otkroveno-nikol-kidman-za-abortite-i-bolkata.378807", "text": "Никол Кидман съумя да остане модна икона вече трето десетилетие. Със своята деликатна красота и безупречен вид тя винаги изглежда нежна, ефирна, готова за червения килим или дори за вечеря с принцеса. Но зад тази цялата крехка фасада се крие силна жена, изстрадала много.\r\nНосителката на \"Оскар\" краси корицата на юнския брой на сп. Tatler, където облечена в шармантни тоалети излива най-голямата си болка пред феновете. 51-годишната актриса говори открито за двата си аборта, осиновяването и женските тревоги.\r\n\"Знам много за копнежа. За онзи болезнен копнеж. И за загубата. Загубата, която изпитваш след аборт и за която не се говори достатъчно. Това е невероятна мъка за всяка жена\", споделя пред медията Кидман.\r\r\n                    \r\n                    Никол прави първия си спонтанен аборт, когато е на 23 – прясно омъжена за Том Круз. Причината е, че ембрионът започва да се развива не в матката, а в маточната тръба. Години по-късно тя най-накрая успява да забременее и преживява втори спонтанен аборт в периода, в който Круз се развежда с нея след 11-годишен брак. След първия аборт двойката осиновява Изабела, а две години по-късно и Конър.\r\n\"Има невероятно много болка и невероятно много радост от друга страна. От мига, в който се омъжих за Том, исках да имам бебета. Загубихме бебе много рано и това беше много травматично. Тогава осиновихме Бела\", казва звездата и добавя: \"Майка ми има осиновена сестра и очаквах, че нещо подобно ще се случи в моя живот\".\r\nСъдбата се усмихва на Никол. Тя отново среща любовта в лицето на втория си съпруг Кийт Ърбан, от когото има две родени дъщери – Съндей Роуз (9) и Фейт (7).\r\nВижте кадрите от фотосесията на разкошната Никол в галерията на ", "date": "2018.06.09", "title": "Откровено: Никол Кидман за абортите и болката"}
{"url": "https://www.dnes.bg/obshtestvo/2018/06/09/dyshteriata-na-boian-petrov-smyrtni-sme-no-mnogo-se-gordeia-s-nego.378837", "text": "За дъщерята на Боян Петров планината била истинският дом на баща й. 20-годишната Тея Петрова е сигурна, че ако имаше възможност, баща й щял завинаги да предпочете вечните ледове на Хималаите. Големият алпинист остана там някъде под върха Шиша Пангма. Той е единственият българин, който изкачи 10 от 14-те осемхилядника на планетата.\n\r\nТея, която от 7 години живее в Швейцария и в момента учи психология в Университета в Лозана, споделя истинското отношение към баща си в интервю за \"168 часа\":\r\n\"Винаги съм се гордяла с него. Помня, когато бяx във 2-и клаc и той дойде в моето yчилище, за да напpави пpезентация за алпинизма пpед децата от моя випycк и yчителите... После бяx любимa на вcички yчители и непрекъснато всички ми казваха колко страхотен баща имам. Тогава за пъpви път го осъзнах. Впечатлява ме и ме радва това, че хората му се възхищават. Самата аз му се възхищавам.\"\r\n                    \r\n                    \r\nТея не иска да храни напразни надежди, че баща й може изведнъж да се появи. Или отново да се повтори онази щастлива история с американския алпинист, който се оказа жив след три месеца в неизвестност. Момичето приема по-лесно факта, че Боян не беше открит, от вероятността да бе намерен, но с лоши новини.\r\n\n\r\nТя не крие, че са й се прокрадвали черни мисли, относно изчезването му в планината. Но вярва, че се е случило нещо непредвидено, може би падане. Смята, че ако времето е било лошо или е бил контузен, би оставил следа.\r\nНе би чакал дълго време, за да го намерят. Осиротялата Тея разказва, че на 9 април бил последният й по-дълъг разговор с баща й. Тогава обсъждали кога ще се видят през лятото и къде ще го прекарат заедно. На другия ден просто му позвънила, за да му пожелае успех в изкачването на Шиша Пангма.\n\r\nВъпреки, че описва Боян като човек с неспокоен дух, който не остава със скръстени ръце, Тея никога не се е притеснявала дали той ще се върне от експедиция. За заболяването му от рак никога не е знаела, а диагнозата - диабет не е приемала сериозно. Тя не помни баща й да се е държал като болен човек, просто приемал болестите си като част от ежедневието.\r\nМакар да не е прегърнала идеята на родителя си в алпинизма - да покорява сериозни върхове, наследницата обича преходите в планината - нещо, което е възпитано в нея. И не спира да твърди, че баща й - Боян Петров, е човек със силен дух, добра физическа форма и оптимизъм - качества, които винаги са му помагали, дори и да е бил на ръба.", "date": "2018.06.09", "title": "Дъщерята на Боян Петров: Смъртни сме... Но много се гордея с него!"}
{"url": "https://www.dnes.bg/notifikacii/2018/06/09/obshtestvenite-porychki-u-nas-seriozni-narusheniia-i-prez-2017-g.378862", "text": "За поредна година дейността по възлагане и изпълнение на обществените поръчки е определена като високорискова в отчета за 2017 г. на Агенцията за държавна финансова инспекция (АДФИ).\n\r\nПроверени са 1138 обществени поръчки (8,9% от средногодишния брой на откритите) на обща стойност 1,26 млрд. лв. и при 39% от тях (на стойност 475 млн. лв.) са открити нарушения, пише в анализа на Зорница Славова от екипа на Института за пазарна икономика.\r\nТочно толкова е и делът на поръчките с нарушения през 2016 г. при 41% през 2015 г. и 38% през 2014 година. Тоест, въпреки намеренията на последните правителства да се справят с корупцията и злоупотребите в публичното възлагане, както и цялостното пренаписване на Закона на обществените поръчки, поръчките си остават канал за сериозна злоупотреба и неефективно харчене в огромни размери.\r\nОт 445 поръчки с нарушения около половината или 229 (20% от проверените) са със съществени нарушения, а другата половина, 216 (19% от проверените) – с процедурни. Именно първата група ясно показва дълбоко вкоренения порок на системата за обществени поръчки – неспазване на свободната конкуренция, равнопоставеността, публичността и прозрачността на процеса. Те са на стойност от 164 млн. лв. и включват:\n\r\n    – договаряне без обявление,\r\n   \r\n    – поставяне на условия, които дават предимство или необосновано ограничават участието на кандидатите в процедурите,\r\n   \r\n    – сключване на анекси, с които са изменяни цени, срокове и др.\n\r\nХарченето в общините остава големият проблем. През 2017 г. поръчките с нарушения в общините са 42% и са на стойност 337 млн. лева. Нещо повече, от стойността на всички поръчки с нарушения огромният процент е именно в общините – около три четвърти от стойността на поръчките с нарушения (337 млн. лв. в общините при 475 млн. лв. общо). Подобни констатации показват и проверките на Сметната палата. \n\r\nИнтересен е и фактът, че освен констатирането на поръчки с нарушения на стойност 475 млн. лв., по време на финансовите инспекции АДФИ е успяла да предотврати вреди в размер на 4,5 млн. лева, което показва ползата от навременния контрол.\n\r\nОсвен това от проверките се вижда, че 70% от сигналите за нарушения (общо 440), подадени от държавни органи (общо 88 или 20%) и от физически и юридически лица (общо 352 или 80%), са потвърдени при финансовата инспекция, което още веднъж показва надеждността на получената по този ред информация.\n\r\nНа базата на финансовите проверки АДФИ е съставила 23 акта срещу 39 длъжностни лица за вреди на стойност 1 093 418 лева. Би било добре, ако отчетът на Агенцията включваше и информация за наложените в предходни периоди глоби и санкции, както и развитията по поръчките, изпратени до прокуратурата.\n\r\nОт изводите в самия доклад излизат и необходимите първи стъпки към пресичане на злоупотребите при обществените поръчки – повече контрол, повече публичност и прозрачност и повече възможности за обжалване и подаване на сигнали за нарушения.\r\n", "date": "2018.06.09", "title": "Обществените поръчки у нас: Сериозни нарушения и през 2017 г."}
