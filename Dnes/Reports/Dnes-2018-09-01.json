{"url": "https://www.dnes.bg/stranata/2018/09/01/shte-chakame-turisti-ot-sasht-franciia-italiia.386725", "text": "Родопската балнео- и СПА дестинация е сред най-конкурентните в страната и има огромен потенциал да привлича хиляди туристи от страната и чужбина с висококачествен продукт. Тя е една от седемте СПА дестинации, които Министерството на туризма разработи за територията на страната и ги предложи за публично обсъждане. Целта на проекта е да се насърчи специализираният туризъм и да бъдат привлечени повече посетители през четирите сезона.\r\nТова заяви във Велинград министърът на туризма Николина Ангелкова при откриването на кръгла маса за обсъждане на инициативата.\r\nВ дестинация \"Родопска\" освен Велинград са включени още Белово, Варвара, Ракитово, Нареченски минерални бани, Беденски минерални бани, Девин, Михалково, Баните (Смолян).\r\r\n                    \r\n                    Велинград е национален курорт с международен престиж, който привлича целогодишно хиляди туристи от страната и чужбина. Термоминералното находище тук е най-голямото в страната ни. Плюсовете на балнео- и СПА туризма за икономиката са свързани преди всичко с предоставянето на комплексна услуга, привличане на по-платежоспособни гости, преодоляване на сезонността с оптимална запълняемост на базата и откриване на нови работни места, коментира министър Ангелкова.\r\nВ подкрепа на тази политика бе приемането на първата специализирана наредба за дейността на специализираните балнео-, СПА и производните им центрове, които могат да се сертифицират, но на доброволен принцип. Създаден бе и регистър на сертифицираните центрове като част от Националния туристически регистър, който ще стане част от Единната система за туристическа информация (ЕСТИ), посочи министърът. Предвидени са и възможности новите дестинации да бъдат съчетани със създадените вече 8 културно-исторически и обсъжданите в момента 12 винено-кулинарни дестинации.\r\nМинистър Ангелкова обърна внимание, че през миналата година в местата за настаняване в общината са пренощували близо 230 хил. туристи – българи и чужденци, което е около 20% ръст спрямо 2016 г. Реализираните нощувки са общо около 571 хил. – почти 23 на сто ръст. Чуждите туристи в региона през 2017 г. са били общо повече от 18 600, което отбелязва над 26 на сто увеличение спрямо предходната година. Сред тях най-голям интерес се отчита при граждани от Израел, балканските страни, Русия, Германия, Великобритания, Италия, Франция, САЩ, Испания и много други.\r\nВ обсъждането участваха също кметът на община Велинград д-р Костадин Коев, представители на местната власт и на бизнеса, експерти по балнеология и др.\r\nВ отговор на журналистически въпрос министър Ангелова заяви, че една от целите на Министерството на туризма е чрез разработването на спа дестинациите, както и на  културно-историческите и винено-кулинарните маршрути, „е да успеем да ги включим като продукти, кито да се рекламират като част от общия туристически продукт, който големите туроператори предлагат“.\r\nСпоред нея по този начин догодина вече ще могат да се договарят и полети, които да започнат още от април месец. Големите туроператори, с които съм провела разговори, и „ТУИ“, и „Томас Кук“ обмислят такива варианти, но ние трябва да докажем, че сме дестинация, в която заслужава да се инвестира и да имаме много по-ранни полети. Това вече ще доведе до отключване на по голям туристопоток, категорична бе министър Ангелкова.\r\nТя добави, че има нова дестинация с голям интерес към България – САЩ, където за първи път миналата година сме имали рекламна кампания. Към момента ръстовете от тази държава се движат около 20%. Има много голям интерес за лятото и от Франция, Австрия, Италия. Затова в кампаниите, които предвиждаме за 2019 г., ще включим отново тези държави, при които бележим ръст.\r\nСпоред оценката на Световната организация по туризъм успяваме да поддържаме високо ниво на интерес от чуждестранните посетители. Това със сигурност се дължи на общите усилия на бизнеса, местната власт и правителството, каза министър Ангелкова.\r\n ", "date": "2018.09.01", "title": "Ще чакаме туристи от САЩ, Франция, Италия.."}
{"url": "https://www.dnes.bg/akoshtete-vqrvaite/2018/09/01/otmystitelni-grubi-10-otricatelni-cherti-na-strelec.386608", "text": "Усмивката на очарователния Стрелец може да ви заблуди, че такава обаятелна личност изобщо може да има лоши черти от характера, но все пак те съществуват.\r\nПрез повечето време той е етичен, любезен, внимателен, позитивен, държи се неподправено и може да се превърне в център на внимание без усилие. Лесно човек бива привлечен от интересния характер на Стрелеца, докато не попадне в ситуация, която може да разклати нервите му.\r\n\r\n1. Те премислят всичко твърде много.\r\nПремислянето на ситуациите кара Стрелците да стават прекалено критични към хората, а понякога и доста егоистични.\r\n2. Мислят се за божества.\r\nЗвучи прекалено, но поведението им наистина демонстрира превъзходство над другите. Склонността на Стрелеца към нарцисизъм се проявява както в работата, така и в личните отношения и спрямо приятелите.\r\r\n                    \r\n                    3. Могат да са груби.\r\nСтрелците притежават интелект и самоувереност и го знаят. Това им дава самочувствието да спорят ожесточено и убедено в защита на своите аргументи. А когато отсрещната страна окаже отпор, стават груби.\r\n", "date": "2018.09.01", "title": "Отмъстителни, груби... 10 отрицателни черти на Стрелец "}
{"url": "https://www.dnes.bg/stranata/2018/09/01/opashka-ot-koli-na-kulata-trafik-kym-gyrciia.386715", "text": "Изключително натоварен е трафикът на българо-гръцката граница, съобщиха от Главна дирекция \"Гранична полиция“ пред \"Фокус\".\r\nОсобено натоваренo е на граничен пункт \"Кулата“, където се е образувала километрична колона от автомобили. Причината е, че много български и румънски автомобили пътуват към гръцкото море.\r\nНатоварен е ѝ трафикът на граничен пункт \"Илинден\", но няма данни за образуването на сериозни задръствания. Създадена е необходимата организация от страна на Главна дирекция \"Гранична полиция“ с цел подпомагане на движението към южната ни съседка.\r\nОт Областно пътно управление – Благоевград също потвърдиха, че трафикът е много интензивен в посока Гърция, като най-натоварен е участъка преди ГКПП „Кулата“. До този момент няма регистрирани тежки пътни инциденти.", "date": "2018.09.01", "title": "Опашка от коли на Кулата, трафик към Гърция"}
{"url": "https://www.dnes.bg/index/2018/09/01/izpratiha-areta-franklin-kato-kralica-v-zlaten-kovcheg.386716", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Светът се сбогува с кралицата на соул музиката Арета Франклин. Стотици се събраха на траурната церемония в Детройт. Кралицата на соул музиката беше изпратена и в последния си път точно като истинска кралица.\n\r\nТялото и беше положено в златен ковчег и облечено в тоалети, дело на едни от най-известните дизайнери. Сред присъстващите опечалени бяха редица световни знаменитости. Почит към певицата с неповторим глас отдаде американският президент Бил Клинтън.\n\n\n\r\nНа церемонията се откроиха и музикантите Стиви Уондър, Фейт Хил и Ариана Гранде. Венци и букети бяха изпратени от Барбара Стрейзънд, Елтън Джон, Марая Кери.\r\nА пред църкавата бяха подредени 100 розови кадилака в знак на почит. Арета Франклин почина на 76-годишна възраст. Тя е един от най-продаваните музикални изпълнители за всички времена, припомня \n\r\nНейните албуми имат над 75 милиона продажби в света. Певицата с неповторим глас е 18 пъти носител на наградата \"Грами\". Тя стана първата жена, включена в Залата на славата на рокендрола. През 2005 година Франклин е наградена от президента Джордж Буш с президентския Медал на свободата - най-високата награда за американски гражданин. През 2008 година списание \"Роулинг Стоун\" я обяви за най-великата певица в историята.\r\n ", "date": "2018.09.01", "title": "Изпратиха Арета Франклин като кралица, в златен ковчег"}
{"url": "https://www.dnes.bg/akoshtete-vqrvaite/2018/09/01/istoriiata-na-distancionnoto-ustroistvoto-koeto-promeni-igrata.386594", "text": "\n\r\nДистанционното на телевизора – простичко изобретение, което променя завинаги начина ни на живот и начина, по който гледаме телевизия. А от там... промени и самата телевизия.\r\nВсичко започва в средата на 20 век и много хора биха се припознали в причината, заради която това гениално изобретение се появява на бял свят.\r\nПрез 50-те години на миналия век в САЩ президентът на \"Зенит Електроникс\" Юджийн Ф. МакДоналд дава една много важна и предизвикателна задача на своите инженери. Мъжът ненавиждал рекламите и това, че постоянно му се налага да ги гледа. Искал устройство, с което да му позволи или да спира звука, или направо да сменя канала.\r\r\n                    \r\n                    Така през 1955 г. се ражда дистанционното, което мнозина днес възприемат като даденост. Устройство, което тотално променя правилата на играта.\r\nДистанционното било свързано с кабел към телевизора и можело да включва и изключва телевизора, да сменя канала, но не можело да спира звука на досадните реклами.\r\nПо-късно се появява и подобрена версия на компанията. Zenith Flash-matic – първото безжично дистанционно. Моделът имал доста футуристичен вид. Приличал на пистолет-фенерче ведно и използва насочена светлина. В четирите края на телевизора били разположени сензори, а с помощта на светлината всеки от тях изпълнявал различна функция – сменя и връща канала, включва и изключва, а този път устройството вече позволявало на потребителите да спират и звука.\r\nИмало, обаче, един дефект. Сензорите в ъглите на телевизора отговаряли не само на светлината от футуристичното дистанционно, което приличало повече на реплика от някой фантастичен филм, а и на друга светлина. Всичко зависело от това къде е поставен телевизорът. Ако случайно лъч светлина от прозореца се насочи към един от сензорите, то устройството може да се изключи или включи само или пък каналът да се смени по средата на филма.\r\nZenith Flash-matic бил доста скъпа играчка и вдигал цената на телевизора със 100 долара. Само за сравнение, по това време цената на лек автомобил била около 600 долара. Станало ясно, обаче, че дистанционното определено има нужда от подобрения и инженерите отново седнали да проектират.\r\nСветлината била премахната. Трябвало да се измисли нов вариант дистанционното, което да си \"общува\" с телевизора. Щом не ставало със светлина, може би ще стане със... звук!\r\nНовото дистанционно на Zenith се наричало \"Космическа команда\" и работило с ултразвуци с определена честота, които карали телевизора да изпълнява различни команди. Всичко това се случвало с помощта на малки копченца, които удряли алуминиеви пластинки вътре в дистанционното.\r\nДизайнът бил простичък и било много лесно дистанциноното да се използва от всеки. Четири бутончета с надписи, които, разбира се, са на светлинни години от дистанционното, което познаваме днес, но все пак е било революционно изобретение за времето си. Ултразвуковото дистанционно се наложило и се използвало до 80-те години на 20 век.\r\nИмало и куриозни случаи. Въпреки че звуците били с твърде висока честота и не можели да бъдат уловени от човешкото ухо, за животните вкъщи нещата стояли малко по-различно. Животинките откачали веднага щом някой вкъщи натиснел бутона на дистанционното.\r\nНуждата от по-сложно устройство се появила през 1973 г., след като телевизия BBC започнали да предлагат услугата Ceefax teletext. Повечето комерсиални дистанционни по онова време били с 3 до 4 бутона – следващ и предишен канал, спиране/пускане на звука и изключване. Но тези възможности вече не били достатъчни и не отговаряли на нуждите на телетекста на BBC, който изисквал и цифри от 0 до 9, копче, което да преминава от текст към картина и такива, които да регулират качеството на картината – яркост, контраст, цветова наситеност.\r\nТака инженерите на BBC започнали преговори с няколко производители на телевизори, което довело до появата на първите нови прототипи в периода 1977-1978 г. Така простичкото, вързано с кабел дистанционно от 50-те години на 20 век, влязло в нова ера.\r\nНуждата от все повече функции започнала все повече да расте. Дизайнери и инженери започнали да търсят нови начини, по които дистанционното да може да си комуникира с телевизора. Решили да използват инфрачервена светлина. Така дистанционното станало \"тихо\" и животинките вече не откачали заради ултразвуковите вълни.\r\nПрез 80-те и 90-те години с все по-голямото навлизане на кабелната телевизия и бумът на преносимите допълнителни устройства като видео записвачки, DVD плеъри, игрални концоли, дистанционното станало малко... големичко. На някои от тях броят на бутоните достигал 92. От тях през по-голямата част се използвали само 1/3.\r\nКабелната телевизия ставала все по-сложна – със стотици канали, а това довело и до по-сложни дистанционни устройства, които трябвало да изпълняват много и различни функции. Постепенно, обаче, нещата почват да се променят и може би потребителите ще се върнат към \"златната ера\" на дистанционните. Това се дължи от части на това, че все по-малко хора гледат телевизия, а и с напредването на технологиите, нуждата от дистанционно става все по-малка.\r\nДнес можеш да управляваш телевизионният екран от мобилния си телефон. Живеем във време, в което много устройства изпълняват и гласови команди и вече въпросът: \"Къде е дистанционното???\" и ровенето между възглавниците на дивана постепенно стават отживелица.", "date": "2018.09.01", "title": "Историята на дистанционното: Устройството, което промени играта"}
{"url": "https://www.dnes.bg/stranata/2018/09/01/bojurishte-v-zashtita-na-shofiora-grigor-grigorov.386717", "text": "Жители на Божурище се събраха на протест в защита на своя съгражданин - шофьора Григор Григоров, обвинен за трагедията край Своге.\r\nТе настояват за справедлив процес за Григоров и за обективно и прозрачно разследване на причините за катастрофата, съобщи БНР.\n\n\n\r\nИдеята за този, както го наричат събралите се \"акт на гражданска съпричастност\" към шофьора на катастрофиралия автобус Григор Григоров, се заражда спонтанно преди няколко дни в социалните мрежи.\r\nСъгражданите на Григоров са убедени в професионализма му и смятат, че той също е жертва на войната по пътищата. Протестиращите настояват за обстойно разследване на причините за настъпването на инцидента, и най-вече, проектирането и изграждането на пътния участък, и текущото състояние на пътната настилка.\r\nПрисъстващите на протеста не вярват, че трите министерски оставки ще гарантират справедливо разследване и ще предотвратят подобни трагедии по пътя.", "date": "2018.09.01", "title": "\"Божурище\" в защита на шофьора Григор Григоров"}
{"url": "https://www.dnes.bg/politika/2018/09/01/pavlova-chrez-evroshefstvoto-promenihme-imidja-si.386718", "text": "Чрез Българското председателството на Съвета на ЕС успяхме да постигнем целта си - коренно и трайно да променим имиджа на страната ни. Бяхме заклеймени като корумпирана, бедна и неможеща държава, но показахме, че имаме потенциал и компетентност да бъдем балансьор, лидер, да отстояваме позиция по важните европейски теми. Това коментира министърът на Българското председателство на Съвета на ЕС Лиляна Павлова пред участниците в 11-ия Летен университет на МГЕРБ, съобщи пресцентърът на ГЕРБ.\r\nПавлова е била категорична, че положителните резултати са постигнати, въпреки множеството фалшиви новини, предшестващи председателството ни.\r\n\"С манипулативни твърдения имаше опити да се внуши, че не можем да се справим с тази отговорна задача, че не сме на висотата на тази позиция\", е припомнила министър Павлова в контекста на мотото на политическата академия - \"Само истината, не на фалшивите новини\".\r\r\n                    \r\n                    Лиляна Павлова е посочила като огромна полза за страната ни и наложената от премиера Борисов приоритетна тема за Западните Балкани. \"За хората, живеещи в региона, беше важно да видят перспектива. Наред с икономическите ползи - преки и косвени, фонд от 10 млрд. гарантира инвестиции в свързаността на Балканите\", е припомнила Павлова в равносметката си за първите шест месеца на годината.\r\n\"Администрацията ни може да работи ефективно, важно е да бъде създаден добър механизъм да го прави. Имаме много подготвени хора, много експерти на всички нива\", убедена е Павлова.\r\nТя е отчела като постижение пресичането на практиката за онлайн пазаруване на български граждани през чужди държави. \"Доскоро, влизайки в онлайн сайтове, директно ни пренасочваха да пазаруваме през други държави. Това географско блокиране вече е преодоляно. И от 1 декември отпада окончателно. По идентичен начин бяха разрешени и проблемите с колетите. Приехме директива за колетните пратки. В образователен аспект бе запазена програмата \"Еразъм\", а бюджетът й - удвоен. Обърнахме тренда в съотношението при медийното отразяване в положителна посока. 120 медии отразяваха новините за председателството\", е посочила Павлова.\r\nТя е коментирала, че едва 1 процент от българите, участвали в социологическо проучване, заявяват, че България не се е справила с председателството. \"Имаме с какво да се гордеем. Равносметката е много добра\", изтъкнала е Лиляна Павлова. Тя е споделила, че нито в Естония, нито в Австрия е видяла саботиране на европредседателството, както опитите, които бяха направени в България.\r\nЛиляна Павлова е анонсирала, че през септември в Залцбург предстои Среща на върха, на която ще присъства премиерът Бойко Борисов.\r\nТя е споделила в отговор на поставените въпроси, че вече е спечелила 8 дела срещу фалшивите новини. \"Невинаги можеш да си търсиш правата, битката е неравностойна, но вярвам, че с усилията си българският еврокомисар Мария Габриел ще допринесе да се създаде регламент срещу фалшивите новини\", е коментирала Павлова.", "date": "2018.09.01", "title": "Павлова: Чрез еврошефството променихме имиджа си!"}
{"url": "https://www.dnes.bg/notifikacii/2018/09/01/protestni-demonstracii-v-germanskiia-grad-kemnic.386719", "text": "В източния германски град Кемниц днес са организирани акции и демонстрации във връзка с убийството на млад мъж - вероятно дело на чужденци, предадоха ДПА и Ройтерс.\r\nИз саксонския град са разположени над 1200 полицаи, които ще бдят за мирното протичане на протестите и контрапротестите.\n\n\r\nВ центъра на Кемниц най-напред започнаха да се събират леви активисти под лозунгите \"Имай сърце, не омраза\" и \"Кемниц свободен от нацисти\". Инициативата на левите е подкрепена от над 80 асоциации, партии, клубове и сдружения.\r\nДва часа по-късно е предвидено началото на проявата на крайнодесни групи, включително ПЕГИДА и \"Алтернатива за Германия\", което ще почетат паметта на убития. Организаторите са заявили, че демонстрацията им ще бъде мълчалива.\rМестната дясна групировка \"За Кемниц\", която бе в центъра на протестите и сблъсъците в края на миналата седмица, е насрочила своя отделна проява. \r\nОстава да се види коя демонстрация ще бъде най-многолюдна, отбелязват агенциите. (БТА)", "date": "2018.09.01", "title": "Протестни демонстрации в германския град Кемниц"}
{"url": "https://www.dnes.bg/politika/2018/09/01/sofiianski-upravlenskoto-nivo-v-bylgariia-e-nisko.386720", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Управленското ниво в България е ниско. Тази позиция изрази бившият кмет на София и служебен премиер Стефан Софиянски в предаването  \"Опорни хора\" по Bulgaria ON AIR.\r\n\"Всички тези недъзи, които  виждаме, рефлектират на ниво Министерски съвет - лоша структура, неясни функции, ниска квалификация, размити пълномощия, дисбаланс между властите. Имаме президент, който нищо не прави, не конкретната личност, а като институция\", мотивира се той.\r\nВсички мандати на премиера Бойко Борисов винаги са били съпроводени от протести.\r\nТой е убеден, че страната ни трябва да се обедини не около хора, а около цели и идеи, за да има промяна в политическата система. И разбира се е нужна нова Конституция, видя се че с промени на настоящата няма да стане, смята Софиянски.\r\r\n                    \r\n                    Той коментира и трагедията край Своге. Необходимо е областните управители да имат повече правомощия, когато говорим за пътища. \"Държавата трябва да изплати адекватни обещетения на близките на загиналите при трагедията край Своге\", убеден е той.\r\nОтносно казуса с царските имоти Софиянски смята, че одържавяването им връща страната ни във времето на комунизма.\r\nМежду лидерите в \"Обединението патриоти\" има много различия, които се личат все по-осезаемо, допълни Софиянски.\r\nЦелият разговор - във видеото на \n\r\n ", "date": "2018.09.01", "title": "Софиянски: Управленското ниво в България е ниско!"}
{"url": "https://www.dnes.bg/za-da-se-razbirame/2018/09/01/ribi-kozirog-koi-sa-nai-bezkoristnite-zodii.386664", "text": "Има хора, които обичат, без да очакват обич в замяна. Които дават от себе си, без да чакат даденото да им бъде върнато под някаква форма или по някакъв начин. Тези хора не само са много скромни, но и наистина са добри, състрадателни и абсолютно безкористни. Има няколко зодии в зодиака, представителите на които, често са по-самоотвержени от другите. \r\nЕто и кои са те:\r\n \r\n\r\n \r\nДа, Рибите са първи в списъка, когато става въпрос за безкористност. Те са готови да помагат на другите, дори и за собствена сметка. Думата \"Не\" не съществува в техния речник. Помолете за помощ човек от тази зодия и ще я получите незабавно. Рибите не искат никакво признание или възнаграждение за помощта, която са предложили.\r\n \r\n\r\n \r\nЧувствителният Рак винаги се опитва да реши проблемите на другите. Той няма да има и миг спокойствие, ако негов близък човек е в беда. Хората от този знам мечтаят за благополучието на близките си. Те обичат безкористно и като цяло техният приоритет номер едно в живота им е да се грижат за другите, а не толкова за себе си.\r\n \r\n\r\n \r\nПрактичният Козирог е човек, на когото можете да разчитате. Той е готов да помогне винаги, ако ситуацията се простира според възможностите му. \r\n \r\n", "date": "2018.09.01", "title": "Риби, Козирог... Кои са най-безкористните зодии?"}
{"url": "https://www.dnes.bg/eu/2018/09/01/stara-liubov-germanskata-provinciia-saksoniia-i-krainata-desnica.386599", "text": "\"Ловът\" на чужденци, разиграл се в Кемниц, е жестока илюстрация на спецификата на германската провинция Саксония, превърнала още през 90-те години на миналия век в крепост на най-радикалните групи от крайната десница като цяло.\n\r\n\"Преди това, по времето на ГДР, нямахме право да произнасяме думата фашист\", си спомня Сабине Кюнрих, певица и музикантка, \"родена в Карлмарксщат\", днес Кемниц.\n\r\nВъпреки това в града от дълго време прикрито съществува \"цяла мрежа от радикални десни движения под формата на студентски обединения, граждански сдружения, неонацистки музикални прояви и футболни агитки\", казва тази енергична жена, член на гражданското движение за демокрация и толерантност \"Арбайтсгрупе Фриденстаг\" (Arbeitsgruppe Friedenstag).\r\n                    \r\n                    \r\nА насилието в града придоби ново измерение.\n\n\n\n\r\n\"Много хора ми казват, че никога не са виждали такава омраза и такава склонност към насилие\", споделя тя по повод кадрите на хулигани и неонацисти, които нападат хора с чуждестранен произход след смъртта на 35-годишен германец в края на миналата седмица.\n\r\nПо случая са арестувани иракчанин, подал молба за убежище, и сириец, пише Франс прес.\n\r\n\"Нищо ли не са научили в Саксония?\", пита тази седмица сп. \"Тагесшпигел\", като прави дълъг списък на инциденти с расов характер след обединението на Германия.\n\r\nОще по-изненадващо е, че чужденците не представляват повече от 4,4 процента от населението от 4,1 млн. при 15 на сто в някои западни провинции например.\n\r\nИсторията изглежда се повтаря в този регион, който граничи с Полша и Чехия и от дълго време е бастион на десни екстремистки движения и център на противопоставяне на Ангела Меркел и нейната миграционна политика.\n\r\nОще през 1991 г., малко след обединението, хулигани вилняха няколко дни в център за търсещи убежище в Хойесверда и ги тероризираха с одобрението на съседите. 230 чужденци трябваше да напуснат града под полицейски ескорт.\r\nПак в тази провинция неонацистите постигнаха първите си изборни успехи през 90-те години и след 2000 г.\n\r\nПо онова време Саксония вече имаше \"много голям проблем\", подчертава Анета Кане от антирасистката фондация \"Амадеу Антониу\".\n\r\n\"Саксония е имунизирана срещу \"десния екстремизъм\", обичаше въпреки това да казва консерваторът, който тогава я управляваше - Курт Биденкопф (1990-2002 г.).\n\r\nТой системно оставяше кметовете на градове в региона сами да се оправят с проблема, подчертава Анета Кане в интервю по новинарския телевизионен канал ntv.\n\r\nДнес антиимигрантската партия \"Алтернатива за Германия\" (AfD), която шумно влезе в парламента през 2017 г., е първа политическа сила в Саксония с 27 процента от гласовете.\n\r\n\n\r\nТеренът без съмнение не е по-благоприятен за десните екстремистки движения, отколкото в други региони на бившата ГДР като Тюрингия и Мекленбург, смята Дитер Рухт, берлински политолог, специалист по изследване на протестни движения.\n\r\nНо \"Саксония е специфична, защото управляващите партии в провинцията, особено ХДС на Ангела Меркел, \"много дълго време напълно отричаха проблема\", казва той.\n\r\nРегионът беше силно засегнат от масовото напускане на хора след обединението, след 1989 г. са го напуснали 750 000 души. \"Те заминаха и в Саксония липсва цяло поколение, особено в селските райони\", посочва саксонският министър за интеграцията Петра Кьопинг пред всекидневника \"Зюддойче цайтунг\".\n\r\nЖителите, които останаха, както навсякъде в бившата ГДР, имат чувството, че са граждани втора класа с жизнен стандарт, който продължава да е много по-нисък, отколкото в западната част на страната.\n\r\n\"Цели слоеве на обществото се чувстват объркани\", защото с падането на комунистическата ГДР \"са загубили ориентацията си, идеологическата си стабилност\", обяснява Франк Рихтер, директор на регионалния център за политическо образование в Саксония.\n\r\nТози фактор, съчетан с трудностите на приспособяването към либералната икономика на Запада, прави \"десния национализъм особено примамлив\", посочва той и вижда определена политическа и културна хомогенност между бившата ГДР и Полша или Унгария.\r\n \r\n/БТА/\r\n ", "date": "2018.09.01", "title": "Стара \"любов\": Германската провинция Саксония и крайната десница"}
{"url": "https://www.dnes.bg/balkani/2018/09/01/cenite-na-toka-i-prirodniia-gaz-skachat-v-turciia.386721", "text": "Турция повиши днес цените на природния газ до 14 процента, съобщи Ройтерс, като се позовава на два източника. Същевременно турският енергиен регулатор повишава цената на електроенергията с 14 процента за стопанските клиенти и с 9 процента за битовите, считано от 1 септември, посочва агенцията, като се позовава на данни, публикувани в турския държавен вестник. Енергийният регулатор повиши цените на електроенергията със същите проценти миналия месец, припомня агенцията.\n\r\nУвеличението на цената, което още повече ще подхрани двуцифрената инфлация, отразява още един аспект от влиянието на продължаващата криза в Турция с валутата.\n\r\nТурската лира поевтиня с 42 процента спрямо долара тази година, засегната от опасения за контрола на президента Реджеп Тайип Ердоган върху монетарната политика и задълбочаващите се разногласия със САЩ заради задържането на американския пастор Андрю Брънсън, отбелязва агенцията.\r\n                    \r\n                    \r\nИкономистите са особено загрижени от неспособността на централната банка да обуздае инфлацията, която през юли достигна близо 16 процента на годишна база - най-високото равнище от 14 години насам.\n\r\nДържавна компания за петрол и газ БОТАШ е увеличила с 14 процента цената на природния газ за индустриални нужди и с 9 процента - за битови нужди, считано от днес, посочиха два източника пред Ройтерс. Официални представители на БОТАШ за момента не са достъпни за коментар.\n\r\nМиналия месец БОТАШ увеличи цената на природния газ за производство на електричество с 50 процента и с 9 процента - за битови потребители. Турция е зависима от внос за почти всички свои енергийни нужди. (БТА)", "date": "2018.09.01", "title": "Цените на тока и природния газ скачат в Турция"}
{"url": "https://www.dnes.bg/stranata/2018/09/01/api-treis-otstraniava-defekti-po-pytia-svoge-sofiia.386722", "text": "Сдружението \"Трейс Своге\" отстранява констатираните дефекти по пътя II-16 Своге - София. Не се работи единствено в участъка на пътния инцидент, съобщава Агенцията \"Пътна инфраструктура\" /АПИ/.\r\nРаботата по пътя ще започне веднага след завършването на процесуално-следствените работи и АПИ получи разрешение от разследващите органи, се посочва в съобщението.\n\n\r\nТова е изпълнителят на рехабилитацията на пътния участък в Искърското дефиле, на който миналата събота загинаха 17 души. Пътят край Своге е бил приет през 2016 г. без никаква забележка от 20-членна приемателна комисия.\r\nВъпреки това няколко месеца по-късно се появяват дефекти и АПИ започва кореспонденция с обединението \"Трейс Своге\" за тяхното отстраняване.\r\r\n                    \r\n                    След тежката катастрофа се  оказа, че асфалтът по трасето е некачествен, в него се откриха примеси на варовик. Съгласно нормативи и спецификация на АПИ този материал е недопустим за влагане в асфалтовия слой, защото повишава хлъзгавостта.\r\n ", "date": "2018.09.01", "title": "АПИ: \"Трейс\" отстранява дефекти по пътя Своге - София"}
{"url": "https://www.dnes.bg/notifikacii/2018/09/01/dyshteriata-na-djon-makkein-s-kritiki-kym-trymp.386723", "text": "Дъщерята на американския сенатор републиканец Джон Маккейн отдаде днес почит към покойния си баща чрез остра критика към президента Доналд Тръмп, когото, без да го назовава поименно, обвини в \"евтина реторика\" срещу човека, признат за военен герой и именит държавник, предаде Ройтерс.\r\nМеган Маккейн, която никога не е криела своето недоволство от атаките на Тръмп срещу нейния баща, откри възпоменателната служба в Националната катедрала във Вашингтон. На церемонията присъстваха лидери от Републиканската и Демократическата партия, дошли да се преклонят пред живота на бившия военнопленник от Виетнамската война и дългогодишен член на Конгреса. \n\n\r\"Той беше велик човек\", каза Меган Маккейн и продължи: \"Събрали сме се тук да скърбим за отминаването на американското величие, за нещо истинско, а не евтина реторика от хора, които никога не са се и доближавали до саможертвата, която той е отдал с такава готовност, нито за опортюнистично одобрение от онези, които са си живели живота в удобство и привилегии, докато той е страдал и служил\".\r\nАмериканският президент, който бе в открита вражда със сенатора и се изказваше пренебрежително за неговата военна служба, не присъства на тазсутрешната възпоменателна церемония. През това време той пускаше в \"Туитър\" текстове на други теми.\r\nДъщерята на Маккейн взе повод от предизборния лозунг на Тръмп \"Да направим Америка велика отново\", като заяви, че за баща й Америка винаги е била велика.\r\nТръмп за пореден път се разграничи от отдаването на почит на Маккейн, отбелязва Франс прес. Тази сутрин президентът на САЩ отиде в един от голф клубовете си, близо до Вашингтон, докато в столицата се провеждаше траурната церемония в памет на починалия сенатор републиканец. Тръмп отпътува от Белия дом точно когато дъщерята на Маккейн, Меган, отдаваше емоционално почит на баща си в Националната катедрала във Вашингтон.\r\nОтсъствието на президента на САЩ от Националната катедрала направи впечатление, отбелязва Ройтерс. На церемонията присъстваха бившите президенти Джордж У. Буш от Републиканската партия и Барак Обама от Демократическата партия, които произнесоха слова. И двамата са побеждавали Джон Маккейн в президентски надпревари.\r\nБелият дом беше представен на церемонията от началника на канцеларията Джон Кели и съветника по националната сигурност Джон Болтън, както и от дъщерята на президента Иванка и зет му Джаред Къшнър. Сред присъстващите бяха още бившият президент демократ Бил Клинтън, бившият държавен секретар Хилари Клинтън, актьорът Джей Лено и бившият сенатор републиканец Боб Доул.\r\nСемейството на Джон Маккейн ясно бе заявило, че Тръмп не е желан гост на възпоменателните церемонии в Аризона и Вашингтон, нито на частното погребение утре във Военноморската академия в Анаполис, щата Мериленд. Джон Маккейн е завършил академията през 1958 г.\r\nСенаторът почина от мозъчен тумор на 25 август - дни преди да навърши 82 години. (БТА)", "date": "2018.09.01", "title": "Дъщерята на Джон Маккейн с критики към Тръмп "}
{"url": "https://www.dnes.bg/science/2018/09/01/globalno-zatopliane-v-hod-bubolechkite-iziajdat-hranata-na-zemiata.386652", "text": "Със все по-голямото затопляне на земното кълбо идват и повече суши, наводнения и унищожаваща земеделските култури жега. Това звучи притеснително, но съществува още по-голям проблеми на хоризонта.\r\nНово изследване сочи, че по-високите температури водят до появата на по-лакоми гъсеници, богомолки и други насекоми, които се хранят с растителни култури.\r\nПотенциалът това да доведе до катастрофални последици за хранителните запаси на Земята е огромен, пишат от сп. \"Сайънс\". Тези гладни насекоми ще се нахвърлят върху посевите от жито, царевица и ориз, предупреждават експертите.\r\nФранция, Европа и САЩ, големи производители на зърнени култури, ще бъдат по-засегнати от феномена на \"гладните прегрели буболечки\", отколкото тропическите райони като Бразилия или Виетнам, където насекомите се възползват максимално от метеорологичните условия. Да се даде оценка на загубите от този феномен, обаче,  ще бъде трудно.\r\r\n                    \r\n                    Учените са взели предвид покачване на температурата с 2 градуса по Целзий и ефектът, който ще има това върху метаболизма и допълнителния апетит на насекомите. Те обаче не са взели предвид евентуално допълнително използване на пестициди или други промени, които биха предотвратили подобно бедствие.\r\nРезултатът от изчислението е, че при увеличаване с 2 градуса на температурите на повърхността ще бъдат изядени 213 милиона тона посеви от трите фундаментални култури. Сега насекомите изяждат 166 милиона тона. Резултатът ще е увеличаване на цената на храните, а най-бедните ще бъдат най-засегнати.\r\nИзследването цели да запали червената лампа на обществото и да припомни колко е важно хранителните запаси на планетата да се опазват. Ако катастрофалните прогнози се окажат верни, то в глобален план един на девет души вече страдат от липса на достатъчно храна. Очаква се населението на света да достигне 9,8 милиарда души до 2050 г.\r\nУчените изтъкват, че най-големи загуби ще понесат големите производители САЩ, Франция и Китай. А най-голяма полза от феномена ще извлече насекомото от вида Diuraphis noxia. На френски неговото по-разпространено име е руска житна въшка, припомня Франс прес.", "date": "2018.09.01", "title": "Глобално затопляне в ход: Буболечките изяждат храната на Земята"}
{"url": "https://www.dnes.bg/index/2018/09/01/niki-iliev-s-nagrada-rejisior-na-godinata.386724", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Ники Илиев с награда режисьор на годината. Филмът \"Нокаут, или всичко което тя написа\" набира популярност и печели награди извън граница.\r\nВече е в ход и четвъртия му филм. За първи режисьорът открехна завесата за него в \"Опорни хора\" по  и призна, че отново ще го видим в една от главните роли.\r\nДругите две сигурни имена са Александър Кадиев и Орлин Павлов.", "date": "2018.09.01", "title": "Ники Илиев с награда режисьор на годината"}
{"url": "https://www.dnes.bg/mish-mash/2018/09/01/margo-shudu-i-ji-balmain-s-armiia-ot-virtualni-modeli.386660", "text": "От Balmain представиха новата си армия от модели, но с една уловка – не са истински. \r\nТози сезон креативният директор на модната къща, Оливие Рустейн, заложи на виртуална армия от дигитално създадени модели, които да представят новите изделия от последната му колекция.\r\n \r\n\"Всеки и всички са винаги добре дошли да се присъединят към армията на Balmain – те трябва само да имат нашия дързък дух за приключение, както виртуалните ни икони Марго, Шуду и Жи, които олицетворяват красотата, рок стила и увереността\", пише в официално изявление на сайта на модната къща.\r\n \r\nМоделите са създадени от фотогрфа Камерън – Джеймс Уилсън, който създаде Шуду през 2017 година.\r\n \r\nТя е известна като първият в света дигитален супермодел, а личната ѝ страница в Instagram има над 140 хиляди последователи.\r\n \r\nТя вече е била част от многобройни фотосесии, както и лице на Fenty Beauty.\r\n \r\n", "date": "2018.09.01", "title": "Марго, Шуду и Жи... Balmain с армия от виртуални модели"}
{"url": "https://www.dnes.bg/snimka-na-denia/2018/09/01/i-utre-slynchevo-temperaturite-do-35-gradusa.386706", "text": "Атмосферното налягане през деня слабо ще се понижи, но ще остане близко до средното за месеца.\r\nПрез нощта ще бъде ясно, а утре - отново слънчево. Ще духа слаб, в Дунавската равнина и Източна България - до умерен, изток-североизточен вятър. Максимални температури: между 30 и 35 градуса, в София - около 30 градуса, предаде БТА.\r\nНад Черноморието ще бъде слънчево с до умерен североизточен вятър. Максималните температури ще са между 28 и 31 градуса. Температурата на морската вода е 26-27 градуса. Вълнението на морето ще бъде 2-3 бала.\r\nНад планините също ще бъде слънчево, в следобедните часове - с незначителна купеста облачност. Ще духа умерен източен вятър. Максималната температура на височина 1200 метра ще е около 24 градуса, на 2000 метра - около 17.\r\nВ началото на следващата седмица ще се задържи предимно слънчево и все още с високи температури.\rЩе се усили вятърът от изток-североизток. В понеделник над западните райони ще се развие купесто-дъждовна облачност и по-късно през деня на отделни места ще превали и прегърми.\r\nОт вторник със северозападен вятър ще захладнее и в сряда дневните температури ще остават под 30 градуса, в отделни райони и под 25. Главно в Западна и Централна България ще има валежи от дъжд, след обяд придружени с гръмотевици\r\n ", "date": "2018.09.01", "title": "И утре слънчево. Температурите до 35 градуса"}
{"url": "https://www.dnes.bg/balkani/2018/09/01/cheindj-biurata-v-stolicata-bez-komshiiskite-liri-zashto.386691", "text": "В столичните чейндж бюра все още не може да се купят турски лири, дори седмици след като валутата на съседите се срина. Обяснението на служителите, че нямат от копюрите в наличност. Според запознати, истинската причина е твърде ниската обменна цена на лирата в момента, заради която бюрата не искат да се разделят с лирите, преди те да възвърнат поне част от стойността си, предаде \"Труд\".\n\n\n\r\nВ същото време обменните бюра купуват 10 турски лири срещу 2.66 лв. Курсът на БНБ е близък до този. Само за последните шест месеца турската валута се обезцени поне двойно.\r\nСпоред международни експерти, за да се излезе от тази спирала, съседната държава ще трябва да повиши лихвените проценти, което обаче управляващите засега все още не са готови да направят.\r\r\n                    \r\n                    Поевтиняването на турската лира се усети най-силно между 13-и и 17-и август, но процесът стартира още от средата на миналата година.\r\nОт началото на годината лирата се обезценява с все по-бърз темп на годишна база, заради санкциите, които САЩ наложиха върху двама турски министри, както и повишаването на митата върху стоманата и алуминия, внасяни от Турция.\r\nОт ниския обменен курс печелят българите, които започват да пътуват в южната ни съседка за по-малки суми и си организират шопинг турове. В същия момент българските фирми губят, защото износът ни към Турция намалява, а се увеличава вносът.\r\nТурската лира поевтиня допълнително в сряда, движена от несигурността за разрешаване на скандала между Турция и САЩ.\r\nТова е най-ниската стойност на турската валута за последните две седмици, отбелязва Ройтерс. Тя се обезценява стабилно, като се задържа при курс от над 6 за долар.", "date": "2018.09.01", "title": "Чейндж бюрата в столицата – без комшийските лири. Защо?"}
{"url": "https://www.dnes.bg/zvezdi/2018/09/01/angelyt-lili-oldridj-pokaza-doma-si-stil-ot-30-te.386661", "text": "Само преди няколко дни стана ясно, че моделът Лили Олдридж и и cъпpyгът й - Кейлъб Фeлeyил - китарист нa групата Кing'ѕ of Leon очакват второто си дете. \r\nЛили и Кейлъб са родители на 6-годишната Дикси, която е основен център на техния щастлив семеен живот.\r\n \r\nИмаме възможност да надникнем в прекрасния дом на красавицата и нейното семейство благодарение на списание Architectural Digest. Имотът на Лили и Кейлъб се намира в Нешвил и e в стил 30-те години на миналия век - великолепна тухлена къща, изключително светла отвътре.\r\n \r\nОчарователната обител на ангелът на Victoria's Secret притежава великолепни коридори, персийски килими и ретро кухня с великолепно излъчване.\r\n \r\nВсяка стая е елегантна и със спокойна атмосфера. Дневната е оформена със сводести рафтове и камина и две кресла, които приличат на онези, които бащата на Лили (който е художник) е имал някога в студиото си.\r\n \r\n\"Домът е всичко\", казва Олдридж, която е родом от Калифорния, но се мести да живее в Нешвил преди 10 години, след като се запознава със съпруга си, който пък е от Тенеси.\r\n \r\n\"И двамата пътуваме много по работа и затова правим всичко по силите си, като влезем тук да имаме нормален живот\", споделя Лили.\r\n \r\n\"Исках домът ни да е привлекателен и удобен\", продължава моделът, който е лице на Bulgari. \"Това е къща, където всички са добре дошли. Обичам да каня гости.\"\r\n \r\n", "date": "2018.09.01", "title": "\"Ангелът\" Лили Олдридж показа дома си, стил от 30-те!"}
{"url": "https://www.dnes.bg/stranata/2018/09/01/po-humanen-nachin-65-sa-umyrtvenite-svine-v-tutrakanci.386707", "text": "В село Тутраканци, в което бе открито първото в страната огнище на африканска чума по свинете, по хуманен начин са умъртвени всички животни. Това съобщи днес във Варна министърът на земеделието, храните и горите Румен Порожанов.\n\r\nТой уточни, че първоначално се очаквало да бъдат умъртвени около 30 животни, но те се оказали общо 65, тъй като има доста нерегистрирани в населеното място. По думите му това е слабост за много населени места. Акцията по умъртвяването на животните е приключила днес. Труповете им се загробват на място, предаде БТА.\r\nМинистърът каза, че успоредно с това от вчера са предприети действия и селището е под възбрана за движение на животни и животински продукти. В същото време в селото се извършва и дезинфекция. Външни хора в селото не се допускат, докато не приключи дезинфекцията, обясни министърът. В трикилометровата зона има още едно населено място, от което днес се вземат проби. Резултатите ще станат известни до ден-два. В следващите дни вземането на проби ще продължи в 10-километровата зона.\r\r\n                    \r\n                    Формата на обезщетение на собствениците е по пазарни цени. Собствениците на нерегистрирани животни обаче не могат да получат такова обезщетение.\r\nЕдно от съмненията за разпространението на заразата е чрез фуражи, каза още Порожанов. Той допълни че заради заразата във вторник превантивно ще бъдат свикани щабовете в областите Русе, Силистра и Добрич.\r\n ", "date": "2018.09.01", "title": "По хуманен начин: 65 са умъртвените свине в Тутраканци"}
{"url": "https://www.dnes.bg/eu/2018/09/01/napadateliat-v-amsterdam-19-godishen-afganistanec.386695", "text": "Властите в Амстердам съобщиха, че нападателят, който беше прострелян от полицаи, след като рани с нож двама души на централната жп гара вчера, е 19-годишен афганистанец с германско разрешително за пребиваване, предаде Асошиейтед прес.\n\r\nРазследването продължава, разглеждат се всички сценарии, включително терористичен мотив, се казва в съобщението на градския съвет и полицията на Амстердам, публикувано късно снощи, предаде БТА.\r\nРаненият нападател е под полицейско наблюдение в болница, където го разпитват. Според разследващите той случайно е избрал жертвите си на оживената гара.Полицията на Амстердам е в тесен контакт с колегите си от Германия по случая.", "date": "2018.09.01", "title": "Нападателят в Амстердам – 19-годишен афганистанец"}
{"url": "https://www.dnes.bg/zvezdi/2018/09/01/bebe-v-holivud-kleir-deins-rodi-vtoro-momche.386701", "text": "Актрисата Клеър Дейнс роди момченце на 27 август в Ню Йорк, съобщи Асошиейтед прес. Това е второто дете на актрисата и съпруга й Хю Данси, предаде БТА.\r\nТе вече имат 5-годишен син Сайръс Майкъл Кристофър. Двамата актьори сключиха брак през 2009 г.\r\nКлеър Дейнс е лауреатка на три награди \"Еми\" и четири \"Златен глобус\".\r\nТя участва в сериалите \"Вътрешна сигурност\" и \"Тъй нареченият мой живот\" и филмите\"Малки жени\", \"Ромео и Жулиета\", \"Часовете\".\r\nХю Данси е известен от сериала \"Ханибал\" и филмите \"Литературният клуб на Джейн Остин\", \"Първичен инстинкт 2\", \"Застреляй кучетата\".", "date": "2018.09.01", "title": "Бебе в Холивуд: Клейр Дейнс роди второ момче"}
{"url": "https://www.dnes.bg/notifikacii/2018/09/01/pri-akciiata-v-hotelite-10-mln-v-kutii-kufari-rols-rois-bentli.386708", "text": "\nОгромни суми пари в кеш, над  10 млн. - евро, левове, друга валута, са открити при претърсванията вчера  в хотели в Пловдив и София. Открит е луксозен автопарк, акцията е продължила до рано тази сутрин. \"Излизат пари от куфари, кутии за обувки, сейфове, касетки в  банки\", каза на брифинг в Специализираната прокуратура зам.-главният  прокурор Иван Гешев за вчерашните акции.\r\n\"Такова нещо не помня в цялата си  кариера. Доколкото ми е известно и не се е случвало в новата история на  България. Колегите са работили почти 24 часа. Наложи се  спешно съдействие от БНБ през нощта за осигуряване на броячни машини“,  посочи Иван Гешев.\n\n\n\r\"Сумите са потресаващи. Трябва да отбележим, че  според нас това не е цялата налична сума“, обясни той и уточни, че  парите са намерени в домове, хотели, офиси и банки. Последното  претърсване приключи рано сутринта и беше иззет луксозен автопарк. Ще се  провежда разследване как са придобити тези коли. Оценката им  грубо върви около 5-10 млн. лева“, заяви зам.-главният прокурор.\r\n\"Обвинения ще бъдат повдигнати на 6 души - за данъчни престъпления и пране на пари. В ареста е най-малкият син на Ветко Арабаджиев - Вълчо. Родители му са във Франция, заминали са в началото на август. Ще бъдат обявени за издирване с Интерпол, каза Гешев, цитиран от \"Фокус\".\r\nЩе се проверява с какви пари Ветко и Маринела Арабаджиеви са купували коли за автопарка си по разследването за укриване на данъци срещу тях.\r\nРолс-ройс, бентли, луксозни джипове са иззети при акцията на прокуратурата. В Пловдив се наложило да се разбиват помещения с разрешение на съда, защото служителите от фирмите на Арабаджиеви отказали съдействие, обяви зам-главният прокурор Иван Гешев. \n\r\n\"Не  можеш да забраниш на никой да е богат, но като си купуваш коли, самолети  и хотели - си плащай данъците“, каза още Гешев.\r\nСпецпрокуратурата е имала предварителна информация, която е обработвана по начин, за да се запази максимална секретност, защото хора, които разполагат с финансов ресурс, разполагат и с човешки в различни държавни институции и имат контакти.\"Такава е ситуацията в цял свят, когато си богат е логично да предприемеш действия, за да си опазиш имуществото“, обясни зам.-главният прокурор Иван Гешев.\r\nТой коментира, че това, което се е появило като информация, че се е оказало пълно съдействие при акцията, не отговаря на истината.\r\n\"Оказано е пълно бездействие и съпротива на всички действия, които са провеждани от Специализираната прокуратура“, каза още Гешев. \"Това са действия от рода на загубила съм си ключовете, не знам кой е настанен тук в хотела, не знам кой ползва тези стаи, не знам къде са колите, не знам къде е офисът“, изреди той.\r\nНа въпрос дали са предупредени семейство Арабаджиеви за предстоящата акция и за това е организирано тяхното пътуване във Франция, той обясни, че те са излезли от страната в началото на август, а действията на прокуратурата са планирани 5 дни преди на започне акцията.\r\nНаправление в разследването е и че фирмите са се занимавали със саниране, каза зам.-ръководителят на Специализираната прокуратура Кирил Пейчинов. \"Появяват се липсващи търговци, контролирани от организираната престъпна  група“, посочи Пейчинов. \"Фирмите, занимаващи се със саниране, са  десетки“, коментира той. \"Данъчните вериги са няколко, направлението на  измамата не е само едно. На този етап сме стигнали до две“, заяви  прокурорът. Той каза още, че на този етап не са претърсвани обекти по  Слънчев бряг.\n\r\nКухите фирми под контрола на Арабаджиеви издавали фактури и за дружества, които санират сгради по договори за обществени поръчки. \n\r\nДесетки фирми на семейството ползвали фактури от \"липсващи търговци\", без да има реални доставки, за да не внасят ДДС в бюджета. Една от тях платила само хиляда лева за миналата година, а трябвало да внесе 600 хил. лв. По думите на Гешев, вместо в бюджета, където парите да се използват от социалната система, пачките се трупали в сейфове.\r\nКъм наказателна отговорност са привлечени 6 лица, 5 от тях за участие в организирана престъпна група, а шестото е с обвинение за пране на пари, каза прокурор Гешев.\r\n\"На част от петте лица с обвинения за участие в организирана престъпна група са им повдигнати обвинения и за вторични престъпления - пране на пари и данъчни престъпления“, обясни той.\r\nПрипомняме, че вчера oколо 10 лица бяха задържани след акция на Специализираната прокуратура в офиси на фирми в хотел „Маринела“ в София и хотел „Марица“ в Пловдив. Акцията на Специализираната прокуратура продължи няколко часа, като процесуално-следствените действия са се провели и по други адреси. Протекли са множество претърсвания и изземвания на територията на различни адреси и МПС-та в и София, и в Пловдив. Част от задържаните са поставени лица на различни фирми, които не би следвало да имат нещо общо с лицето собственик на хотела и официалните негови фирми.\r\nПредмет на разследване е и това, че собственикът на хотел \"Маринела“ с определен кръг хора вероятно са извършвали данъчни престъпления, пране на пари и участие в организирана престъпна група с други фирми. Друга част от разследването е в посока фирми, извършващи туристическа дейност, но дейността на самия хотел не е обект на разследване към този момент.\r\nИма данни за 3 лица от семейството на собственика на хотел \"Маринела“, които са извършили престъпления. По време на процесуално-следствените действия до момента е намерена и иззета сумата от 150 000 лева.", "date": "2018.09.01", "title": "При акцията в хотелите: 10 млн. в кутии, куфари... Ролс-ройс, Бентли..."}
{"url": "https://www.dnes.bg/politika/2018/09/01/cvetanov-evroizborite-shte-pokajat-bydeshteto-za-evropa.386709", "text": "Европейските избори догодина в никакъв случай не бива да бъдат подценявани, защото те ще очертаят реалната перспектива за Европа. Това заяви председателят на ПГ на ГЕРБ и зам.-председател на партията Цветан Цветанов пред над 250 младежи от цялата страна на 11-ия летен университет, който е под мотото \"Само истината, не на фалшивите новини\", съобщи пресцентърът на ГЕРБ.\r\nПо темата с фалшивите новини Цветан Цветанов е заявил, че ПП ГЕРБ се е сблъскала с този феномен през 2016 г. и все още не е била подготвена. \"Случи се точно по време на кампанията за президентските избори. След нея направихме съответните анализи и за изборите през 2017 г. всички структури на ГЕРБ в страната бяха ангажирани да запознаят хората с реалните обстоятелства и да опровергаят лъжите\", е отчел зам.-председателят на ГЕРБ. \r\r\n                    \r\n                    Цветан Цветанов е изразил мнение, че в днешно време политическите опоненти на ГЕРБ много умело се възползват от силата на фалшивите новини. \r\n\"Единствената цел на БСП е да дестабилизират страната и да поемат властта, и това е причината толкова усилено да лансират фалшиви новини\", е подчертал той. Зам.-председателят на ГЕРБ е заявил, че причината за афинитета на опозицията към фалшивите новини се дължи на тяхната неспособност да предложат алтернативна визия.\r\nПредседателят на ПГ на ГЕРБ коментира и промяната в позициите на президента Румен Радев относно санкциите срещу Русия и търговското споразумение между ЕС и Канада - СЕТА, се посочва в съобщението.\r\n\"По време на кампанията си Радев твърдеше, че трябва да отпаднат санкциите срещу Русия и че СЕТА не бива да се подписва. Позицията, която той впоследствие защити в Брюксел обаче, по никакъв начин не кореспондираше с досегашната му такава\", е отбелязал Цветанов и е добавил, че в \"типичен за президента Радев стил - в момента, в който се е прибрал в България, е казал, че ще сезира КС за СЕТА\".\r\n\"Силата на ГЕРБ е, че има много млади и способни хора в структурите си. Трябва да бъдем екип и нещата ще се случват. Младите хора от ГЕРБ отдавна са доказали, че могат успешно да участват в управлението на страната\", категоричен е бил Цветанов. \r\n ", "date": "2018.09.01", "title": "Цветанов: Евроизборите ще покажат бъдещето за Европа"}
{"url": "https://www.dnes.bg/notifikacii/2018/09/01/poredna-jertva-30-godishen-shofior-pochina-sled-ptp.386710", "text": "30-годишен мъж е починал след катастрофа между селата Шишманци и Белозем, съобщиха от ОДМВР-Пловдив са \"Фокус\".\r\nВ 03.00 часа тази сутрин между селата Шишманци и Белозем лек автомобил \"Мерцедес“ се блъснал в дърво. На път за болницата мъжът е починал.\r\nПричините са в процес на установяване. По случая е образувано досъдебно производство от РУ-Раковски.", "date": "2018.09.01", "title": "Поредна жертва: 30-годишен шофьор почина след ПТП"}
{"url": "https://www.dnes.bg/politika/2018/09/01/mareshki-za-nfsb-nikoi-ne-se-otkazva-ot-kokala-vyv-vlastta.386711", "text": "НФСБ няма да излезе днес от управляващата коалиция, смята лидерът на партия \"Воля\" Веселин Марешки, съобщиха от \"Воля\". Коментарът е по повод информация, че НФСБ, чийто лидер е вицепремиерът Валери Симеонов, ще реши на заседание днес дали да остане в управляващата коалиция. \r\n\"Няма нужда да чакаме края на заседанието им, за да разберем резултата. Никой лесно не се отказва от кокала във властта. Симеонов само вдига пушилка, за да повиши тежестта си в кабинета. Така че спокойно. Сътресения няма да има\", коментира още Веселин Марешки.\n\n\n\r\nТази вечер Националният изпълнителен комитет на НФСБ се събира в Бургас, за да обсъди позицията си относно вчерашните оставки. Очаква се късно тази вечер или утре да има резултати от съвещанието на партията, която е част от коалицията \"Обединени патриоти“.\r\r\n                    \r\n                    Лидерът на НФСБ и вицепремиер Валери Симеонов вчера съобщи за \"Фокус“, че оставките на министрите Николай Нанков, Валентин Радев и Ивайло Московски не са съгласувани с партията.\r\nВицепремиерът обясни, че не е чул никакви аргументи за уволненията на 3-мата министри и подчерта, че коалицията отдавна не функционира. Според него това не са оставки, а уволнения. По думите му Бойко Борисов ще оцелее, но не се знае дали и държавата ще оцелее.", "date": "2018.09.01", "title": "Марешки за НФСБ: Никой не се отказва от кокала във властта"}
{"url": "https://www.dnes.bg/notifikacii/2018/09/01/lavrov-nemislima-e-sreshta-na-normandskata-chetvorka.386712", "text": "След убийството на \"президента\" на самообявилата се Донецка народна република (ДНР) Александър Захарченко не може и да става дума за среща на т.нар. нормандска четворка. Това заяви днес пред журналисти руският външен министър Сергей Лавров, съобщиха Ройтерс и ТАСС. \r\n\"В настоящата ситуация е невъзможно да се разговаря за скорошни срещи в нормандския формат, както искат много от нашите западноевропейски партньори\", каза Лавров. Той отбеляза, че Москва все още анализира създалата се \"сериозна ситуация\". \n\n\n\r\nПо думите на руски първи дипломат убийството на Захарченко е провокация на властите в Киев, целяща да подкопае Минските мирни споразумения, които украинските власти и без това не изпълняват.\rНормандската група е съставена от представители на Германия, Русия, Франция и Украйна.\r\nАлександър Захарченко загина на 31 август след експлозия в ресторант в центъра на Донецк. В атентата бе убит неговият телохранител и бяха ранени още 12 човека, някои от които тежко. Правоохранителните органи на ДНР заявиха, че Киев има връзка с покушението, но украинските власти заявиха, че нямат нищо общо. \r\n ", "date": "2018.09.01", "title": "Лавров: Немислима е среща на нормандската четворка "}
{"url": "https://www.dnes.bg/notifikacii/2018/09/01/nad-london-pusnaha-balon-osmivasht-kmeta-sadik-han.386713", "text": "Протестиращи, които искат да свалят кмета на Лондон Садик Хан, пуснаха над Площада на парламента в британската столица огромен балон, на който кметът е изобразен в жълти бикини, предаде Асошиейтед прес.\r\nМалка група протестиращи се бяха събрали, за да видят издигането на балона. Някои носеха тениски с надпис: \"Да направим Лондон отново безопасен\". \r\nСпоред протестиращите Хан не е успял да намали уличната престъпност в британската столица. Акцията е замислена и като упрек към Хан затова, че преди време позволи на недоволни от посещението на американския президент във Великобритания да пуснат огромен балон, изобразяващ Доналд Тръмп като ядосано бебе.\r\nЗа изработването на балона, осмиващ кмета, са били събрани над 58 000 паунда (75 000 долара). Организаторът на акцията Йъни Брюър заяви, че днешният протест е \"реакция\" на балона за Тръмп. \r\"Мисля, че към лидера на свободния свят и най-големия съюзник на Обединеното кралство трябва да се прояви поне малко уважение\", каза той.\r\nХан, първият кмет на Лондон мюсюлманин, нееднократно беше критикуван от Тръмп по отношение на сигурността и престъпността в британската столица.\r\nБикините са препратка към реклама за отслабване с млада жена по жълти бикини, която Хан забранил да бъде поставена в транспортната мрежа на града. Тогава той заяви, че рекламата е унизителна, но според негови опоненти забраната й е била посегателство срещу свободата на словото. (БТА)", "date": "2018.09.01", "title": "Над Лондон: Пуснаха балон, осмиващ кмета Садик Хан "}
{"url": "https://www.dnes.bg/stranata/2018/09/01/eksperiment-na-bulgaria-on-air-nai-chestite-narusheniia-po-pytishtata.386714", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        След серията от тежки катастрофи, екип на Bulgaria ON AIR постави скрита камера на едно от най-натоварените пътни трасета през лятото – Прохода на Републиката (Хаинбоаз), за да провери кои са най-честите нарушения на пътя.\n\r\nРезултатът - за по-малко от половин час камерата засече над 10 опасни ситуации, предпоставки за пътен инцидент, 5-6 неправилни изпреварвания с висока скорост и няколко избегнати на косъм тежки  инциденти.\n\r\nПътят от старата столица до Гурково е и едно от трасетата у нас, където катастрофите са ежедневие. Камерата беше в началото на Прохода, скрита от погледите на преминаващите шофьори на отсечка от пътя, в която изпреварването е забранено с непрекъсната линия.\r\n                    \r\n                    \r\nСпоред повечето от шофьорите във Велико Търново несъборазената скорост, отнемането на предимство и неправилното изпреварване, са най-често срещаните нарушения.\n\r\nСамо до началото на юни в област Велико Търново са санкционирани над 24 000 нарушители. Като от 712 от тях са с отнети шофьорски книжки, а сред тях са открити и рекордьори с неплатени глоби от по 5000 до 10 000 лева.\r\n ", "date": "2018.09.01", "title": "Експеримент на Bulgaria ON AIR: Най-честите нарушения по пътищата"}
{"url": "https://www.dnes.bg/politika/2018/09/01/borisov-obeshta-shte-obsydim-s-kolegite-kandidaturite.386704", "text": "В понеделник ГЕРБ ще обсъди с коалиционните си партньори кандидатурите за новите министри. Това съобщи днес във Варна премиерът Бойко Борисов, който разговаря с участниците в 11-ия летен университет на младежката структура на партията.\n\n\r\nТой посочи, че оставките на министрите са личен акт. След като съм ги поискал, значи има направени пропуски и, за съжаление, имаме 17 загинали, каза премиерът. Борисов добави, че са изпратени пет писма до фирмата да оправи пътя, но когато е имало сигнали, че пътят е опасен, министърът е длъжен ако трябва да стои на пътя и да го предотврати, заяви той. Затова се носи политическа отговорност. \r\r\n                    \r\n                    Премиерът добави, че иска ГЕРБ да е европейска партия и по думите му \"като сме сгрешили и има проблем, ще си понесем отговорността\".\r\n \r\nа оставката на вътрешния министър Валентин Радев, Борисов каза, че начинът, по който е действала полицията на много места, не само в Харманли, е точно това, което не иска да вижда в полицията - невинният да е виновен с вмешателство на партийни лидери.\r\nЗа кандидатурите за нови министри Борисов каза, че има идеи и предложения, и те ще са от ГЕРБ, защото са от тяхната квота по коалиционното споразумение. В отговор на въпрос ще има ли и други промени в кабинета премиерът каза, че има претенции към още министри, но ще говори, когато се съберат с колегите от коалицията.\n\r\n ", "date": "2018.09.01", "title": "Борисов обеща: Ще обсъдим с колегите кандидатурите!"}
{"url": "https://www.dnes.bg/notifikacii/2018/09/01/v-doneck-ubit-e-ne-samo-zaharchenko-a-i-bodigarda-mu.386700", "text": "Освен лидера на проруските сепаратисти в украинската Донецка област Александър Захарченко, при атентата в центъра на Донецк вчера е загинал и неговият бодигард, а още 12 души са били ранени. Това съобщи днес министърът на здравеопазването на самопровъзгласената Донецка народна република Александър Опришченко, цитиран от ТАСС.\n\n\n\r\nТой добави, че петима от пострадалите са настанени в болница без пряка опасност за живота, а на седем е оказана амбулаторна помощ, предаде БТА.\r\nЗахарченко бе убит при взрив в ресторант в центъра на Донецк снощи. Властите в ДНР са задържали няколко заподозрени за убийството, които, според ТАСС, казали, че Киев е причастен към престъплението. По-рано Украинската служба за сигурност отрече да има някакво отношение към атентата в Донецк.\rИзпълняващият длъжността лидер на другата проруска самопровъзгласила се Луганска народна република Леонид Пасечник обяви 3-дневен траур, считано от днес, във връзка с гибелта на Захарченко. А и.д. външният министър на ЛНР Владислав Дейнего заяви, че убийството на лидера на ДНР няма да повлияе на Минските споразумения.\r\n\"Мисля, че няма смисъл да се говори за това. Минските споразумения са единственият инструмент за мирно уреждане (на военния конфликт в Източна Украйна), и това, че един (човек) излезе от строя не означава, че движението напред няма да продължи\", каза той, цитиран от информационния център на ЛНР.", "date": "2018.09.01", "title": "В Донецк: Убит е не само Захарченко, а и бодигарда му"}
{"url": "https://www.dnes.bg/cars/2018/09/01/opasnost-na-pytia-inteligentni-mashini-shte-preduprejdavat-za-ptp.386677", "text": "Интелигентни системи ще предупреждават за инциденти по пътя. Пътни станции за видеонаблюдение ще снимат регистрационни табели, а камери ще наблюдават трафика по магистрала \"Струма\" между Кресна и Крупник. Те трябва да работят и да дават ясно изображение при температура на околната среда от минус 30 до плюс 50 градуса, предаде \r\nОсвен това трябва да имат инфрачервен илюминатор за снимане по тъмно, както и възможност за разпознаване на скорости до 225 км/ч.\n\n\n\r\nТова става ясно от публикуваните приложения към документацията по обществената поръчка за строителство на участъка между Крипник и Кресна на магистрала \"Струма\".\r\r\n                    \r\n                    Дължината на отсечката е 23.6 км. Ще бъдат изградени 7 тунела, 21 виадукта, 4 пътни възела, 12 надлези и подлези. А индикативната стойност на проекта е 875.3 млн. лв.\r\nПредвидено е в лявото платно да има три пътни станции за управление на трафика с разширено съдържание. В тунел \"Св. Неделя\" ще бъде поставена пътна станция за ранно откриване на инциденти в тунели. За обхода на Кресна са предвидени две станции за управление на трафика.\r\nПредвидени са и две пътни станции за метеорологично наблюдение. Те ще събират данни за състоянието на настилката и метеорологичните условия, които ще бъдат изпращани до Централното ниво за обработка от функциите на системата. Основната цел е да се оптимизира пътното поддържане и да се постигне превенция от опасни хлъзгави участъ.и\r\nСтанциите ще събират данни за скоростта и посоката на вятъра, за температурата и влажността на въздуха, обемите на дъжда или снега и състоянието на настилката.\r\nСпоред документите към търга по участъка ще има и електронни табели, които ще казват на шофьорите какво е времето и каква е интензивността на трафика. Чрез послания от букви и знаци табелите ще указват на водачите ограничения като забраната за изпреварване например.\r\nПри възникване на събитие в съобщението трябва да са посочени причината, неговото местоположение и какво може да се направи. Препоръчва се това да става между 4 и 7 думи.\r\nАгенция \"Пътна инфраструктура\" стартира обществените поръчки за определяне на изпълнител за проектиране и строителство на обществените поръчки за определяне на изпълнител за проектиране и строителство на платното за София на АМ \"Струма\", в участъка Кресна-Крупник преди няколко дни. Това е платното в посока Кулата - София, което ще преминава източно от Кресненското дефиле по ново трасе. Обществените поръчки са две, тъй като участъкът е разделен на два лота, за да може на обекта да се работи едновременно и проектът да завърши в срока на оперативната програма - до 2023 г. Дължината на отсечката е 23.6 км. Според идейния проект приблизителната площ на големите мостове е 49 хиляди кв.м, габарите им са 11 и 14 м, а общата дължина - около 3600 .\r\nВ посока от Гърция към България ще има изцяло нов път, който ще преминава източно от Кресненското дефиле. \r\nДължината му е 13.2 км. Ще има две ленти за движение с ширина по 3.5 м., водещи ивици по 0.25 м и два банкета, които ще са широки по 1.5 м. При надлъжен наклон над 4% ще бъде направена и трета лента за товарните автомобили. Прогнозната стойност на строителството е 444.8 млн. лв.\r\nДостъпът до трасето ще бъде осигурен през 3 пътни възела: \"Полето\", който ще свързва трафика от посока Кулата до селата Брежани и ПОлето, както и включване в магистралата в посока София.\r\nПътен възел \"Мечкул\" ще осигурява достъпа от посока Кулата до селата Мечкул и Брежани, както и включване в аутобана към София.\r\nНатам ще може да се минава и през пътен възел \"Стара Кресна\".Той ще послужи на пътуващите от Кулата да стигнат до селата Стара Кресна и Ощава.\r\nВ този участък ще бъдат построени 3 тунела - \"Симитли\" с дължина 211 м., \"Ракитна\" - 1135 м. и \"Стара Кресна\" - 1052 м. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т.н. Ще бъдат изградени 10 виадукта с обща дължина 3.5 км, както и 3 броя надлези и подлези.\r\nДругият е с дължина 10.4 км. Това е участъкът от лявото платно на автомагистралата в посока Гърция. В този лот е включен и обходният път на Кресна, който е 5.5 км. Габаритът на пътя е като този на новото трасе в обратна посока. При обходния път на Кресна ще бъде изградена площадка за краткосрочен отдих, която ще бъде с електричество, вода и канализация. От площадката ще има и връзка с населеното място.\r\nПредвидени са и четири тунела - \"Тисата с дължина 171 м, \"Света Неделя\" - 1.3 км, тунел \"Кресна 1\" - 358 м и \"Кресна 2\" - 230 м. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т.н. В участъка ще има 11 виадукта с приблизителна дължина 5 км, както и 9 надлеза и подлези. Чрез пътен възел \"Кресна\" ще се осигурява достъпът в посока Кулата, София.\r\nИндикативната стойност за изпълнението е 430 525 209 лв. Срокът за изпълнение на всяка от обществените поръчки е 1556 дни и включва времето за проектиране и строителство.", "date": "2018.09.01", "title": "Опасност на пътя: Интелигентни машини ще предупреждават за ПТП"}
{"url": "https://www.dnes.bg/sofia/2018/09/01/poreden-stroej-poreden-protest-tozi-pyt-v-ovcha-kupel.386679", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Поредно разрешително за строеж на блок изкара на протест жители на столичния квартал \"Овча купел\", предаде Bulgaria ON AIR.\n\r\nХората вече подготвят подписка, тъй като според тях новата сграда е прекалено близо до техния имот. От вчера на строителната площадка започнало и пробиване, което създало силни вибрации в района, мотивират се още хората.\n\r\nПреди няколко месеца градинката пред един от блоковете в \"Овча купел\" е оградена, а съседите с изненада научават причината – започва строителството на 8-етажен жилищен блок с подземен паркинг и магазини.\r\n                    \r\n                    \r\nХората твърдят, че не са били известени, но чашата на търпението преляла вчера, когато строителят започнал да пробива. Изплашени, че силните вибрации ще доведат до напукване на блока, в който живеят, хората спешно подават сигнал. Проверката е извършена днес със становище, че опасност няма.\r\nОт Районната община пък заявиха, че машината, която е предизвикала вибрациите, вече си е свършила работата.\n\r\nХората се притесняват също така, че новата жилищна сграда е прекалено близо до техните тераси. От общината обаче го определиха като напълно неоснователно, тъй като ако разстоянията, които строителят е посочил в проекта, не са спазени, разрешително за строеж изобщо нямало да се издаде.\n\r\nНо все пак признаха – преди да бъде реституиран, теренът е бил предвиден за детска градина.\n\r\n ", "date": "2018.09.01", "title": "Пореден строеж, пореден протест: Този път в \"Овча купел\""}
{"url": "https://www.dnes.bg/rusia/2018/09/01/chovek-zagina-a-18-sa-raneni-pri-incident-sys-samolet-v-sochi.386684", "text": "Един човек е починал, а 18 души са пострадали при инцидент със самолет на летището в Сочи, съобщи ТАСС, като се позова на спешните служби.\r\nПочиналият мъж не е бил на борда, той е бил служител на летището, починал е от сърдечен удар при транспортирането в болница.\r\nСамолетът на авиокомпания \"ЮТеър\", изпълняващ полет от Москва до Сочи, при кацането излязъл извън пистата и се запалил, а 166 пасажери били евакуирани. Сътрудници на Следствения комитет на Русия са започнали проверка.\n\r\nСред пострадалите са и три деца. По данни на министерството на извънредните ситуации, Боинг 737-800 на авиокомпания \"ЮТеър\", пристигнал от Москва, при кацането е излязъл от пистата и се хлъзнал в река, при което било разрушено крилото и колесникът му и се запалил левият двигател. В резултат от избухналия пожар е изгоряло лявото крило и била повредена носовата част.\r\r\n                    \r\n                    На борда имало 164 пътници и шестчленен екипаж, които са евакуирани, уточни авиокомпанията. В района на летището преди кацането е имало гръмотевична буря с проливен дъжд и силен вятър с пориви до 23 м/сек, съобщи метеорологичната служба.\r\nЮжната транспортна прокуратура в Ростов на Дон е започнала разследване на инцидента, предаде БТА. Представител на местните спешни служби уточни пред ТАСС, че първоначално са били хоспитализирани 11 пострадали, от които сега остават в болница четирима.", "date": "2018.09.01", "title": "Човек загина, а 18 са ранени при инцидент със самолет в Сочи"}
{"url": "https://www.dnes.bg/snimka-na-denia/2018/09/01/oshte-stava-za-more-moje-da-prevali-na-zapad.386680", "text": "Днес ще бъде слънчево, с временни увеличения на облачността в следобедните часове. Само на отделни места в крайните западни райони ще превали. Ще духа слаб, в Източна България и Дунавската равнина - до умерен, вятър от изток-североизток. Максималните температури ще са между 29 и 34 градуса, предаде БТА.\r\nНад Черноморието ще бъде слънчево. Ще духа слаб до умерен североизточен вятър. Максималните температури ще са между 28 и 32 градуса. Температурата на морската вода е 26-27 градуса. Вълнението на морето ще бъде 2 бала.\r\nНад планините ще бъде предимно слънчево.\r\nВ следобедните часове ще се развива купеста облачност и само на отделни места в западните масиви ще има краткотрайни валежи. Ще духа слаб до умерен източен вятър. Максималната температура на височина 1200 метра ще е около 24 градуса, на 2000 метра - около 17 градуса.\rАтмосферното налягане ще се задържи без съществена промяна - ще е малко по-високо от средното за месеца.\r\nВ неделя ще бъде предимно слънчево. Вятърът в Източна България ще бъде от изток-североизток, предимно слаб. Максималните температури ще са между 29 и 34 градуса.\r\nВ началото на следващата седмица ще се задържи предимно слънчево и все още с високи температури. Ще се усили вятърът от изток-североизток. Късно привечер в понеделник над западните райони ще се развие купесто-дъждовна облачност и в отделни райони ще превали и прегърми.", "date": "2018.09.01", "title": "Още става за море! Може да превали на запад"}
{"url": "https://www.dnes.bg/sofia/2018/09/01/zatvariat-stolichni-ulici-kyde-sa-remontite.386683", "text": "\r\nПродължават ремонтите на столични улици. От 00.00 часа на 1 септември до 24.00 часа на 10 септември се забранява влизането на пътни превозни средства по ул. \"Източна тангента\" в участъка от кръстовището с ул. \"Мими Балканска\" до кръговото кръстовище при бул. \"Христофор Колумб\", съобщиха от Столична община.\n\r\nКлючовите ремонти в София трябва да приключат до 15 септември\r\n \r\nЗаради рехабилитация на бул. \"Арсеналски\" в участъка от бул. \"Черни връх\" до бул. \"Петко Каравелов\" се забранява влизането на превозни средства, престоят и паркирането, както следва:\r\n \r\n- от 00.00 часа на 3 септември до 24.00 часа на 5 септември по южната половина от пътното платно на бул. \"Арсеналски\", в участъка от ул. \"Богатица\" до бул. \"Черни връх\", като се осигури преминаването през кръстовищата при ул. \"Милевска планина\", ул. \"Борис Пожаров\", ул. \"Църноок\", ул. \"Никола Козлев\", ул. \"Зорница\" и се осигури ползването на спирка с код 1345 \"ПК СПАРТАК\" по маршрута на автобусна линия № 102;\r\n \r\n- от 00.00 часа на 6 септември до 24.00 часа на 9 септември по южната половина от пътното платно на бул. \"Арсеналски\", в участъка от ул. \"Богатица\" до бул. \"Черни връх\", включително и през кръстовищата при ул. \"Милевска планина\", ул. \"Борис Пожаров\", ул. \"Църноок\", ул. \"Никола Козлев\" и ул. \"Зорница\".\r\n                    \r\n                    \r\nПо-малко 10% от ремонтите в София са изпълнени от фирма \"Трейс\"\r\n \r\nОт 00.00 часа на 3 септември до 24.00 часа на 9 септември се закриват местата за почасово платено паркиране и изместване на местата за платено паркиране \"служебен абонамент\".\n\r\n От 00.00 часа на 6 септември до 24.00 часа на 9 септември се измества автобусна спирка с код 1345 \"ПК СПАРТАК\" на бул. \"Арсеналски\" (за автобусна линия №102), успоредно на съществуващото й положение в активната лента за движение, в посока бул. \"Черни връх\".", "date": "2018.09.01", "title": "Затварят столични улици. Къде са ремонтите?"}
{"url": "https://www.dnes.bg/kino/2018/09/01/leidi-gaga-pod-ryka-s-bradli-kupyr-vyv-veneciia.386685", "text": "Певицата Лейди Гага наелектризира публиката на кинофестивала във Венеция, където филмът с нейно участие \"Роди се звезда\" беше показан извън конкурсната програма, предадоха световните информационни агенции.\r\nДесетки фенове чакаха попзвездата за премиерата. Тя пристигна много впечатляващо с корабче-такси от акажу, хванала под ръка режисьора Брадли Купър, предаде БТА.\r\nВъв филма известната с ексцентричността си звезда играе почти без грим. Тя призна на пресконференцията, че е успяла да изпълни мечтата си \"да стане пълноценна актриса\".\r\n\"Винаги съм обичала трансформациите, да сменям кожата си и персонажите. Това е част от моето изкуство, от моята музика. Най-невероятното в тази авантюра с Брадли, е че той поиска да ме види без грим\" - каза Лейди Гага, чието истинско име е Стефани Джерманота.\r\r\n                    \r\n                    Брадли Купър, за когото филмът е режисьорски дебют, заяви, че веднага са си допаднали с лейди гага.\r\n\"Ще излъжа, ако кажа, че не бях притеснен. Когато видиш изпълнител от този калибър да се държи с теб като с равен, това те прави по-силен\", призна той.\r\nЛейди Гага и Брадли Купър са съавтори на песните и и пеят наживо във филма. Брадли Купър е взимал уроци по китара, пиано и пеене, за да се подготви за ролята. Лейди Гага спечели награда \"Златен глобус\" през 2016 г. за участието си в сериала \"Зловеща семейна история\".", "date": "2018.09.01", "title": "Лейди Гага под ръка с Брадли Купър във Венеция"}
{"url": "https://www.dnes.bg/notifikacii/2018/09/01/syd-v-braziliia-blokira-meracite-na-lula-da-silva.386686", "text": "Висшият електорален съд на Бразилия забрани на намиращия се в  затвора бивш президент Луиз Инасио Лула да Силва да се кандидатира на  президентските избори на 7 октомври поради присъдата му за корупция.\r\nНа заседание на съда, което продължи до ранните часове на деня,  съдиите решиха с шест гласа срещу един, че бившият президент няма право  да се кандидатира, предаде Асошиейтед прес. Неговата Партия на трудещите  се заяви, че ще обжалва решението във Върховния съд, но практически  няма шанс да успее. Очакваното решение на избирателния съд остави  надпреварата без ясен фаворит.\n\r\nЛула да Силва остава най-популярният бразилски политик, ползващ се с  подкрепата 39 процента от избирателите според социологическите  проучвания, с голяма преднина пред съперниците си. Най-близкият от тях,  кандидатът на крайната десница Жаир Болсонаро, разполага с 19 процента.\rВъпреки че бившият президент излежава 12-годишна присъда по  обвинения в корупция, неговата Партия на трудещите го регистрира като  кандидат, като заяви, че той е невинен. Лула да Силва няма право да се  кандидатира за публичен пост по силата на закона \"Чиста държава\", който  забранява участието на кандидати, ако техните присъди са потвърдени от  апелативна инстанция, предаде БТА.\r\nСъдията от Върховния съд Луиз Роберто Барозу, който даде първия глас  против кандидатурата на бившия пхрезидент, заяви, че Партията на  трудещите се трябва да смени своя кандидат в срок от 10 дни. Очаква се  нейният кандидат за вицепрезидент Фернандо Адад да оглави листата.\r\nСъдът  освен това постанови, че Лула да Силва няма право да се явява в  предизборните телевизионни и радиореклами, докато листата не бъде  променена официално. Предишния ден съдът отхвърли молбата на опоненти на  бившия президент името му да бъде изключено от изследванията на  общественото мнение.", "date": "2018.09.01", "title": "Съд в Бразилия блокира мераците на Лула да Силва"}
{"url": "https://www.dnes.bg/akoshtete-vqrvaite/2018/09/01/decata-rodeni-prez-septemvri-ambiciozni-i-uspeshni.386609", "text": "Септември е един прекрасен месец, в който оказва се, са родени невероятни бебета, превръщащи се по-нататък в живота си в чудесни личности.\r\nОт рубриката на Az-jenata.bg ще ви разкажем някои наистина забележителни факти за особеностите на техния характер и физика.\r\nПовечето хора са родени през септември\r\nСептември е месецът, в който са родени повечето хора на планетата. Това вероятно означава, че родителите им са били доста интимно настроени точно около коледните и новогодишните празници.\r\n\r\r\n                    \r\n                    Обикновено децата, родени в месеца, в който започва и учебната година, са най-големите в класа. Това предполага и по-добро развитие на умствените им способности за възрастта им, следователно по-високи резултати в учебния процес.\r\n\r\nИзследване на учени от Университета в Чикаго откриват, че е по-вероятно родените през септември хора да доживеят столетие или възраст, близка до тази цифра за разлика от всички останали. Изследователите предполагат, че това е свързано със сезонните и витаминни дефицити през останалите месеци от годината.\r\n", "date": "2018.09.01", "title": "Децата родени през септември – амбициозни и успешни! "}
{"url": "https://www.dnes.bg/politika/2018/09/01/ostavkite-na-ministrite-s-edin-kurshum-niakolko-3-zaeka.386687", "text": "Оставките на тримата министри - Ивайло Московски, Валентин Радев и Николай Нанков, в кабинета \"Борисов 3\" е само 10% от работата, коментира проф. Михаил Константинов зо .\r\nВластта показа, че иска нещо да направи, а дали може и дали ще намери политическа воля да го стори, тепърве ще видим, уточни още той.\r\nСпоред него, добра политическа заявка са тези оставки, но много далече от очакванията на хората. А те искат решителни действия не само по отношение на пътна безопасност, но и по други забатачени проблеми у нас.\r\nКонстантинов припомни, че през месеца са се случили общо шест крайно неприятни събития, разтърсили държавата и те са индикатор, че някакви неща са затлачени и решително трябва да се оправят.\r\r\n                    \r\n                    \"Не искам да си представям какво щеше да стане, ако беше паднал някакъв мост и бяха загинали 40 души! Според мен щеше да настане истинска революция и правилно!, обобщи той.\n\n\n\r\nСпоред него оставките на министрите е, че не са координирали добре дейностите си. \"С това се показва на народа, че напълно невинни в тази история няма. Всеки носи вината си\", каза още Константинов.\n\r\nСпоред Димитър Ганев, експерт в изследователски център \"Тренд\", при такива тежки инциденти на пътя, като този в Своге, вината и искането за справедливост се насочват към конкретно лице - шофьор или нарушител на правилата на пътя, предизвикал трагедията. Именно този случай не се вписва в познатат ни рамка.\r\nЗа шофьора почти не се говори, а основният фокус е към изпълнителите на ремонта на пътя и държавните органи, отговарящи за контрола над изпълнението.\r\nПо думите на Ганев, това точно е позволило на опозицията да насочи критиките си директно към властта, а социалното напрежение да се прехвърля към управляващите.\r\nСпоред него, трите оставки за пореден път демонстрират типичния стил на Борисов да сваля напрежение с поемане на политическа отговорност чрез оставка на отговорни лица.\r\n\"Особеното на последните рокадие, че чрез тях Борисов решава в пакет трупани напрежения от месеци, използвайки като повод трагедията около Своге. Или по друг начин казано - с един куршум няколко заека в опит новият политически сезон да се отърси от тежестите на стария\", каза още Ганев.", "date": "2018.09.01", "title": "Оставките на министрите – с един куршум няколко (3) заека!"}
{"url": "https://www.dnes.bg/obrazovanie/2018/09/01/ima-li-narushenie-v-uchilishteto-na-ana-mariia-glas-v-pustinia.386682", "text": "Майка на дете с аутизъм, претърпяло насилие в училище, събира пари, за да го изпрати на лечение в чужбина.\r\nСлучаят с Ана-Мария е от 2014 г. Тогава родителите  й алармираха, че момичето е станало жертва на сексуално посегателство от страна на учител. По това време момичето беше ученичка в 6-и клас в помощно училище в София. Майка й Радосвета Николова разказа, че е взела дъщеря си без бельо от училище. По случая започна разследване.  \n\n\n\r\n\"Делото обаче беше прекратено. Всички събрани документи и доказателства за нарушения в училището останаха глас в пустиня\", каза пред Нова тв Радосвета. Жената е категорична, че състоянието на дъщеря й се е влошило изключително много след случая с посегателството.\r\r\n                    \r\n                    \"Почти година и половина отказваше да излезе от вкъщи, засили се автоагресията й, появи се и желание да напада хора, особено мъже\", споделя майката.\r\nОт година насам тя води кореспонденция с различни клиники в САЩ, които заявили, че могат да помогнат на Ана-Мария. Семейството дори пътувало отвъд Океана за едноседмична програма, която струвала 3500 долара. \r\nАмерикански специалисти от две клиники във Вашингтон се съгласили да изготвят обща програма за подобрение състоянието на момичето.\n\r\n\"Въпросните болници са най-добрите в поведенческа терапия на аутисти. За завършване на лечението са ни необходими 30 000 долара\", казва Радосвета. Към момента, чрез кампания в социалните мрежи, са дарени 5300 лева.\n\r\nАна-Мария трябва да започне 8-седмичната програма през ноември. Ако желаете да помогнете за лечението й, може да преведете средства по следната банкова сметка:\n\r\n\"Първа инвестиционна банка\" АД\n\r\nIBAN: BG29FINV91501316792743\n\r\nBIC: FINVBGSF\n\r\nТитуляр: Ана-Мария Росенова Симеонова", "date": "2018.09.01", "title": "Има ли нарушение в училището на Ана-Мария? Глас в пустиня!"}
{"url": "https://www.dnes.bg/televizia/2018/09/01/kalina-malina-detskite-piureta-i-pisheshtata-mashina.386639", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТази събота в семейното предаване на телевизия  - \"Фамилно\" гостува внукът на известната детска писателка Калина Малина, автор на романа \"Златно сърце\" и на множество детски стихотворения.\n\r\nАнтон Митов е потомък и на няколко известни българи, чиято фамилия носи – художниците Антон Митов и Борис Митов, и литературният и театрален критик Д. Б. Митов, който е и съпруг на Райна Иванова Радева – Митова, станала известна с псевдонима Калина Малина.\n\r\nАнтон Митов разказа, че баба му се подписвала като авторка с около 20 псевдонима. Но един ден на Орлов мост срещнала Дора Габе, с която била приятелка, и тя й казала: \"Появила се е някакво нова страхотна детска писателка – Калина Малина!..\"\r\n                    \r\n                    \r\nДора Габе не занела, че зад това име стои Райна. И така Райна Митова избрала за постоянно псевдонима Калина Малина.\r\n\"Когато на 60 години се натрови с някакво месо, тя спря да яде месо, употребяваше само детски пюрета и зеленчуци и може би това й помогна да доживее до 80\", разказва още Митов.\n\r\nМалко известен е фактът, че Калина Малина е един от основателите на трезвото движение в чужбина, допълва нейният внук.\r\nДетската писателка обичала да стои на балкона, точно по времето, когато другите си почиват следобед – между 2 и 4, и пишела на пишеща машина, което било изпитание за всичките й съседи.\r\n\"Фамилно\" започва в 10:30 ч. по телевизия Bulgaria ON AIR.", "date": "2018.09.01", "title": "Калина Малина, детските пюрета и пишещата машина "}
{"url": "https://www.dnes.bg/obshtestvo/2018/09/01/simeonovden-e-ne-se-dava-nishto-na-zaem.386689", "text": "На 1 септември православната църквата отбелязва Симеоновден. Християнският празник в чест на св. Симеон Стълпник и неговата майка Св. Марта. \r\nНа този ден имен ден празнуват: Симеон, Симеона, Симон, Симона, Симо, Сима, Симана, Мона, Марта.\n\r\nСимеоновден се счита за земеделската нова година, когато започват есенната оран и сеитба и събирането на орехи.\n\r\nНародните обичаи повеляват сутринта на 1 септември жените да замесят пшеничено тесто и да направят питки, с които захранват ритуално воловете и биволите, с които ще се оре. Приготвят се и малки кравайчета, които се нанизват на рогата им.\n\r\nОрачите и сеячите са облечени празнично, а жените обикалят около тях и ръсят жар, за да е спорна работата. След изораването на първата бразда обредната пита се разчупва на четири части едното парче се хвърля на изток, второто се дава на воловете, третото се заравя в нивата, а четвъртото се изяжда от стопанина.\r\n                    \r\n                    \r\nНародната традиция изисква на Симеоновден да не се дава назаем и да не се изнася нищо от къщата, за да не \"излезе берекетът от дома\". Не се готви, не се пере и простира. \r\nГледа се кой ще дойде в къщата - ако е добър, реколтата ще е плодовита. По същия начин и орачът, отивайки към нивата, смята, че ако срещне човек с \"пълно\", житото ще роди много зърно.", "date": "2018.09.01", "title": "Симеоновден е. Не се дава нищо на заем!"}
{"url": "https://www.dnes.bg/stranata/2018/09/01/ptp-predizvika-verijna-katastrofa-na-am-trakiia.386694", "text": "На 105 км на АМ \"Тракия и в двете посоки се е образувало задръстване, заради пътно транспортно произшествие, съобщава \"Фокус\".\r\nСпоред очевидец, лек автомобил е скъсал мантинелата между двете платна за движение и в момента заема пътното платно в насрещното.\r\nСлед първоначалната катастрофа са станали две верижни ПТП-та. \"След първата катастрофа водач на турски ТИР е намалил скоростта, за да избегне удар, но в задната част на камиона са се ударили последователно три турски леки автомобила.\r\nОт другата страна имаме три или четири автомобила, които са намалили скоростта или са спрели, за да видят какво се случва и са се ударили.\", коментира Мирослав Стоянов - говорител на МВР - Пазарджик. Според Нова тв, има четирима ранени.\r\r\n                    \r\n                    \"Голям проблем са хората, които любопитстват, за да видят какво се случва и на практика стават причина за нови проблеми. Движението е затруднено, регулира се от екипи на \"Потна полиция\", ако се наложи то ще бъде отбито, но за сега няма такава необходимост\", допълни Стоянов.", "date": "2018.09.01", "title": "ПТП предизвика верижна катастрофа на АМ \"Тракия\""}
{"url": "https://www.dnes.bg/mish-mash/2018/09/01/receptata-dnes-pile-s-brokoli-i-beshamel-ot-karfiol.386659", "text": "Тази рецепта е за онези от вас, които обичат да експериментират, тя е подходяща за спазващите ниско-въглехидратен режим на хранене, а също и за тези, които избягват глутена.\r\n \r\nПиле с броколи звучи съвсем обикновено, но бешамел от карфиол сигурно ви звучи странно. Гарантираме ви, че ако не знаете, че не е истински бешамел, няма да усетите разлика.\r\n \r\nВкусът на броколите замаскира аромата на карфиол, а консистенцията е точно, като на класическият бешамел приготвен с брашно и мляко.\r\n \r\n\r\n \r\n1 глава карфиол\r\n500 гр. пилешко бонфиле\r\n2 пакета замразени броколи\r\n100 гр.масло\r\n100 гр. сирене Чедър(може да се замени и с кашкавал)\r\nсол, черен пипер\r\n1 с.л хранителна мая(по желание) \r\n \r\nПърво сваряваме карфиола докато омекне, изваждаме го от водата, но запазваме част от нея.В блендер пюрираме свареният карфиол подправен със сол и черен пипер и по желание 1 с.л неактивна хранителна мая, която му придава лек привкус на сирене.\r\n \r\nАко сместа е прекалено гъста добавяме малко от водата, в която сме сварили карфиола. Консистенцията трябва да е гладка и кремообразна.\r\n \r\nВ тиган загряваме маслото и запържваме пилешкото месо нарязано на късчета, след като се запържи месото, добавяме броколите, посоляваме и задушаваме до омекване на броколите.\r\n \r\nМахаме от котлона и заливаме с бешамела, разбъркваме добре. Поръсваме обилно с настърган Чедър или кашкавал. Запичаме във фурната за около 30 минути. Надяваме се да сме предизвикали вашето любопитство и да пробвате тази лесна, здравословна и много вкусна рецепта.\r\n \r\nИзточник: \r\n \r\n\r\n \r\n \r\n ", "date": "2018.09.01", "title": "Рецептата Днес: Пиле с броколи и бешамел от карфиол"}
{"url": "https://www.dnes.bg/eu/2018/09/01/8-raneni-sled-eksploziia-i-pojar-v-rafineriia-v-iujna-germaniia.386697", "text": "Най-малко осем души са ранени тази сутрин след експлозия и последващ пожар в петролна рафинерия край град Инголщат в Южна Германия, предаде Франс прес, цитирайки местната полиция, предаде БТА.\r\nНаредена е евакуацията на около 1800 жители, намиращи се в района на рафинерията като превантивна мярка поради гъстия черен дим от пожара. Те са настанени в училищни сгради далече от зоната на бедствието.\r\nЖителите на район с радиус 20 км от рафинерията бяха призовани да държат прозорците си затворени поради дима.\r\nТрима от пострадалите със \"средни или тежки наранявания\" са хоспитализирани, каза полицейският говорител.\r\nЕксплозията е станала в района на производствения сектор за газ и втечнен газ на компанията Байернойл в 5:30 ч. сутринта. Около 200 пожарникари са мобилизирани за борба с огъня. Причината за взрива засега не е изяснена.", "date": "2018.09.01", "title": "8 ранени след експлозия и пожар в рафинерия в Южна Германия"}
{"url": "https://www.dnes.bg/politika/2018/09/01/cvetanov-za-ostavkite-ponasiame-politicheska-otgovornost.386698", "text": "По принцип министрите, които подадоха оставките си, са от квотата на  ГЕРБ и сами разбирате, че ние по никакъв начин не казваме, че носят  вина. Това заяви днес във Варна председателят на ПГ на ГЕРБ и  зам.-председател на партията Цветан Цветанов, който участва в 11-ия  университет на младежката структура на формацията.\r\nТой допълни, че ще дискутират с коалиционните партньори възможните  номинации. Цветанов каза, че партията винаги е заявявала, че за нея  властта не е привилегия, а отговорност, и когато застанеш и обясниш защо  подаваш оставката си, трябва да бъде възприето.\n\n\n\r\nУправлението в момента е на ГЕРБ и коалиционните ни партньори, каза  Цветанов. Той допълни, че когато си в политиката и на високите позиции в  изпълнителната власт, трябва да можеш да понесеш и политическа  отговорности. Той допълни, че насреща си имат опозиция, която започва да  дава морални оценки, а самата тя не може да излезе от това, което е  създала като модел през всичките тези години, когато са участвали във  властта. Цветанов обясни, че партия ГЕРБ е много по-различна от  опонентите си, защото в БСП носене на политическа отговорност няма. \r\r\n                    \r\n                    Удобно в момента за БСП е, че успяха по някакъв начин да се отклонят  от една тема и тук е моментът да попитам президента Румен Радев как  така той дава една оценка на едните събития и дава съвсем различна,  противоречаща на оценката, която дава за Своге, за инцидента с неговия  баща, заяви Цветанов. В отговор на въпрос, че според президента това е  раздухано от институциите, той попита - раздухано ли е от институциите,  ако виновният човек е изкаран невинен. Според него за всички е ясно, че  навлизащият автомобил, управляван от бащата на президента, е отнел  предимството на триколката. Цветанов запита какво щяхме да обясняваме  днес, ако човекът от триколката беше загинал. За мен девет дни да  мълчиш, ти да си информиран от своя баща и да правиш всичко възможно да  покриеш този скандал, извинявайте, това ли е президентът на страната,  това ли е главнокомандващият, на когото ние всички разчитаме да бъде  моралният стожер, заяви зам.-председателят на ГЕРБ. \r\nЦветанов каза още, че има много ясно разписани правила в  коалиционното споразумение между ГЕРБ и \"Обединените патриоти\". Това  беше единствената възможна коалиция, която можеше да изведе страната в  правилната посока. Той призна, че с колегите от \"Обединени патриоти\" на  моменти имат много тежки противоречия, но когато извеждат България над  всичко, имат необходимия консенсус. Цветанов каза, че за да се гласуват  персоналните промени трябва да има разговор и съгласие.\r\nВ отговор на въпрос Цветанов каза, че не би приел номинация за  вътрешен министър. Отговорността, която нося, и при тази опозиция в  парламента, смятам, че трябва да бъдем отговорни и трябва всеки да тежи  на мястото си, каза той, цитиран от БТА.", "date": "2018.09.01", "title": "Цветанов за оставките: Понасяме политическа отговорност"}
{"url": "https://www.dnes.bg/cars/2018/09/01/chisto-i-prosto-kolite-zamyrsiteli-s-po-visoki-danyci.386688", "text": "От догодина всички автомобили до 3.5 тона да се облагат от нова концепция, предлагат от финансовото министерство с поправки в Закона за местните данъци и такси. Формулата за изчисляване на данъка вече ще включва два компонента: имуществен и екологичен. Така коли, които замърсяват околната среда, ще плащат по-висок налог от останалите, обяснява .\r\nИмущественият компонент както досега, ще отчита мощността и годината на производство, а екологичният - категорията според стандартите Евро. От досегашната таблица за мощностите до 37 и до 55 kW са обединени в една до 55 kW. Добавени са два нови диапазона - за най-мощните коли между 150 kW и 245 kW и над 245 kW.\r\r\n                    \r\n                    Екологичният компонент ще бъде коригиращ коефициент към размера на данъка. Той трябва да гарантира по-нисък данък за коли със стандарт Евро 4 и нагоре и по-висок за такива, които са със същата мощност, но нямат екологичен стандарт или той е по-нисък от Евро 4.\r\nТова означава, че за автомобил над 110 kW и на възраст над 10 години, каквито са повечето автомобили, сегашният данък от 380-480 лв. в зависимост от вида на двигателя, годината на производство и това кой е екологичният му стандарт, както и от общината, в която е регистриран, може да падне с между 50 и 200 лв. Ако е под Евро 3, данъкът ще се вдига рязко, ако е над Евро 4, той ще намалява значително.\r\nТъй като се увеличават диапазоните за облагане по скалата за новите автомобили, реално това ще намали влиянието на екологичната компонента. Най-чувствително ще усетят по-нисък данък собствениците на среден клас коли на възраст 10-15 години.\r\nЗаради новият начин на изчисляване досегашната отстъпка за катализатор на автомобила отпада. Така едновременно със стимулирането на по-нови и чисти автомобили , ще се пресекат и измамите с катализатори, смятат от финансовото министерство.\r\nПредложено е и да отпадне лимитиращата граница от 74 kW за ползване на данъчни облекчения за автомобилите. Така реално с коефициента за екологична категория се дава възможност за ползване на данъчно облекчение за всички автомобили с категория равна на или по-висока от Евро 4, независимо от мощността. Товарните автомобили, които имат аналози и като леки коли ще се облагат с еднакъв данък.", "date": "2018.09.01", "title": "Чисто и просто: Колите – замърсители с по-високи данъци!"}
{"url": "https://www.dnes.bg/eu/2018/09/01/seks-uslugite-pechelivsh-biznes-pylen-sys-zloupotrebi.386693", "text": "В Испания започна остър дебат за правния статут на проституцията, след като подчертано феминисткото правителство откри с притеснение, че е одобрило първия в страната профсъюз на предоставящите секс услуги, предаде Асошиейтед прес.\r\nСред групите за защита на правата на жените и политиците отдавна съществуват различни мнения дали легализирането на проституцията, която в момента не е законна, но се толерира, ще изведе от \"сенчестата икономика\" един печеливш и широкоразпространен бизнес, който често е придружаван от злоупотреби с работещите.\n\r\nВ Испания проституцията се толерира, но не е регулирана. Не е предвидено наказание за предлагането на платени сексуални услуги, стига това да не се извършва на публично място. Вместо това законите се фокусират върху борба с трафика на хора, предаде БТА.\r\r\n                    \r\n                    Но тази седмица се появиха новини, че организацията на работещите в секс индустрията ОТРАС е получила официално позволение да стане профсъюз. Мнозина сметнаха това за промяна на политиката на управляващата Социалистическа партия и опит за узаконяване на проституцията, обаче министърката на труда Магдалена Валерио заяви, че е била заблудена и изрази изненада, че нейното министерство е дало подобно разрешение.\r\nВалерио подчерта, че документите за регистриране са били технически коректни, но добави, че правителството \"няма да подкрепи създаването на профсъюз за една незаконна дейност, нарушаваща основните права на мъже и жени, които поради бедност или други обстоятелства предоставят телата си на други, за да ги малтретират\".\r\nПремиерът Педро Санчес заяви в туит, че неговото феминистко правителство не планира да подкрепи която и да било организация, извършваща нелегална дейност, и вместо това предпочита премахването на проституцията.\r\nОтнемането на регистрацията обаче ще изисква испанското правителство да заведе дело, защото решението за нея вече е било публикувано в испанския \"Държавен вестник\".\r\nКонча Борел, генерална секретарка на ОТРАС, отправи критики срещу правителството, което \"се прикрива зад завесата на белия хетеросексуален буржоазен феминизъм, за да представи като нещо отвратително опита да се дадат трудови права на бедна и заклеймявана група хора\". \"За нас това е въпрос на справедливост\", добави тя в Барселона.", "date": "2018.09.01", "title": "Секс услугите – печеливш бизнес, пълен със злоупотреби!"}
{"url": "https://www.dnes.bg/stranata/2018/09/01/wizz-air-spira-poleti-ot-sofiia-do-varna.386692", "text": "Wizz Air спира полети от София до Варна от октомври. \r\nКомпанията е направила нова оценка на маршрута София-Варна и засега няма планове за връщането му през 2019 г, съобщиха .\r\nПътниците с резервации вече са информирани и им е предоставена възможност да изберат алтернативен полет от графика на авио превозвача, да им бъде изцяло възстановена платената сума или да получат 120% от първоначално платената тарифа в своя Wizz акаунт, който ще използват за бъдещи резервации.", "date": "2018.09.01", "title": "Wizz Air спира полети от София до Варна "}
{"url": "https://www.dnes.bg/politika/2018/09/01/borisov-pokazvame-kak-se-pazi-granicata-na-es.386699", "text": "България и Турция на практика показват как се пази границата на ЕС, заяви премиерът Бойко Борисов във Варна, предаде \"Фокус\".\r\n\"Натискът, особено през летните месеци, е голям. Огромни усилия струва това на държавата, на мен самия. Виждате как цели държави с мощна икономика се тресат, предизвикват се катаклизми, каквито никога не сме очаквали. Затова България може да бъде модел. Веднъж със запазването правата на човека, което винаги сме извеждали в култ. Втори път с изнесени центрове извън ЕС чрез споразумение, каквото след срещата във Варна между Доналд Туск, Жан-Клод Юнкер и президента Ердоган, със санкцията на ЕС, показа, че едно изключелно работещо споразумение. Само днес имаме над 150 мигранти, които от Гърция и Турция са задържани от нашите славни граничари и военни\", коментира той.\r\r\n                    \r\n                    Министър-председателят Бойко Борисов инспектира строителните и  ремонтните дейности на инфраструктурни проекти във Варна, съобщиха от  правителствената пресслужба.\r\nЗаедно с кмета на града Иван Портних, премиерът е проверил работата  при пробива на бул. \"Сливница\". Правителството е отпуснало 4,5 млн. лева  за проекта, като с реализирането му ще бъде осигурен бърз достъп до  автомагистрала \"Хемус\". Вече са изградени битовата канализация, както и  телекомуникационната мрежа. Основата на едното пътно платно вече е  готова, поставени са бордюри и частично асфалтиране. Ремонтът на  съществуващата част от булеварда се финансира по ОП \"Региони в растеж\".\r\nПремиерът Борисов е инспектирал и строителните работи на бул. \"Васил  Левски\", който е най-големият инфраструктурен проект в града. За  изграждането на новото трасе от ул. \"Подвис\" до ул. \"Девня\"  правителството е отпуснало 80,5 млн. лева.\r\nСлед завършването на  булеварда ефектът ще бъде облекчаване на движението в града, намаляване  на задръстванията, извеждане на трафика извън централната градска зона,  както и бърза връзка от летището към курортите, се отбелязва в  съобщението, в което се добавя, че работата по инфраструктурните проекти  се изпълнява по график.", "date": "2018.09.01", "title": "Борисов: Показваме как се пази границата на ЕС"}
{"url": "https://www.dnes.bg/obshtestvo/2018/09/01/borisov-kogato-dopuskame-greshki-sym-bezkompromisen.386703", "text": "\"Най-големият враг на ГЕРБ сме си ние самите и, когато допускаме грешки, съм безкомпромисен. Струва ми безсъние и нерви. Хората, които отстраняваме, са кадри, допринесли много, но идва момент, в който трябва да се разделим. Защото ние не сме БСП. Два пъти в мандат на БСП падат банки.\n\n\n\r\nВиждате, навсякъде, където възникне проблем, изникват скрити клетки, които веднага провокират\". Това каза премиерът Бойко Борисов по повод оставките на вътрешния, регионалния и транспортния министри, подадени в петък, предаде Нова тв.\n\r\n\"Може би се питате защо приех оставките. Министър Нанков е прекрасен специалист. Още им ремонтираме тяхното строителство, аз по никакъв начин не ги съдя. Те са опозиция, да си говорят. Ние си гледаме нашата работа\", заяви Борисов.\r\n                    \r\n                    \r\nТой бе категоричен, че автобусните фирми ще трябва да инвестират в закупуването на седалки с колани за превозните средства.\n\r\n\"Ако не, няма да возят хора. Тук вече не трябва да се коментира дали браншът щял да загуби. Ако искаш да караш, трябва да бъдеш с колан. Това трябва да бъде незабавно въведено. Новият министър трябва да се погрижи за това. Много се направи и за шофьорските книжки, и за коланите, но не е достатъчно. Фактът е, че трима министри отговарят и това се е случило. И се размива отговорността. Аз мисля, че трябва да се поеме политическа отговорност за това. Като има проблем трябва да се носи отговорност\", категоричен е премиерът.\n\r\nТой коментира и инцидента с колата на бащата на президента, при който Георги Радев удари с мъж в електрическа триколка. \r\n\"За случая в Харманли не искам да коментирам. 45 минути мърлява работа. Идва една патрулка, чуди се. Чак на 25-ата минута предприема някакви действия\", заяви министър-председателят.", "date": "2018.09.01", "title": "Борисов: Когато допускаме грешки, съм безкомпромисен!"}
{"url": "https://www.dnes.bg/zvezdi/2018/09/01/daniel-kreig-se-sdobi-s-dyshteria-reichyl-go-dari-s-momiche.386702", "text": "Актрисата Рейчъл Уайз роди момиченце и приятелите им казват, че със съпруга й Даниъл Крейг са много щастливи, съобщи Контактмюзик.\r\nРейчъл Уайз има 12-годишен син Хенри от бившия си годеник, режисьора Дарън Аронофски. Даниъл Крейг има 26-годишна дъщеря Ела от бившата си съпруга Фиона Лаудън, предаде БТА.\r\nДвамата актьори са женени от 2011 г. и живеят в Ню Йорк. Когато Рейчъл Уайз обяви, че е бременна, приятелите им казаха, че това е най-естествената стъпка за тях. Рейчъл Вайс е на 48 години, а Даниъл Крейг - на 50.\r\n\"Те се възхищават един на друг и искат да поддържат семейния си живот вълнуващ. Тя е независима, бракът им е солиден. Да имат дете, е най-естественото желание\" - каза близък на семейството.\r\nРейчъл е споделяла, че не е мислела, че някога ще се омъжи, докато не е срещнала Даниъл Крейг. Двамата актьори се стараят да държат личния си живот далече от любопитните погледи", "date": "2018.09.01", "title": "Даниел Крейг се сдоби с дъщеря. Рейчъл го дари с момиче"}
{"url": "https://www.dnes.bg/notifikacii/2018/09/01/polzite-ot-vsekidnevnoto-pravene-na-plankove.386607", "text": "Планковете са едни от най-ефективните упражнения, които може да правите и у дома. Не отнемат много време, но ползите за здравето и фигурата ви са редица. Така например, ако направите част от ежедневието си планк упражненията, ще може да намалите значително нивата на стрес и да отпуснете напрегнатите мускули.\r\nПланкове може да изпълнявате по много и различни начини, включително и с помощта на голяма фитнес топка. Тук може да видите няколко упражнения, а повече за ползите от всекидневното им правене, прочетете в следващите редове.\r\n\r\nКогато правите упражнението планк, вие обхващате всички основни мускулни групи, включително тези на бедрата, коремните мускули, задните части. Укрепването им ще ви позволи да изпълнявате други силови упражнения и да оформите талия.\r\r\nПланковете спомагат за укрепване на мускулите без излишно да се напряга гръбначният стълб. Когато ги правите редовно, значително ще намалите болките в гърба, ще осигурите по-добра подкрепа на гръбначния стълб, особено в горната му част.\r\n", "date": "2018.09.01", "title": "Ползите от всекидневното правене на планкове "}
{"url": "https://www.dnes.bg/obshtestvo/2018/09/01/fabrichen-5912-lokomotivcheto-obslujvalo-caria.386690", "text": "Първият локомотив, използван за нуждите на теснолинейната линия, свързваща царския парк Врана с жп гара София през първото десетилетие на миналия ХХ в., се съхранява в Стара Загора и само преди седмица е бил пребоядисан, съобщи началникът на локомотивното депо в Града на липите Жельо Илиев, предава \"Монитор\".\n\r\nПо думите му, произведената през далечната 1905 г- в берлинската фабрика A.BORSIG с фабричен номер 5912 машина е докарана в Стара Загора в началото на 60-те години и оттогава е заведена в книгата на вътрешноведомствената музейна експозиция.\n\r\nЛокомотивчето е обслужвало царската линия Искър до към началото на Първата световна война, когато е присъединено към останалите от този тип машини и е използвано за направата на военновременни съоръжения.\r\n                    \r\n                    \r\nСлед  войната е предадено на БДЖ, получило е  №202 , а през 1938 е прехвърлено на територията на държавната военна фабрика –Казанлък /сега частното \"Арсенал\" ЕАД/.\n\r\nИзползвано е за превоз на спецпродукцията от цеховете на заводите до местната гара.След закриването на ведомствената теснолинейка и препратено към пристанището в Бургас, откъдето след години „акостира“ в Града на липите.\n\r\n„На работа съм в депото от средата на 80-те години, още тогава локомотивчето си беше на „стоянка“ в парка, винаги сме се грижели за него, дори имаше пълното му описание в нашето музейче. Уви , след време музейната сбирка беше разпиляна и документацията едва ли може да бъде намерена или възстановена.\r\nЗаедно с него в парка съхраняваме и една от 4-те, произведени при нас през 1982-а уникални електрически  машини от серията 70-100. Те са били сглобени от бракувани еллокомотивчета, ползвани за нуждите на  някогашния металургичен комбинат Кремиковци. Серията е била направена по повод честваната тогава 80-та годишнина от създаването на депото в Стара Загора и 100-годишнината от рождението на Георги Димитров…“, разказа още Жельо Илиев.\n\r\nПо спомени на специалисти ветерани от депото на няколко пъти имало опити \"царското\" локомотивче да бъде отнето и прехвърлено под благовиден  претекст към София, но местната общественост успявала да го оварди. За разлика от царския вагон, който преди година и половина бе отнет за нуждите на софийската община и след ремонт трябваше да бъде включен в атракционна композиция. До момента обаче жепейците не знаят този ремонт да е започнал.", "date": "2018.09.01", "title": "Фабричен №5912: Локомотивчето, обслужвало Царя"}
{"url": "https://www.dnes.bg/stranata/2018/09/01/simeonovo-skochi-sreshtu-stroej-krai-suhata-reka.386681", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Жители на столичния квартал \"Симеоново\" излязоха на протест срещу незаконни, според тях, строителни дейности в дерето на Сухата река, предаде Bulgaria ON AIR.\r\nНовоизградена по средата на реката бетонна стена изкара жителите на протест. Според тях това не е аварийно укрепване на реката, но от район \"Витоша\" твърдят друго.\r\nХората алармират, че информационната табела за строежа я няма и че е изсечен незаконно дървен материал.\r\nДнес на мястото не се извършиха строителни дейности. Хората обясниха, че няма да се откажат да търсят справедливост, предаде Петя Кертикова.\r\n ", "date": "2018.09.01", "title": "\"Симеоново\" скочи срещу строеж край Сухата река"}
{"url": "https://www.dnes.bg/stranata/2018/09/01/dvijenieto-pri-104-i-km-na-am-trakiia-v-aktivna-i-avariina-lenta.386705", "text": "\r\nДвижението при км 104-ти в посока София на автомагистрала \"Тракия\" временно се осъществява в активната и в аварийната лента поради ПТП, съобщиха от пресцентъра на АПИ.\n\r\nШофьорите трябва да се движат с повишено внимание и съобразена скорост, спазвайки указанията на служителите на \"Пътна полиция\", припомнят от АПИ.\r\nПрипомняме, че след като автомобил е скъсал мантинелата на магистралата е предизвикал верижна катастрофа, в която има четирима ранени.\r\n \r\n \r\nСлед  първоначалната катастрофа са станали две верижни ПТП-та. \"След първата  катастрофа водач на турски ТИР е намалил скоростта, за да избегне удар,  но в задната част на камиона са се ударили последователно три турски  леки автомобил\r\n                    \r\n                    ", "date": "2018.09.01", "title": "Движението при 104-и км на АМ \"Тракия\" в активна и аварийна лента"}
{"url": "https://www.dnes.bg/obshtestvo/2018/09/01/simeon-ii-bez-oshte-edna-rodna-striaha-iz-potainostite-na-vrana.386696", "text": "На Симеон Втори му взеха още една родна стряха. След \"Кричим\", \"Ситняково\", \"Саръгьол\", \"Царска бистрица\" държавата си прибира и двореца \"Врана\". Остана му само така наречената Царска къща в градчето Баня.\r\nОт всички тези палати най-интересна е историята на \"Врана\". Крие потайности като \"Потайностите на принц Карл\". Класическо четиво, което вълнува любителите на книжнината от Възраждането до днес, пише \".\r\nПо време игото землището е чилфик на Осман паша, управител на Софийския санджак. Казвал се \"Чардаклия\", заради конаците с широки чардаци. През Руско-турската освободителна война са опожарени. Тукашният първенец хаджи Боне Петров купува пепелището от наследниците на пашата. Хаджията брои 500 златни лири за \"Чардаклия\". Вдига къща с пристройки за ратаите и животните, пуска воденица. Сади овошки, копае зеленчуци, оре ниви, коси ливади. Стопанинът е баща на Георги Хаджибонев и дядо на Бончо Хаджибонев - писатели.\r\n\"Чакардлия\" ще се запомни като първия \"литературен салон\" у нас.\r\r\n                    \r\n                    В мемоарите си Бончо Хаджибонев свидетелства, че всяка събота под чардаците се събирали тогавашните живи класици - Иван Вазов, Алеко Константинов, Стоян Михайловски, Михалаки Георгиев, Пенчо Славейков, д-р Кръстьо Кръстев. Имало и дами - кандидатки за Парнас.\r\n\"Чакардлия\" е явление край младата столица, на която апетитът на княз Фердинанд не може да устои. Монархът почва да купува земи около чифлика и стъпка по стъпка стяга капана. \"През 1890-1894 г. хаджи Боне Петров на два пъти е канен от Фердинанда в двореца, за да го склони да му продаде имота си\", отбелязва внукът Хаджибонев. Покровителят на писателското братство умира през 1895 г. Наследниците му влизат в дългове и ипотекират \"Чардаклия\". На 18 ноември 898 г. имението отива на публичен търг. Състезават се Народна банка, двама еврейски банкери и Никола Странски. Той е придворен аптекар на фердинанд, вади 56 500 златни лева и смазва конкуренцията. След това го \"препродава\" на княза.\r\nЛовен дворец е построен през 1904 г. по проект на австрийски архитект. През 1909 г. е направена първата копка на цитаделата, завършена през 1912 г. Тя е шедьовър на европейската архитектура. Резбовани тавани, позлатена ламперия и керамика красят интериора. Асансьорът още работи. На тържеството по освещаването ято врани кацат на покрива. Фердинанд вижда в птиците знамение и нарича дворцовият комплекс \"Врана\". Така черното ляга върху тази точка на родината.\r\nСтоян Михайловски например тръгва по мъките заради статията \"Потайностите на българския дворец\". Два пъти е уволняван от съдийски служба. Изхвърлят го от Висшето училище, сегашния университет. Като депутат е подведен под съдебна отговорност. Народното събрание му отказва пенсия.\r\nСлед абдикацията на Фердинан през 1918 г. \"Врана\" минава въ владение на цар Борис III. Един ден неговата съпруга Йоанна влиза в стаята, в която никой не е стъпвал. Стефан Груев, първият биограф на царското семейство, пише: \"Тежки черни пердета спираха светлината, а въздухът миришеше на мухъл. Гипсови и восъчни маски на умрели роднини бяха изложени в тази стая, която Фердинанд наричаше \"погребалната стая\", едно зловещо място, където мистично склонният, суеверен цар можеше да се отдаде на размишления за задгробния живот\".\n\r\nНа 9 юни 1923 г. преврат сваля правителството на Александър Стамболийски. Димо Казасов е в делегацията, която песащава цар Борис във \"Врана\". След смъртта на Борис царското семейство се мести във \"Врана\". На 24 март 1944 г. дворецът е бомбардиран от англо-американците. На другия ден отиват да огледат пораженията регентите проф. Богдан Филов и ген. Никола Михов.\r\n\"Иpгорял е съвсем вторият етаж на новата сграда и дясното крило на първия етаж. Партерът и лявото крило на 1 етаж са запазени, но станали необитаеми\", отбелязва в дневника си Филов.\r\nНа 8 септември 1946 г. е насрочен референдум за република или монархия. Резултатът е предварително ясен. Месец по-рано царицата е посетена от политкомисар. Уговарят я да напусне страната със самолет.\r\nВ условията на народната демокрация дворецът \"Врана\" последователно е обитаван от Георги Димитров, Васил Коларов и Вълко Червенков.", "date": "2018.09.01", "title": "Симеон II без още една \"родна стряха\": Из потайностите на \"Врана\""}
