{"url": "https://www.dnes.bg/usa/2018/08/12/ivanka-trymp-prizova-bez-rasisti-i-nacisti-v-sasht.384851", "text": "В САЩ няма място за неонацисти, за расизъм и хора, пропагандиращи превъзходство на бялата раса, написа в Twitter дъщерята на президента Доналд Тръмп, Иванка, няколко часа преди митинг на т.нар. супремасисти във Вашингтон, предаде Франс прес.\r\nМнозина упрекват президента Тръмп, че не осъди категорично тези групи след събитията на 12 август 2017 г. в град Шарлотсвил, щата Вирджиния, годишнината от които крайнодесни демонстранти се готвят да отбележат днес в американската столица.\n\n\r\n\"Преди година в Шарлотсвил станахме свидетели на отвратителна демонстрация на омраза, расизъм, нетърпимост и насилие\", написа Иванка Тръмп в Twitter. \r\n \r\n                    Американците са благословени да живеят в страна, която защитава свободите, свободата на словото и разнообразието на мненията, но в нашата велика страна няма място за бели супремасисти, за расизъм и неонацизъм. Вместо да се атакуваме, раздирани от ненавист, расизъм и насилие, можем да се извисяваме взаимно, отбеляза тя.\n\r\nВ пост в Twitter вчера Доналд Тръмп заяви, че \"осъжда всички видове расизъм и прояви на насилие\", без да назове крайнодесните, неонацизма или белите супремасисти.\n\r\nПри събитията в Шарлотсвил преди година президентът каза, че \"има свестни хора и от двете страни\" и дори обвини антифашистките активисти, че са провокирали демонстрантите, с което предизвика вълна от критики.\n\r\nНа този ден миналата година след сблъсъци неонацистки симпатизант се вряза с кола в група участници в антирасистки протест, при което уби 32-годишна жена и рани 19 души.\r\n ", "date": "2018.08.12", "title": "Иванка Тръмп призова: Без расисти и нацисти в САЩ!"}
{"url": "https://www.dnes.bg/notifikacii/2018/08/12/zemetresenie-ot-4-4-po-rihter-razliulia-rumyniia.384855", "text": "Земетресение с магнитуд 4,4 по скалата на Рихтер е регистрирано на румънска територия в района над Карпатите, предаде \"Дарик\".\r\nЕпицентърът на труса се намира на 243 км северозападно от Русе.\r\nЗасега няма данни за материални щети и жертви. ", "date": "2018.08.12", "title": "Земетресение от 4, 4 по Рихтер разлюля Румъния"}
{"url": "https://www.dnes.bg/cars/2018/08/12/retro-na-chetiri-kolela-parad-na-vintidj-koli-vyv-vladaia.384843", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа трета поредна година във Владая се проведе парад на ретро автомобили. Събитието събра десетки любители на красивите возила. За първи път имаше и демонстративно ретро рали, съобщи Bulgaria ON AIR.\r\nПарадът събра близо 100 коли. Коя от коя по-красиви, по-ретро, всяка със своята лична история и години зад гърба си, вложени, за да изглежда по този начин.\r\nНад 50 автомобила с пилот и навигатор се включиха в ралито. Те трябваше да минат по 12-километрово трасе от Владая до Мърчаево.\r\nС ралито организаторите доказват, че, че тези коли, макар и над 30-годишни, все още имат капацитета и душата да се движат.\r\n ", "date": "2018.08.12", "title": "Ретро на четири колела: Парад на винтидж коли във Владая"}
{"url": "https://www.dnes.bg/health/2018/08/12/tenis-i-golf-lakyt-ni-zaplashvat-liatno-vreme.384740", "text": "Ръцете, със своите множество малки и големи стави, често стават обект на лечение в ревматологични и ортопедични звена поради разнообразните заболявания, които ги ангажират. В голям процент от случаите това са травматични състояния, имащи временни или трайни последствия върху функцията на ставите. Травмите се развиват при контузии и разнообразни инциденти, но не рядко са следствие на хронични еднообразни движения на дадената става.  Лактите са едни от големите стави с основоположно значение за архитектониката на горните крайници. Върху тях се пада роля при пренасянето на тежки товари. От друга страна участват активно или пасивно във всички фини движения на ръцете - от пръстите чак до рамената. Поради това лактите се явяват рисково място за разнообразни увреждания. Едни от тях са латералния и медиален епикондилит, добили общественост с неофициалните си наименования съответно \"тенис лакът\" и \"голф лакът\".  Повече за епикондилита - често срещано възпаление на лакътната става можете да прочетете в Puls.bg", "date": "2018.08.12", "title": "Тенис и голф лакът ни заплашват лятно време"}
{"url": "https://www.dnes.bg/notifikacii/2018/08/12/vtori-den-protesti-v-rumyniia-40-hil-mirno-poiskaha-ostavka.384842", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВтори ден на многохилядни антиправителствени протести в Румъния. За разлика от петък, обаче, снощи демонстрациите протекоха мирно, пише Bulgaria ON AIR. \r\nОсвен в Букурещ протести имаше и в Яш, Клуж, Брашов, Тимишоара и други градове на страната.\n\n\r\nВикове \"Оставка\" отново огласят площада пред сградата на румънското правителство. Тази вечер протестиращите са по-малко от предишната – близо 40 хиляди.\r\nИсканията им обаче остават същите. Властите обявиха, че проверяват двама жандармеристи за прекомерна употреба на сила по време на петъчния протест. При сблъсъците между демонстранти и полиция тогава бяха ранени над 450 души.\r\n ", "date": "2018.08.12", "title": "Втори ден протести в Румъния: 40 хил. мирно поискаха оставка"}
{"url": "https://www.dnes.bg/politika/2018/08/12/radev-i-gerb-v-politicheska-voina-zaradi-mitio-ochite.384845", "text": "Ако президентът е решил да води политическа война с партия ГЕРБ, това е негово право, друг е въпросът какъв дивидент би имал от това. Това каза  министърът на финансите Владислав Горанов в отговор на днешното изказване на президента Румен Радев. \n\r\nПрезидентът заяви,  че тече кампания, която нагло се опитва да пришие Димитър Желязков - Митьо Очите на служебното правителство.  Тези, които са сключили договорите с Желязков, са назначените от ГЕРБ чиновници в митницата, които служебното правителство остави непокътнати, каза президентът.\n\n\r\nВладислав Горанов припомни фактите около обществената поръчка, обявена от Митница - Бургас през март 2016 година, приключила през февруари 2017 година. \r\n                    \r\n                    \r\n\"Цитираната напоследък фирма печели три от обособените позиции, свързани с охрана на две почивни бази и едно митническо бюро в Ямбол на обща стойност 2 520 лева за две години за охрана с технически способ. В случая въобще не намирам мотивите за толкова остра реакция от страна на държавния глава\", заяви Владислав Горанов, цитиран \"Фокус\" \n\r\nТой отбеляза, че независимо, че неговата политическа позиция, йерархично е доста по-надолу от тази на държавния глава, но е длъжен да защити колегите си от Министерството на финансите. \n\r\n\"През последните над 25 години в Министерството на финансите са назначавани и са работили само експерти. Ако позицията на президента е да атакува политически ГЕРБ, това е негово право на политик и държавен глава, въпреки че общото разбиране е, че и симпатизантите, и чиновниците на ГЕРБ са също граждани на България, които почитат и уважават българския президент. Ако той е решил да води политическа война с партия ГЕРБ, е негово право, друг е въпросът какъв дивидент би донесъл това\", заяви министър Владислав Горанов.", "date": "2018.08.12", "title": "Радев и ГЕРБ в политическа война... заради Митьо Очите?"}
{"url": "https://www.dnes.bg/notifikacii/2018/08/12/455-grama-sedmichno-s-kakvo-mesoto-vredi-na-zdraveto.384741", "text": "Според австралийски наръчници за хранене червеното месо трябва да се ограничи до максимум 455 грама на седмица. Това се равнява на три или четири парчета варено месо с размер на длан. Твърди се, че прекалената консумация на червено месо може да навреди на здравето и дори да доведе до рак. \r\nСпекулира се, че биологичното животинско месо, е по-здравословно от рутинното произведено месо. Органичните се отглеждат без пестициди и хербициди и не съдържат антибиотици и хормони. Нито един от тези етикети обаче не е стандартизиран и няма законово определение кое месо е органично и кое не, коментират експерти. \r\n \r\nТези, които се смятат за органични, все още използват пестициди. За тях се коментира, че съдържат повече омега-3 мастни киселини, но все още няма научни доказателства за това. Проблем с биологичното месо е и по-високата цена, която може да бъде до два пъти повече от тази на останалите. \r\n \r\nНеорганично произведените меса са от говеда, които се отглеждат с хормони, тъй като в Австралия се позволява употребата на естроген, прогестерон и тестостерон за отглеждане на този тип животни.\r\n \r\n", "date": "2018.08.12", "title": "455 грама седмично! С какво месото вреди на здравето?"}
{"url": "https://www.dnes.bg/stranata/2018/08/12/15-godishno-momche-spaseno-ot-udaviane-v-burgas.384846", "text": "15-годишно момче беше спасено от удавяне на бургаския плаж. То беше извадено от морето в района на моста, предаде БНР.\r\nСвидетели на случилото се обясниха, че момчетата са били две, но само едно от тях е паднало във водата. \r\n\"След като ни повикаха и отидохме на място видяхме, че момчето вече е изкарано на плочата на моста\", обясни спасителят Зорница Желязкова.\r\n\"Видимо в безсъзнание, без дишане, без пулс, без нищо, просто си лежи. Започнахме да прилагаме първа долекарска помощ, както си е по реда. След това започна малко по малко да идва на себе си, каза си името, годините, личеше си, че се върна към живота. Свидетели около него ни казаха на нас, че са видели някой да им дава нещо и след това момчето е паднало във водата\".\r\nЖелязкова допълни, че момчето е било в съзнание, когато е откарано от линейката.\r\n ", "date": "2018.08.12", "title": "15-годишно момче – спасено от удавяне в Бургас"}
{"url": "https://www.dnes.bg/za-da-se-razbirame/2018/08/12/ioga-za-dvoiki-zashto-ne-8-prichini-da-opitate.384725", "text": "Йогата е полезна за здравето и духа. Тя изгражда устойчиво тяло с фина мускулатура, в което се помещава истински здрав и балансиран дух. \r\nКакво по-хубаво от хармонията, която всички преследваме, но се чудим как да постигнем! Ако имате проблеми във връзката си и с партньора си търсите начини да ги изгладите, започнете да правите йога за двойки.\r\n \r\nЙога има свойството да успокоява психиката, да отваря път за нови решения на проблемите, което ще помогне на вас и партньора ви да откриете нов път към себе си.\r\n \r\nАко все още се чудите как йога ще помогне на връзката ви, вижте:\r\n \r\n\r\n \r\nВ която и да е поза за изпълнение, вие ще трябва да разчитате на партньора си, не само на себе си. Ще правите упражнения, които не зависят само от вас, но и от него. Същото важи за половинката ви, която ще трябва да ви се довери. Това изгражда и развива доверието, което далеч надхвърля това в изпълнението на позите, навлиза и във връзката ви, помагайки ви да се преоткриете в друга светлина.\r\n \r\n\r\n \r\nИзследване, публикувано в Loyola University Health System през 2013 констатира, че йогата за двойки увеличава сексуалното напрежение между партньорите, повишава либидото и облекчава различни сексуални дисфункции.\r\n \r\n\r\n \r\nЙога е известна с ползите си за психичното здраве. Повечето двойки се борят с различни степени на безпокойство във връзката си. Изпълнението на йога позите заедно ще ви помогне да се освободите от стреса и да си върнете доверието и хармонията.\r\n\r\n", "date": "2018.08.12", "title": "Йога за двойки – защо не? 8 причини да опитате "}
{"url": "https://www.dnes.bg/notifikacii/2018/08/12/erdogan-syzria-zagovor-zaradi-spada-na-turskata-lira.384847", "text": "Турският президент Реджеп Тайип Ердоган нарече понижаването на стойността на турската национална валута - лирата \"заговор\" срещу Турция, но заяви, че турският народ няма да се предаде, съобщи агенция Ройтерс.\n\r\nЗа трети пореден днес лидерът на Турция отправи призив към своите сънародници да обменят доларите и еврото, с които разполагат, за да подкрепят турската валута.\n\n\n\n\r\nВ изказването си Ердоган заяви още, че лихвените проценти са средство за експлоатация, което прави богатите още по-богати, а бедните още по-бедни. \"Няма да паднем в този капан\", подчерта турският президент, който е известен с враждебното си отношение към повишаването на лихвите, посочва БТА.\r\n\"На онези, които жертват стратегическото партньорство, съюзничеството на 81-милионна държава в името на връзки с терористични организации, казваме \"довиждане\", заяви още Ердоган в реч в Трабзон, цитирана от турската телевизия CNN Turk.\n\r\nТой отново обвини САЩ, че жертват Турция заради американския пастор Андрю Брънсън, съден в Турция по обвинения в тероризъм.\n\r\n\"Няма да се предадем. Щом вие заставате срещу нас с долара, ние ще потърсим начини да продължим своите дела по други пътища\", каза още Ердоган.\r\nПо думите му Турция отново е изправена пред \"политическа и подла игра\". \n\r\n\"С Божията воля ще превъзмогнем и нея\", добави президентът.\n\r\n\"Заявявам от Трабзон, видяхме вашата игра. Онова, което не успяха да направят с провокации и преврат, се опитват сега да осъществят чрез пари. Това, ясно казано, се нарича икономическа война\" , изтъкна турският лидер.\n\r\nТурската лира загуби около 40 на сто от стойността си тази година, преди всичко заради безпокойства за влиянието на Ердоган върху икономиката, призивите му за понижаване на лихвените проценти и влошаването на отношенията със САЩ, отбелязва Ройтерс.", "date": "2018.08.12", "title": "Ердоган съзря заговор заради спада на турската лира"}
{"url": "https://www.dnes.bg/akoshtete-vqrvaite/2018/08/12/zodiite-v-nespiren-konflikt-ii-chast.384710", "text": "Всеки знак има характерни и специфични черти, които влизат в конфликт с друг от зодиака. Какво показват картите на звездите и техните планети за тези отношения? Вижте кои зодии са в постоянен конфликт, според астролозите на Elle. Вчера ви представихме първите шест зодии, ето характерното и за останалите.\n\r\n\n\r\nПредставителите на тази зодия се отличават с дипломатичност и добродушие. Те са под контрола на Венера (като Телец), която формира жаждата за красота и им помага в творчеството и изкуството. Заслужава да се отбележи, че поради тяхната честност и вътрешна свобода, Везните намират общ език с почти всички знаци. Най-често имат проблеми в комуникацията с Овен – опозиционния знак на Везни. Пример за звезден сблъсък са Лина Хийди (Везни) и Джером Флин (Овен), познати с ролите си на Церсей и безмилостния наемник Брон от „Игра на тронове“. Двамата са имали и романтична връзка, но след раздялата им се разминават със студенина. В договорите на двамата актьори е посочено, че всички сцени в сериите трябва да бъдат поставени по такъв начин, че Лина и Джером да не са в една и съща стая.\r\n                    \r\n                    \r\n\n\r\nПриродният магнетизъм, високата сексуалност и издръжливост правят представителите на тази зодия едни от най-атрактивните в зодиака. Те се открояват и като най-амбициозните. Зад тях стои Плутон, най-мощната планета, която им помага да доведат до края всяка своя цел. Любопитното е, че най-трудно те общуват с хората от собствения им знак. Един от най-ярките примери е връзката между Райън Гослинг и Рейчъл Макадамс, която бе на показ пред целия свят. Режисьорът на емблематичния им общ филм \"Тетрадката“ – Ник Касаветес, издаде интересни подробности около техните отношения и как още в началото на връзката им те не се понасяли. „Крещяха си всеки ден на снимачната площадка, а цялостното заснемане на филма премина под постоянните им скандали“, заяви преди повече от три години режисьорът. Според разкритията на Касаветес е имало момент, в който Гослинг буквално е пожелал да изгони Макадамс от филма и тя да бъде заменена от друга актриса.\r\nВижте за останалите зодии ", "date": "2018.08.12", "title": "Зодиите в неспирен конфликт (II част) "}
{"url": "https://www.dnes.bg/redakcia/2018/08/12/obichaniiat-despot-kak-redjep-erdogan-uspiava-da-omae-turcite.384848", "text": "Къде се крие причината за влиятелността на Реджеп Ердоган над турците и защо те позволяват на един деспот да ги управлява. Отговор търсят две немскоезични издания. \n\r\nВ интервю за вестник \"Ди Цайт\" известният турски журналист Джан Дюндар посочва, че на президентските избори през юни все пак не всички, а 50 на сто от турците са подкрепили Ердоган. Според Дюндар, за ниската социална класа Ердоган представлява образец за подражание, защото сам е извървял пътя от долните слоеве до върха. Той е възпитан в строг религиозен дух, мечтае да стане футболист, интересува се от политика, рецитира поезия… \"Това е историята на един лидер от низините, който на гърба си е изпитал не едно поражение. И тази история е отлично построена и поднесена, така че да намери отзвук сред необразованите и бедни слоеве на обществото. За масите, търсещи утеха и закрила, авторитарната личност на Ердоган е добре дошла\", посочва за изданието Джан Дюндар. \r\nРезултите от последния референдум сочат обаче също, че подкрепата за Партията на справедливостта и развитието е намаляла главно сред образованото градско население, докато при хората с ниско образование гласовете за Ердоган са достигали в определени региони и до 70 процента, пише \"\". Едва 39 на сто от турците с висше образование са подкрепили Ердоган, посочва още Джан Дюндар пред \"Ди Цайт\". И допълва, че министърът на икономиката Берат Албайрак, който е и зет на Ердоган, е представил ситуацията от гледната точка на един избирател по следния начин: “Ако президентът каже, че ще построи магистрала с четири ленти на луната, ние му вярваме\".\n\r\nЕрдоган съзнателно използва езика на потиснатите и онеправданите, за да наложи стил на управление, който да затвърди имиджа му на човек издигнал се от низините  до върха, четем още в \"Ди Цайт\". \"Сега земята е наша\", гласи неговото посланието. Ердоган неизменно поръчва и следи проучванията на общественото мнение. Така той успява да долови нагласите на народа и да нагоди реториката си към онова, което сочат резултатите от проучванията. Благодарение на ислямското си образование, Ердоган използва много религиозни техники, за да спечели допълнителни симпатии: моли се от трибуната, рецитира стихове, позволява си да показва емоционални реакции. След тежка злополука в турска мина преди четири години Ердоган удари шамар на един от протестиращите, а камерите документираха неговото яростно обръщение: \"Само се измъквате, израелска пасмина!\" Другаде този изблик би предизвикал бурно негодувание, но сред привържениците му, които също като него следват патриархалните традиции, подобно поведение само засилва възхищението към него, коментира Джан Дюндар пред изданието. \r\nПо-нататък в публикацията се посочва още, че откакто Ердоган контролира медиите, той успява да потисне критиките към своя управленски стил. Който се противопоставя, бива изпращан зад решетките. Така Ердоган заплашва  своите противници и не позволява на привържениците си да приемат други идеи, различни от неговите собствени. Тази власт и способностите му да убеждава карат съюзниците му да се съобразяват с него. \n\r\nМного западни лидери си казват, че трябва да подържат добри отношения с него, посочва в същата връзка и швейцарският \"Нойе Цюрхер Цайтунг\". Сред държавните лидери, които подкрепят Ердоган, е венецуелският президент Николас Мадуро. Самият Ердоган изрази приятелското си отношение към него с думите: “Остани силен, приятелю мой”. Съобщението бе публикувано в туитър след опита за покушение над венецуелския президент. Ердоган не само потвърди публично здравата връзка между Турция и Венецуела, но засили и личната си охрана, считайки че е изложен на подобни рисковете за сигурността като Мадуро, отбелязва изданието. Политическото партньорство между Турция и Венецуела датира още от управлението на диктатора Уго Чавес. Това може да е изненадващо поради големите географски и верски различия между двете страни, но ако не вземаме под внимание етикети като “ислямизъм” или “социализъм”, основата на двете авторитарни системи остава същата: популистка реторика, концентрация на властта, контрол над медиите, четем още в публикацията. \n\r\nВ Турция Ердоган представя себе си като \"човекът, пред когото светът застава на колене\", посочва също \"Ди Велт\". Това самочувствие прикрива усещането за малоценност сред маргиналните слоеве и най-вече сред турците в чужбина, като по-този начин заличава тяхното чувство, че са дискриминирани. Само по себе си, това обаче не обяснява изцяло влиянието на Ердоган сред тези слоеве. В едно общество, в което съществуват крайни мнения и позиции, Ердоган представлява мнозинството: на турци срещу кюрди, на сунити срещу алевити, консерватори срещу модернисти. Неговата политическа основа е изключването на \"другия\", коментира изданието.\n\r\nСред причините за успеха на Ердоган, четем още в статията, са и подобренията в образователната и здравната система, които той постигна в първите години на управлението си. И до този момент турският президент продължава да се възползва от тогавашната благодарност на хората, както и от удовлетвореността на местните и чуждестранни бизнескръгове от стабилната икономика в страната. Причината за голямата власт на Ердоган е до голяма степен и в слабостта на турската опозиция. Когато преди президентските избори кандидатурата на неговия партиен съперник Абдула Гюл бе предложена за обсъждане, Ердоган изпрати с хеликоптер в къщата на Гюл началника на своя генерелен щаб. Гюл обяви, че се отказва от кандидатурата си, а началник щаба вече е част от кабинета на Ердоган. Социалдемократите, от друга страна, постигнаха най-големия си изборен успех от 40 години насам, но са разкъсвани от вътрешнопартийни спорове, обобщава в интервю за \"Ди Цайт\" известният турски журналист Джан Дюнадар.\r\n", "date": "2018.08.12", "title": "Обичаният деспот: Как Реджеп Ердоган успява да омае турците?"}
{"url": "https://www.dnes.bg/obshtestvo/2018/08/12/ot-iaponiia-do-bylgariia-ot-dreven-samuraiski-rod-do-pravoslavieto.384655", "text": "Той е от древен самурайски род, хората от който обаче са едни от първите свещенослужители на Японската православна църква.\n\r\nЙеромонах Николай (Оно), който посети страната ни, пожела Божията благодат винаги да бъде с България и нейния народ.\n\r\nОтец Николай /Оно/ разказва пред БТА, че неговият прадядо Оно Сьогоро Сигенобу е бил последният самурай в семейството. Приел е Светото Кръщение с името Йоан лично от свети Николай Японски през 1871 година и е бил един от първите християни на японска земя. Впоследствие Йоан Оно е ръкоположен за свещеник, занимава се активно с мисионерство и става настоятел на православния храм в град Осака.\n\r\nСемейството на йеромонах Николай е самурайско по бащина линия.\r\r\n                    \r\n                    \"Всички мъже в бащиния ми род са били самураи. Живели са в град Сендай, който се намира в Североизточна Япония. Баща ми също се казва Йоан\", разказва младият духовник за баща си, който днес служи в Токио. \n\r\nЗапитан дали православието не противоречи на самурайските традиции и обреди, йеромонах Николай обяснява: \"Самурайството се предава от поколение на поколение. С моя прадядо свършват самураите в рода ни, тъй като той се покръства и приема православното християнство. Нашият род не е приключил със самурайството по собствена воля. Нещата са много по-сложни, отколкото изглеждат. Това е било свързано с политическите промени в Япония в средата на 19 век. Дотогава Япония се е управлявала от Шогуните и самурайските власти са били на почит. Но в средата на 19 век нещата се променят, социалните касти губят своето надмощие, самураите губят силата си на самураи и започват да търсят нови пътища. Някои от тях намират смисъла на по-нататъшния живот в светлината на християнството\", обяснява свещеникът.\r\nСестрата на йеромонах Николай също е православна християнка и заедно с  майка им пеят в църковния хор.\r\nПо паспорт името на родения през 1989 г. свещеник е Шигенобу, фамилията ми е - Оно. Кръстен е като бебе, на 6 месеца, при което му е дадено православното име Алексей, в чест на тогавашния московски митрополит Алексей. Вече при монашеството е приел името Николай.\r\nЗа православието в Япония йеромонах Николай разказва, че то е било проповядвано от Светителя Николай Японски /Николай Косаткин/. Той е бил руски мисионер на японска земя. Дошъл е в Япония в средата на 19 век, когато в Япония не е било разрешено да се проповядва християнската вяра. Постепенно той е бил последван от редица японци. Николай Японски е починал през 1912 година. Към момента на неговата кончина в Япония православните вярващи японци са наброявали 34 хиляди. За цялото си мисионерство Николай Японски е кръстил над 40 хиляди японци.\r\nСвещеникът обяснява, че богослуженията се провеждат по принцип на японски език. Богослужебните текстове са превеждани от гръцки и старославянски от Николай Японски. Има и превод на Библията. Православният превод е направен също от Николай Японски, има и католически, и протестантски преводи. Йеромонахът служи и на църковнославянски.\r\nВ момента отец Николай живее и служи в Москва.\r\nЙеромонахът е за втори път в България: \"Много ми харесва. Впечатлен съм от вашите църкви, храмове, манастири, от центъра на София и църквите в столицата\", каза той.\r\nЯпонският свещеник каза, че България е прекрасна страна, с прекрасни хора.\r\n\"Нека българите бъдат посрещани по света така, както аз бях посрещнат тук, у вас - топло, задушевно, приятелски, гостоприемно. Нека Божията благодат винаги бъде с България и нейния народ\", пожела йеромонах Николай.\r\n ", "date": "2018.08.12", "title": "От Япония до България: От древен самурайски род до православието "}
{"url": "https://www.dnes.bg/stranata/2018/08/12/samo-za-den-6-jertvi-na-voinata-po-pytishtata.384849", "text": "В днешния ден при катастрофи загинаха 6 човека. \r\nДве коли се сблъскаха челно в следобедните часове на пътя между селата Добролева и Борован край Враца. \r\nПри инцидента загинаха шофьорър на единия автомобил и пътник от другия, пише bTV. Движението  по пътя беше пренасочена пред Бяла Слатина и Търнава.\r\nКрай с. Брусарци жена загина, след като кола беше пометена от влак на жп прелез. Автомобилът е спрял на прелеза, въпреки червения сигнал.\r\nВойната на пътя взе още три жертви в района на Първомай, където автомобил се блъсна в трактор. Причината най-вероятно е, че светлините на ремаркето не са били изправни.", "date": "2018.08.12", "title": "Само за ден: 6 жертви на войната по пътищата"}
{"url": "https://www.dnes.bg/health/2018/08/12/autizmyt-moje-da-e-zaradi-diabet-pri-maikata.384744", "text": "Наличието на диабет при майката повишава риска от аутизъм при детето, се заключава от ново проучване на Kaiser Permanente.\r\n \r\nПри анализ на данни от 419 425 деца, родени между 1995 и 2012 г. изследователите констатират, че аутизмът се среща по-често при майки, които страдат от диабет. Това включва както диабет тип 1, тип 2, така и гестационния, който се развива единствено през бременността.\r\n \r\nТакъв резултат не се получава за първи път. При предишни изследвания също се стига до извода, че при деца на жени с анамнеза за диабет тип 2 или развили гестационен през бремеността, по-често се наблюдават разстройства от аутистичния спектър.\r\n \r\nДиабетът е едно от „модерните“ заболявания. Честотата му непрекъснато се повишава, като възрастовите граници непрекъснато падат. От диабет страдат около 600 000 българи. В световен мащаб наброяват 415 млн. души. Коварното в тази статистика е, че числото на болните далеч не е преувеличено, а напротив – диабетът не е открит в половината от тези случаи.\r\n\r\n", "date": "2018.08.12", "title": "Аутизмът може да е заради диабет при майката"}
{"url": "https://www.dnes.bg/obshtestvo/2018/08/12/roditelski-tormoz-za-70-ot-decata-zaradi-ocenki-povedenie.384850", "text": "70% от децата в България са жертва на насилие в семействата си. Това показва изследване, проведено от Синдиката на българските учители и МВР, цитирано от БНР.\r\nСпоред председателя на учителския синдикат Янка Такева проблемът се дължи и на това, че много родители не приемат начина, по който децата им се отнасят към ученето: \r\n\"60% от това насилие се дължи на това, че родителите имат претенции към поведението на своите деца. Особено поведение, свързано с оценките в училище. \r\nУчителите също са жертва на агресия, подчерта Янка Такева. Според нея 65% от преподавателите в училище са подложени на различен вид натиск: \r\n45% от учителите търпят насилие от страна на родителите. Както българският учител обича да казва \"отглезените родители\" или от тези, които не знаят какво искат.\"", "date": "2018.08.12", "title": "Родителски тормоз за 70% от децата. Заради оценки, поведение..."}
{"url": "https://www.dnes.bg/mish-mash/2018/08/12/syveti-kak-da-spite-spokoino-v-letnite-jegi.384724", "text": "Всички обожаваме лятото. Горещите дни, безкрайният син хоризонт, когато сме на плажа, а летните вечери с тяхната сладка прохлада разкриват невероятни възможности за забавления на открито. Лошото идва след това, когато решите да си легнете. Жегата в летните нощи пречи да заспите и нарушава съня през нощта. Според редица изследвания, спането при високи температури в помещението не е полезно и пречи на нормалната почивка на организма през нощта. Тялото не може да се отърси от стреса през деня, затова на сутринта се събуждате изморени и недоспали.  Спането на климатик също не е добра опция, още по-малко предизвикването на течение в спалнята. Когато сте отпуснати, силната студена струя въздух може да ви причини редица здравословни проблеми.  Какво можете да направите, за да превърнете летните горещи нощи в по-малък проблем за здравия ви сън?  земете хладен душ точно преди лягане За да понижите температурата на тялото си с няколко десети градуса, което е от значение за добрия сън, изкъпете се с хладка към студена вода. Легнете си веднага. Ще усетите как бързо започвате да се унасяте. Дръжте сенниците или щорите спуснати през деня Ако изложението на спалнята ви е южно или западно, тя ще е много по-гореща от останалите помещения в жилището. Греенето на слънцето до последно преди залеза напича стената и прави съня в тази стая мъчителен, понякога невъзможен. За да запазите спалнята малко по-хладна, дръжте сенниците или щорите, ако имате такива, спуснати през деня. Ако нямате, монтирайте – това ще ви помогне в голяма степен. ", "date": "2018.08.12", "title": "Съвети: Как да спите спокойно в летните жеги? "}
{"url": "https://www.dnes.bg/politika/2018/08/12/radev-ne-chuh-izvinenie-ot-zaev-za-ilindenskoto-vystanie.384833", "text": "За модернизацията на флота и изобщо на въоръжените сили на страната властта действа все още мудно и нерационално, каза днес във Варна президентът Румен Радев, който участва в тържествата послучай 139-а годишнина на Военноморските сили. По думите му, ако и тази година се повтори сценарият от миналата - гръмки обещания, заделяне на средства и после блокиране на проектите, ще се потвърди тезата, че всъщност модернизацията е предлог да се осигурява бюджет, който да се трансформира в излишък.\n\r\nЗа изявлението на Зоран Заев за Илинденското въстание Радев посочи, че той не е чул извинение от македонския премиер. Написаното в социалните мрежи не е извинение, каза президентът. Той допълни, че за него е необяснимо, че българското правителство не реагира по тази тема както трябва.\r\r\n                    \r\n                    По думите на държавния глава е недопустимо и неприемливо евроатлантическата перспектива на Македония да става за сметка на българската история, идентичност и суверенитет. Не може дългосрочните интереси на страната ни да стават жертва на мимолетен политически пиар, посочи Радев, цитиран от БТА.\r\nИ допълни, че очаква от българското правителство ясно заложени параметри на нашите отношения с Македония. Имаме всички основания за допълнителен анекс към договора за добросъседство, и за включване на клаузи от него в преговорния процес на Македония за членство в ЕС, посочи държавният глава.\r\nТече кампания, която нагло се опитва да пришие Димитър Желязков - Митьо Очите на служебното правителство, каза още Радев. Той припомни, че този човек е в криминалните хроники от години, а това няма как да стане без чадър от властта. Тези, които са сключили договорите с Желязков, са назначените от ГЕРБ чиновници в митницата, които служебното правителство остави непокътнати, каза президентът.\r\nТой посочи че, за да бъде подписано някакво споразумение, има процедури и срокове, за които е необходимо време, което също показва, че договорите с Желязков са планирани и подписвани от чиновници, назначени от втория кабинет Борисов. \"Надигна се вой, че служебното правителство освобождава високопоставени чиновници в някои ведомства, а сега излиза, че единственият грях на този кабинет е, че е оставил всички останали. Изводът е ясен - следващият път всички вън\", посочи държавният глава.\r\n ", "date": "2018.08.12", "title": "Радев: Не чух извинение от Заев за Илинденското въстание!"}
{"url": "https://www.dnes.bg/notifikacii/2018/08/12/istorichesko-izstreliaha-sondata-koiato-shte-dokosne-slynceto.384832", "text": "От космическия център \"Кенеди\" в Кейп Канаверал, щата Флорида, беше изстреляна с ракетата носител \"Делта IV Хеви\" сондата на НАСА \"Паркър\", която ще \"докосне\" Слънцето и ще изследва неговата корона, предадоха световните агенции.\r\nХиляди зрители проследиха изстрелването на космическия апарат от Кейп Канаверал. Сред тях беше и 91-годишният астрофизик Юджийн Паркър, на чието име е кръстена сондата. Той е сред пионерите в изучаването на слънчевия вятър, съобщава БТА.\r\nСтартът на сондата беше отложен с един ден. Вчера, минути преди изстрелването й, се появи технически проблем, свързан с налягането на хелия в една от системите.\r\nСондата \"Паркър\", на стойност 1,5 милиарда долара, е с размерите на автомобил.Нейната мисия е доста дръзка. Тя ще бъде първият космически апарат, който ще се опита да оцелее в пъклените условия на слънчевата корона. Тя е част от атмосферата на Слънцето, която е 300 пъти по-нагрята от повърхността на звездата.\rСондата ще трябва да премине на 6,2 милиона километра от повърхността на Слънцето и да прекоси 24 пъти неговата корона по време на 7-годишната си мисия.\r\nЧетири инструмента на борда на космическия апарат ще се опитат да разкрият отдавнашни загадки и може би да направят изненадващи открития, отбелязва Франс прес.\r\nСондата \"Паркър\", която е с размерите на малък автомобил, ще отнесе със себе си 4 инструмента, всеки от които е съставен от няколко апарата, предоставени от учени от различни страни.\r\nМагнитометърът FIELDS ще изследва магнитните и електрическите полета, за да се опита да отговори на въпроса \"Какво затопля слънчевата корона\", поясни Тиери Дюдок от Френския център за научни изследвания.\r\nСлънчевата корона - най-външната част от слънчевата атмосфера, се простира на милиони километри от светилото, а температурата й надхвърля 1 милион градуса Целзий, докато температурата на повърхността на Слънцето достига \"едва\" 6000 градуса Целзий. Става въпрос за несъответствие с природните закони, които гласят, че с отдалечаването от източника на топлина температурите спадат. Възможно е екстремните температури да се дължат на влиянието на електромагнитни полета.\r\nИнструментът SWEAP (Solar Wind Electrons Alphas and Protons Investigation) ще има за цел да разкрие загадка, свързана със слънчевия вятър, непрестанния поток йонизирани частици, които се движат със скорост 500 км/сек. Като наблюдават йоните и електроните в слънчевата атмосфера, учените се надяват да определят температурата и плътността на този поток. \"Това ще ни помогне да предскажем по-добре кога слънчеви бури ще връхлетят Земята\", заяви Джъстин Каспър от Мичиганския университет.\r\nИнструментът ISIS (Integrated Science Investigation of the Sun) ще се концентрира върху тежките йони, най-високоенергийните частици. \"Те се движат към Земята с феноменална скорост, близка до тази на светлината - отбеляза Дюдок. - Те могат да достигнат Земята за между 30 и 60 минути. В деня, когато ще искаме да поемем към Марс, ще трябва да можем да предскажем въпросните изригвания на частици, защото те могат да имат смъртоносен ефект.\"\r\nКамерата WISPR (Wide-Field Imager for Solar Probe Plus), която е с размери на кутия за обувки, ще изследва Слънцето. Астрофизиците се надяват да заснемат изригвания на коронарна маса (изхвърлени с голяма скорост йонизирани частици). Досега камера не е снимала Слънцето от толкова близко разстояние - 6 милиона км при най-близките прелитания, като се има предвид, че разстоянието между Земята и светилото е от порядъка на 150 милиона км.\r\n\"Сондата \"Паркър\" ще осъществи първото посещение на звезда от страна на човечеството - заяви Марк Уайдънблек от Лабораторията за реактивни двигатели в САЩ. - Имаме представа какво ще открием, но най-важните резултати могат да дойдат от съвсем неочаквани наблюдения.\"", "date": "2018.08.12", "title": "Историческо: Изстреляха сондата, която ще \"докосне\" Слънцето"}
{"url": "https://www.dnes.bg/notifikacii/2018/08/12/kradecyt-na-samolet-v-siatyl-obichal-da-pytuva.384830", "text": "Служителят на авиокомпания, който открадна самолет на авиокомпания \"Хърайзън еър\" от международното летище Такома в Сиатъл и загина при катастрофата му, е работил в семейна пекарница и е харесвал идващите с работата му възможности да пътува по цял свят, предаде Ройтерс, цитирайки постове в социални медии.\n\r\nРичард Ръсел, който обичал да го наричат \"Бийбо\", бил на 29 години, жител на град Съмнър, щата Вашингтон, роден в Кий Уест, щата Флорида. Името му не е съобщено официално, но множество медии разкриха самоличността му, като се позоваха на интервюта със семейството му, колеги и работещи по случая служители на силите на реда.\rРъсел е работел от 3,5 години като част от наземния персонал на \"Хърайзън еър\", дъщерна компания на \"Аляска еърлайнс\". В задълженията му е влизало да помага за багажа и да участва в екипите, преместващи самолетите по пистата. Той е заявил в Ютуб, че тази работа изисква да вдига много куфари и чанти. От друга страна тя му позволявала \"да лети до Аляска в свободното си време\".\r\nСемейството на Ръсел се премества в Аляска, когато той е на 7 години. Покойният не е съобщавал в социалните мрежи, че се готви за пилот. В някои постове той говори за християнските си убеждения и за възможността да отиде в армията.\r\nСлед излитането Ръсел е заявил пред авиодиспечери, опитали се да го убедят да приземи самолета, че е \"просто един разсипан човек, вероятно му хлопат няколко дъски\".\r\nГлавният изпълнителен директор на \"Аляска еърлайнс\" Брад Тилдън заяви на пресконференция, че самолетите от този тип нямат заключващи се врати и за разлика от автомобилите, двигателите им не изискват специален ключ, за да стартират, предаде Ройтерс. Авиолиниите в САЩ се грижат за безопасността на летището и смятат, че служителите имат разрешение да са там и може да им се има доверие, обясни той, цитиран от БТА. Разследването е под ръководството на ФБР.", "date": "2018.08.12", "title": "Крадецът на самолет в Сиатъл обичал да пътува"}
{"url": "https://www.dnes.bg/stranata/2018/08/12/moreto-izhvyrli-telata-na-dve-deca-tretoto-vse-oshte-se-tyrsi.384839", "text": "Телата на две деца са изхвърлени от морето край Дуранкулак. Предстои децата да бъдат идентифицирани. Това се случи на същия неохраняван плаж, от който вчера изчезнаха три деца от шабленското село Спасово. \n\r\nИздирването на третото дете продължава, съобщава БНР. \r\nЧетири деца на възраст между 12 и 15 години около 13 часа вчера влизат в морето, но само едно от тях успява да излезе на брега и да повика помощ.\r\nНа мястото на инцидента пристига спасителят от охраняемата зона, но трите деца повече не са били видени в морето. Екипите на граничната полиция и района за управление на МВР в Шабла също не успяват да открият децата.\r\nИ днес продължава силният североизточен вятър, който предизвика опасни вълнения в морето, предупреждават специалистите.\r\n \r\nБурният вятър пречи на издирването на третото дете.", "date": "2018.08.12", "title": "Морето изхвърли телата на две деца. Третото все още се търси"}
{"url": "https://www.dnes.bg/eu/2018/08/12/germanski-krainodesen-lider-kym-stiv-banyn-ne-sme-v-sasht.384820", "text": "Лидер на крайнодясната партия \"Алтернатива за Германия\" поля със студен душ плановете на Стив Банън, бивш политически стратег на президента на САЩ Доналд Тръмп, за широк популистки алианс против ЕС, предаде Ройтерс.\r\n\"Ние не сме в Америка\", каза Александър Гауланд, един от двамата лидери на антиимигрантската партия, в интервю за вестникарското обединение \"Функе медиенгруппе\", публикувано вчера.\r\n\"Интересите на антисистемните партии в Европа са доста разнопосочни\", добави той в изказването си, което Ройтерс определя като груб отказ за проекта на Банън от една от най-влиятелните крайнодесни партии в Европа.\r\nМиналия месец Банън обяви, че основава политическа организация, базирана в Брюксел, наречена\r\r\n                    \r\n                    \"Движението\", която да обедини националистките и популистки избиратели на изборите за Европейски парламент през май с цел подкопаване и парализиране на блока.\r\nГауланд обаче заяви, че макар другият лидер на неговата партия Алис Вайдел да се е срещала с Банън, той не вижда възможност за сътрудничество с него, предава БТА.\n\r\n\"Г-н Банън няма да успее да сформира алианс на съмишленици за европейските избори\", заяви Гауланд.\r\nПо думите му \"Алтернатива за Германия\" е имала тесни контакти само с австрийската крайнодясна Партия на свободата, младши партньор в коалиционното правителство. Бившият лидер на неговата партия Фрауке Петри винаги е искала да работи съвместно с френския Национален фронт, но това не се получи.\r\nРахим Касам, говорител на \"Движението\", в отговор на Гауланд заяви: \"Движението\" е \"клирингова къща\" за идеи, а не организация за предизборна кампания, която би се стремила да има нещо общо с националната политика или кампаниите на \"Алтернатива за Германия\". Доволни сме, че високопоставени фигури от партията разбират проекта и поддържат всекидневен контакт с нас. Надяваме се да работим заедно с онези, които го желаят, за каузите, в които всички ние вярваме\".\r\nВ интервюто си Гауланд каза, че партията му събира между 17 и 20 процента подкрепа в последните проучвания на общественото мнение и че подкрепата за нея може да нарасне още, докато канцлерът Ангела Меркел управлява.\r\nПартията спечели 12,6 процента от гласовете на федералните избори през септември, влезе за първи път в германския парламент и стана третата политическа сила в страната. Гауланд признава, че неговата партия трябва да събере още сили, но очаква, че тя ще бъде готова да поеме роля в управлението в средносрочна перспектива.\r\nПолитически експерти твърдят, че тя може да стане най-силната партия в източните провинции Саксония и Бранденбург на регионалните избори догодина, което повдига въпроса дали традиционните партии ще сменят курса и ще склонят да образуват коалиции с нея.\r\n ", "date": "2018.08.12", "title": "Германски крайнодесен лидер към Стив Банън: Не сме в САЩ!"}
{"url": "https://www.dnes.bg/zvezdi/2018/08/12/5-zvezdi-otdali-se-na-blagotvoritelnostta.384703", "text": "Докато някои известни български личности участват в благотворителни инициативи заради положителния имидж, много световни звезди използват част от огромното си богатство не само поради тази причина, а и за да помагат на хора в нужда. Някои решават да направят това заради близки или трогнати от историята на непознати, които случайно научават.  \n\r\nАнджелина Джоли е една от актрисите в Холивуд, която е известна със своята социална ангажираност и участието си в различни каузи. Всяка година красавицата отделя над 5 млн. долара за благотворителност. Тя е посланик на добра воля на ООН и много често посещава бежанските лагери в Сиера Леоне, Камбоджа (от където осинови дете), Намибия, Танзания, Пакистан и други.\r\r\n                    \r\n                    Освен с брилянтната си игра в различни филми, нейният колега Леонардо Дикаприо се прочу като активист за опазване на околната среда. През 2014 г. той бе назначен за посланик на мира към ООН по проблемите на климата.\r\nНаскоро пък Мадона призова за събиране на средства за болните деца и сираците на Малави. \n\r\nИма още много световноизвестни личности, които през последните няколко години основаха свои собствени фондации и посветиха голяма част от свободното си време за инициативи със социална насоченост. Те събират все повече съмишленици. Ето и най-известните от тях: \n\r\nМайли Сайръс се грижи за бездомници и младежи с нестандартна сексуална ориентация. Вижте още по темата в ", "date": "2018.08.12", "title": "5 звезди, отдали се на благотворителността "}
{"url": "https://www.dnes.bg/balkani/2018/08/12/erdogan-nesyglasen-stranata-ne-e-vyv-valutna-kriza.384829", "text": "Президентът на Турция Реджеп Тайип Ердоган в събота отвхърли твърденията, че страната му се намира във валутна криза, определяйки спада в турската лира като \"волиталлност\", която няма нищо общо с икономическите фундаменти, пише електронното издание на гръцкия вестник Kathimerini.\r\nГоворейки, след като президентът на САЩ Доналд Тръм удвои митата върху вноса на турска стомана и алуминий, Ердоган описа рекордния 18-прозентов спад на лирата в петък като \"ракетите на икономическата война, водена срещу Турция, пише \"Фокус\".\n\n\r\nСпоред Ердоган, тези, които са планирали свалянето на правителството в проваления опит за преврат през юли 2016 г., сега се опитват да ударят страната през нейната икономика.Той обеща да отвърне на удара, но не назова нито една конкретна страна.\r\r\n                    \r\n                    \"Тези, които не могат да се съревновават с нас на земята, прибягнаха към планове за онлайн измислени валути, които нямат нищо общо с реалностите на нашата страна, производството и истинската икономика\", заяви Ердоган по време на провинциална среща на неговата Партия на справедливостта и развитието в черноморския крайбрежен град Ризе.\r\n\"Страната не се разпада, нито пък се унищожава, банкрутира или изпада в криза\", заяви той, добавяйки, че изходът от \"валутния план\" е да се засили производството и да се \"минимизират лихвените проценти\".\r\nТурската лира изгуби около 40% от стойността си само през тази одина, предимно заради притесненията от влиянието на Ердоган върху икономиката, редицата му призиви за ниски лихвени проценти в лицето на високата инфлация и влошаващите се отношения със САЩ. Двете страни си противоречат по широк набор от въпроси - от различаващите се интереси в Сирия, до турските амбиции за закупуване на руски отбранителни системи и случая с евангелисткия свещеник Андрю Брънсън, който е съден в Турция по обвинения за тероризъм.\r\n\"Ердоган също така намекна за \"Краен срок\" за предаването на Брънсън, въпреки че не спомена точно САЩ да са наложили такъв. \"Те ни заплашиха, заявявайки че трябва да го изпратим до 18.00 часа... Това не е някоя случайна страна. Това е Турция\", заяви той.", "date": "2018.08.12", "title": "Ердоган несъгласен: Страната не е във валутна криза!"}
{"url": "https://www.dnes.bg/stranata/2018/08/12/byrziiat-vlak-ot-vidin-premaza-kola-jena-zagina-na-miasto.384840", "text": "Бързият влак от Видин за София премаза кола на железопътния прелез между Брусарци и Дондуково. Трагичният инцидент е станал вчера сутринта. \r\nЛекият автомобил „Форд“ е управляван от 38- годишен мъж, жител на село Динково, община Ружинци.\r\nШофьорът имал отскоро шофьорска книжка, не изчакал необходимото време, не се огледал и ослушал. \r\nПреминаването през прелеза се осъществявало само със светлинен сигнал, без бариери. Колата потеглила, когато била блъсната и размазана от бързият влак.\r\nПри удара е загинала на място съпругата му, возеща се на предната дясна седалка. На мястото на жестоката катастрофа са пристигнала пожарни и полиция.\r\nТялото на 38- годишната жена отхвръкнало на десетина метра и е намерена край релсите. Водачът е в болница.\r\nДвамата имат две деца.", "date": "2018.08.12", "title": "Бързият влак от Видин премаза кола, жена загина на място"}
{"url": "https://www.dnes.bg/stranata/2018/08/12/kat-gleda-zasileni-proverki-po-osnovnite-pytishta-v-stranata.384837", "text": "И днес продължават засилените проверки по основните пътни направления на страната, информира МВР.\r\nТози път фокусът ще бъде насочен към потока, тръгващ от морските селища и отправящ се към големите градове.\r\nЕкипите ще следят с цялата налична техника за спазване на скоростните режими, ще има засилени проверки за употреба от водачите на алкохол, наркотични вещества и/или техни аналози, както и да не се допуска движение на неправоспособни водачи и движение в аварийната лента на магистралите.\r\nНай-много униформени ще има около обяд, когато се очаква засилен трафик от морето в посока София и големите градове. До момента, основните нарушения, които се установяват са за скорост.\r\nВ операцията днес, освен служители на Пътна полиция, ще се включат и техни колеги от Криминална полиция и от секторите за контрол на общоопасните средства. Предвидено е по пътищата да има и цивилни патрули. Контрол ще се осъществява и от въздуха с хеликоптера на граничната полиция", "date": "2018.08.12", "title": "КАТ гледа: Засилени проверки по основните пътища в страната"}
{"url": "https://www.dnes.bg/snimka-na-denia/2018/08/12/i-utre-slynchevo-i-goreshto-temperaturite-do-34-gradusa.384838", "text": "През нощта ще бъде ясно и почти тихо. Утре ще е слънчево. Ще духа  слаб, в Дунавската равнина и източните райони - до умерен вятър от  източната четвърт. Максималните температури ще са предимно между 29 и 34  градуса.\r\nПо Черноморието ще бъде слънчево и топло. Подходящо за летуване. Ще  духа слаб до умерен вятър от източната четвърт. Максималните температури  ще са 27 - 28 градуса, колкото е и температурата на морската вода.  Вълнението на морето ще е 2-3 бала, пише БТА.\r\nВ планините ще е слънчево и топло, подходящо време за туризъм. След  обяд ще има временни увеличения на облачността, но ще е без валежи. Ще  духа умерен вятър от изток-североизток. Максималната температура на  височина 1200 метра ще е около 23 градуса, на 2000 метра - около 15  градуса.\r\nВъв вторник и сряда ще остане предимно слънчево, със слаб, в  Дунавската равнина и източните райони до умерен вятърът с източна  компонента. Температурите слабо ще се повишат и максималните втория ден", "date": "2018.08.12", "title": "И утре слънчево и горещо. Температурите до 34 градуса"}
{"url": "https://www.dnes.bg/stranata/2018/08/12/burno-more-prez-avgust-vinovnikyt-viatyryt-meltem.384841", "text": "Бурното море през август се държи на така наречения вятър \"мелтем\", обясни Антон Налбантов, директор на Водноспасителната служба на БЧК. \n\r\nВятърът е виновник за големите вълни, които заливат Черноморието в последните няколко дни и взеха жертви. \n\r\n\"Бурното море е обичайно за август. Започва да духа вятъра \"мелтем\". Вчера, доколкото имам информация, вълните са достигали до 5-6 бала, което ги прави изключително опасни за къпане и плуване\", обясни Налбантов пред \"Фокус\". \n\r\nПо думите му явлението е обичайно за месец август.\r\nСтатистиката сочи, че 36 души са се удавили през първите 6 месеца от тази година.\n\r\nОт тях 26 са мъже, 6 жени и 4 деца до 18 години. По неофициални данни към август броят им е нараснал до 50.\r\n                    \r\n                    \r\nМъртвото вълнение (англ. rip current) е най-опасно в плитки морета с полегат бряг, който е обкръжен от пясъчни плитчини, коси и островчета. В тези места по време на отлив пясъчните коси пречат на водата да се връща обратно в морето. \n\r\nОтварят се коридори и в тях тръгва течение, перпендикулярно на сушата. Налягането на водата в тесния пролив, съединяващ морето с лимана, нараства многократно. В резултат на това се образува бърз поток, по който водата се движи със скорост 2,5–3,0 м/с.\r\n ", "date": "2018.08.12", "title": "Бурно море през август, виновникът – вятърът мелтем"}
{"url": "https://www.dnes.bg/notifikacii/2018/08/12/pike-poveche-niama-da-igrae-za-ispaniia.384817", "text": "\r\nЗащитникът Жерард Пике се отказва от испанския национален отбор. 31-годишният футболист на Барселона вече е казал на селекционера на \"ла фурия\" Луис Енрике, че Мондиал 2018 е бил последният голям турнир, на който е играл.\r\n\"Решението беше взето преди доста дълго време и беше добре премислено\", коментира Пике, цитиран от БТА.\r\nЖерард Пике дебютира с екипа на Испания през 2009 година, след което изигра 102 мача и реализира 5 гола. Той е един от 12-те футболисти с над 100 двубоя за испанския национален тим.\r\nБранителят е световен шампион за 2010 година, както и европейски първенец от 2012 година. \"Чувствам се щастлив да бъда част от националния отбор по време на толкова красиви и успешни времена\", каза още Пике, който продължава да играе за Барса. \r\n ", "date": "2018.08.12", "title": "Пике повече няма да играе за Испания"}
{"url": "https://www.dnes.bg/stranata/2018/08/12/cheren-uikend-moreto-izhvyrli-tialoto-i-na-tretoto-dete.384844", "text": "Открито е тялото и на третото дете, което изчезна вчера във водите на Черно море. \n\r\nМалко по-рано днес морето изхвърли телата на други две деца. \n\r\nМомчетата са открити на около километър в южна посока от мястото на инцидента.\n\r\nЧетирите момчета на възраст между 12-15 години са се къпали в бурното море край неохраняем плаж близо до село Крапец вчера. \n\r\nТрите са изчезнали във вълните, а едното е успяло да изплува и е тръгнало да търси помощ. \n\r\nСпоред съобщеното от директора на областния съвет на БЧК д-р Артюн Еринозов спасилото се момче е стигнало до плажа на къмпинг \"Космос\" край Дуранкулак, където е имало пост на водни спасители на Червенокръстката организация, пише БТА. От поста са сигнализирали на телефон 112 за инцидента.\r\n                    \r\n                    \r\nУдавилите се момчета са от селата Спасово и Сираково, община Генерал Тошево.\n\r\nСамо за последните два дни четирима души са открити удавени в морето. Това съобщиха от Областната дирекция на МВР-Бургас.\r\n ", "date": "2018.08.12", "title": "Черен уикенд: Морето изхвърли тялото и на третото дете"}
{"url": "https://www.dnes.bg/stranata/2018/08/12/nakazanie-globiavat-nagazilite-v-rilskite-ezera.384836", "text": "Дирекция \"Национален парк Рила\" започва процедура за налагане на глоби за неспазване на режимите в защитената територия, информираха от МОСВ. Решението е във връзка със събитието вчера в района на циркуса на Седемте Рилски езера, пише БТА.\n\r\nДирекцията е издала разрешение за заснемане на сцени от филм, като в заповедта на директора на парка са дадени изрични указания за начина на провеждане на снимачните дейности и организацията им. Заповедта не е била спазена, извършени са нарушения на Закона за защитените територии, плана за управление на парка и установените режими и норми в парка.\r\n                    На организаторите на събитието - Фондация \"Нашият дом е България\", във връзка със заснемане на филма \"Нашият дом е България\" ще бъде потърсена административно-наказателна отговорност за неспазване на поставените условия по издадената съгласувателна заповед на директора на парка. При установяване самоличността на участниците в нарушението, които нерегламентирано са навлезли в езеро \"Близнака\", също ще бъде потърсена административно-наказателна отговорност.\r\nЗа юридически лица Законът за защитените територии предвижда налагане на имуществена санкция от 1000 до 10 000 лв., а на физически лица - глоба, като минималната е в размер от 5 до 100 лв., а максималната от 500 до 5000 лв.\r\nВчера служителите на парка не допуснаха нерегламентирано навлизане на моторни превозни средства в защитената територия.\r\n ", "date": "2018.08.12", "title": "Наказание: Глобяват нагазилите в рилските езера"}
{"url": "https://www.dnes.bg/akoshtete-vqrvaite/2018/08/12/receptata-dnes-shokoladov-keik-sys-sinio-sirene.384826", "text": "Шеф Владимир Ангелов е с близо 17-годишен стаж в кулинарията. Работил е в кухните на най-елитните и престижни ресторанти в столицата. Този опит го кара твърдо да вярва, че най-ценното нещо в неговата работа е екипът. За него няма по-малко или по-важно звено в кухнята, защото само ако всички работят в пълен синхрон могат да постигнат перфектното блюдо.\n\r\nПрекарва близо една година в испанския град Хихон, където овладява всички тънкости на континенталната европейска кухня. Ето защо и днес изпитва силно влечение към испанската храна с френски влияния.\n\r\nШеф Ангелов обича да експериментира със средиземноморската кухня, като я допълва и с нотки на азиатска пикантност. За него и екипът му е страст да съчетават вкусове от цял свят с класическите кулинарни техники.\r\n                    \r\n                    \r\n\n\r\nВреме за приготвяне – 25 минути\n\r\n\n\r\n250 г шоколадов кувертюр\r\n250 г масло\r\n150 г захар\r\n42 г брашно\r\n70 г синьо сирене\r\n10 яйца\n\r\n\n\r\nРазтопяваме маслото и шоколадовия кувертюр до 45 градуса. Отделяме жълтъците от белтъците, като в случая ни трябват 10 броя жълтъци и 5 броя белтъци. Жълтъците, заедно със захарта, брашното и синьото сирене се блендират фино. Към сместа се добавят и разбитите на сняг белтъци, след което и маслото с шоколада.\n\r\nСместа се бърка непрекъснато с шпатула. Поставете във формичка за печене за 8-10 минути на 180 градуса.\r\n", "date": "2018.08.12", "title": "Рецептата Dnes: Шоколадов кейк със синьо сирене  "}
{"url": "https://www.dnes.bg/stranata/2018/08/12/tejko-ptp-s-tri-jertvi-oshte-ne-e-iasna-samolichnostta-na-zaginalite.384812", "text": "Ограничено е движението на път I-8 поради тежка катастрофа с три жертви. Сигналът е получен тази сутрин малко след 5.30 ч. Това съобщиха от полицията.\r\nПо първоначални данни в отсечката между Първомай и Бяла река фолксваген с кърджалийско регистрация настигнал и се блъснал отзад в ремарке на трактор.\r\nНа място са загинали трима мъже, пътували в колата. След инцидента водачът е намерен зад волана, а пътниците са изхвърчали извън колата. Все още не е установена самоличността им, предава БТА.\r\nНа местопроизшествието се извършва оглед. До приключването му движението се отбива по обходни маршрути през първомайския кв. Дебър и през село Бяла река от екипи на Пътна полиция.", "date": "2018.08.12", "title": "Тежко ПТП с три жертви: Още не е ясна самоличността на загиналите"}
{"url": "https://www.dnes.bg/obshtestvo/2018/08/12/samoironiia-do-smyrt-borislav-gryncharov-s-shega-za-nekrologa-si.384597", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТази неделя, 12 август, в семейното предаване на телевизия  \"Фамилно\" гостуват съпругата и дъщерята на известния поп певец от зората на българската естрада Борислав Грънчаров.\r\nПрез 90-те години заедно с приятелите си Борис Гуджунов и Боян Иванов създават триото \"Бо Бо Бо\", което изпълнява популярни забавни шлагери с хумористичен текст. Шоуто им се радва на голям успех. \r\nСъпругата на Гръчаров - Светла, разказва пред водещата Деляна Маринова какво задружно семейство са били. \"Макар че понякога аз предизвиквах караници\", признава тя.\r\r\n                    \r\n                    \"Тогава татко само я галеше по главата - като овца и опитваше да я успокои, а тя се палеше още повече\", допълва дъщеря им Мария. Според нея, баща й е бил с изключително благ характер.\r\n\"В последните си години беше доста разочарован от институциите – от Министерството на културата, от импресарска дирекция – понеже им се изгубиха всички договори\", разказва Мария.\r\n\"Когато накрая беше вече с метастази навсякъде, една сутрин дойде само по слипове, \"опъна перки\" и ме накара да го снимам с телефона. Каза ми: \"Запази я, да я сложим на некролога, да избием рибата\". Имаше невероятно чувство за хумор. И бях решила наистина да изпълня това негово желание, но сигурно щеше да се приеме много негативно и не го направих\", разказва във \"Фамилн\"“ Мария Грънчарова, дъщеря на певеца Борислав Грънчаров, който почина миналата година.\r\nПредаването започва в 10:30 ч. по телевизия Bulgaria ON AIR.\n\r\n\r\n ", "date": "2018.08.12", "title": "Самоирония до смърт! Борислав Грънчаров с шега за некролога си"}
{"url": "https://www.dnes.bg/notifikacii/2018/08/12/trusove-s-magnitud-5-4-i-5-1-razliuliaha-albaniia.384814", "text": "Две земетресения с предварителен магнитуд 5,4 и 5,1 разтърсиха вчера Северна Албания, където десетки сгради понесоха материални щети, предаде Асошиейтед прес.\r\nАлбанското министерство на отбраната съобщи, че по-силният трус е бил регистриран в 17,33 ч. (15,33 ч. по Гринуич) на дълбочина 5 км близо до село Виньол в област Мат на 120 км северно от столицата Тирана, пише БТА.\r\nИнститутът по геонауки, енергия, вода и околна среда съобщи, че другото земетресение е било регистрирано в 17,38 ч. (15,38 ч. по Гринуич) на около 40 км северно от Тирана на дълбочина 24 км близо до град Булкизе.\r\nМинистерството на отбраната съобщи, че 67 къщи са повредени в Клос, Мат и Булкизе, но няма пострадали хора.\r\nЗеметресението бе усетено силно в Тирана и в по-голямата част от страната, както и в съседните Македония, Косово, Черна гора и Босна, предаде Асошиейтед прес.\rМестната медия Balkanweb.com съобщи, че голяма скала е паднала на шосе Валбоне-Байрам Кури на североизток в резултат от земетресението и е ударила преминаващ автомобил, ранявайки двама от пътниците. Властите не са потвърдили информацията.\r\nЗеметресение със същия магнитуд удари Западна Албания преди седмица, причинявайки леки материални щети.", "date": "2018.08.12", "title": "Трусове с магнитуд 5,4 и 5,1 разлюляха Албания "}
{"url": "https://www.dnes.bg/snimka-na-denia/2018/08/12/idealno-za-plaj-temperaturite-do-32-gradusa.384809", "text": "През деня ще бъде предимно слънчево. От запад на изток ще има временни увеличения на облачността. Ще духа слаб до умерен вятър от север-североизток. Максимални температури между 27 и 32 градуса.\r\nАтмосферното налягане е по-високо от средното за август - бавно ще се понижава, пише БТА.\r\nНад Черноморието ще бъде предимно слънчево, с временни увеличения на облачността. Ще духа до умерен вятър от север-североизток.\r\nМаксимални температури на въздуха: 27-28 градуса. Температурата на морската вода е 27 градуса. Вълнението на морето ще е 3 бала.\r\nНад планините ще бъде предимно слънчево, след обяд с временни увеличения на облачността. Ще духа до умерен вятър от север-североизток. Максимална температура на височина 1200 метра около 20 градуса, на 2000 метра - около 12 градуса.\rВ понеделник и вторник се очаква бъде предимно слънчево. Вятърът ще е слаб, в Дунавската равнина и източните райони до умерен, с източна компонента. Започва повишение на температурите и максималните във вторник ще са между 30 и 35 градуса, малко по-ниски по Черноморието.", "date": "2018.08.12", "title": "Идеално за плаж: Температурите до 32 градуса"}
{"url": "https://www.dnes.bg/usa/2018/08/12/sharlotsvil-godina-po-kysno-miren-protest-na-studenti.384813", "text": "Студенти от университета на щата Вирджиния организираха мирна демонстрация в град Шарлотсвил в навечерието на годишната от сблъсъците след расисткия митинг на 12 август 2017 г. Тогава една жена загина и 19 души бяха ранени, след като един от участниците се вряза с автомобил в контрапротестиращи.\r\nГрадът отбеляза годишнината с бдения и други мирни събития, но полицията имаше кратка, но напрегната конфронтация със студенти, разгневени от масираното присъствие на силите за сигурност в града пред уикенда, предаде Асошиейтед прес.\n\n\n\r\nМалко преди планирания за вчера вечерта митинг, с който студентите искаха да напомнят за сблъсъка в университетския кампус между факелно шествие на бели националисти и контрапротестиращи, активисти разпънаха транспарант с надпис: \"Миналата година те дойдоха с факли, тази година идват с (полицейски) значки\".\r\r\n                    \r\n                    Група от около 200 студенти протестираха в кампуса пред кордон от полицаи в снаряжение за борба с безредици. Според студентите полицията е прекалила с мерките за сигурност, след като миналата година е бездействала.\r\nНезависимо разследване на насилието, проведено от бивш федерален прокурор, заключи, че хаосът е произлязъл от пасивната реакция на правоохранителните органи и лошата подтотовка и координация между щатската и градската полиция.\r\nНа 12 август м. г. стотици бели националисти - неонацисти, скинхедс и членове на Ку Клукс Клан, се стекоха в Шарлотсвил, за да протестират срещу решението на градските власти да премахнат от местен парк паметник на генерала от Конфедерацията Робърт Лий. Последва ожесточен сблъсък с контрапротестиращи и една кола се вряза в тях и уби 32-годишната Хедър Хейър. Броят на жертвите от този ден нарасна до три, когато полицейски хеликоптер, съпровождащ кортежа на губернатора, катастрофира и загинаха още двама души.\r\nОстаналата част от вчерашния ден в Шарлотсвил протече мирно. В популярния търговски квартал в центъра сутринта полицаите бяха повече от посетителите. Бетонни бариери и метални заграждения бяха издигнати по улиците на града, а полицаи претърсваха чантите на хората на два контролно-пропускателни пункта.\r\nВъзпоменателните церемонии започнаха с \"утро на размисъл\" в университета на Вирджиния, с музикални изпълнения, четене на поезия и реч на президента на университета Джеймс Райън. Той нарече момента, когато група студенти и местни жители се изправят пред белите националисти пред статуята на Томас Джеферсън в кампуса, \"забележителна проява на кураж и храброст\".\r\nЛиса Улфорк, преподавателка в университета и местен организатор на движението \"Животът на черните има значение\" (Black Lives Matter), заяви, че полицията се опитва да компенсира с колосална демонстрация на сила миналогодишното си бездействие.\r\n\"Миналата година се страхувах от нацистите, тази година се страхувам от полицията\", каза тя, цитирана от БТА.\r\nСъбития по повод годишнината са планирани за днес и в Шарлотсвил, и във Вашингтон, където Джейсън Кеслър, главният организатор на акцията от миналото лято, е получил разрешение за \"митинг за граждански права на белите\".", "date": "2018.08.12", "title": "Шарлотсвил година по-късно: Мирен протест на студенти"}
{"url": "https://www.dnes.bg/notifikacii/2018/08/12/ivet-lalova-uchastieto-mi-be-lichna-pobeda.384811", "text": "Най-добрата българска спринтьорка Ивет Лалова-Колио се класира на пето място на финала на 200 метра за жени на европейското първенство по лека атлетика в Берлин (Германия).\r\n34-годишната Лалова-Колио, която е европейска вицешампионка на 100 и на 200 метра от Амстердам 2016, завърши с 22.82 секунди.\n\r\nСлед финала българката каза, че е доволна от участието си.\r\n\"Доволна съм. Това участие в този финал беше моя лична победа и на моя екип, които изживяха с мен в последния месец един истински кошмар. Планът беше да дойда тук и да бягам около 22 секунди и да спечеля медал\", каза Лалова-Колио в ефира на Евроспорт България.\r\"Но точно преди един месец лежах на ехография и ми казаха, че не само съм разтегнала, но има опасност и да скъсам бедрен мускул. И като че ли в този момент Берлин ми се изпари някъде в далечината. Преди десет дни, когато в последния момент трябваше да отказвам 100 метра, аз се опасявах дали не трябва да отказвам и 200 метра, защото все още не можех да бягам\", каза още българката, цитирана от БТА.\r\n\"Дойдох толкова блокирана, изпълнена с толкова много болки и се страхувах страшно много. Вчера беше един много красив и може би най-щастливият ми ден тази година. Днес беше тежко, няма да ви лъжа. Много ми се искаше да бягам. Не направих добре технически бягането си. Мисля, че бях прекалено бърза в първата част. Но съм щастлива. Радвам се, че стигнах до тук и, че участвах\", каза още Ивет Лалова-Колио.\r\n ", "date": "2018.08.12", "title": "Ивет Лалова: Участието ми бе лична победа!"}
{"url": "https://www.dnes.bg/kino/2018/08/12/djaz-i-korupciia-v-kanzas-siti.384377", "text": "Събрал знакови събития, случили се през 30-те години на миналия век в \"Канзас Сити\", Робърт Олтман улавя във филма детайли около Изборния ден през 1934 г. Внушително е присъствието  на автентични костюми, реквизити в годините на Голямата депресия в  страната на фона на джаз изпълнения на музиканти като Рон Картър, Джошуа Редман и Никълъс Пейтън.\r\nЕдин от най-уважаваните независими  режисьори в Америка с филми като (\"Нешвил\", \"Прет-а-порте\", \"Три жени\", \"Сватба\", \"Квинет\", \"Играчът\"...) детайлно описва периода покрай любовта на Блонди О‘Хара (Дженифър Джейсън Лий), готова на всичко, за да спаси мъжа на живота си Джони –  престъпник, изпратен в затвора.\r\r\n                    \r\n                    За да измъкне любимия човек, Блонди отвлича съпругата на влиятелен политик и иска размяна с мъжа си. Избира най-подходящия момент за това – предстоят местни избори и политикът е готов на всичко, за да не пострада репутацията му. \r\nРежисьорът описва достоверно измамите и корупцията в обществото и същевременно прокарва и дискретна пародиен елемент към стари трилъри. Силни роли правят още Миранда Ричардсън и Хари Белафонте, напомнящ за Марлон Брандо от  \"Кръстникът\".\r\n Гледайте \"Канзас Сити\" на 12 август от 23.00 часа по телевизия  .\r\n ", "date": "2018.08.12", "title": "Джаз и корупция в \"Канзас Сити\" "}
{"url": "https://www.dnes.bg/stranata/2018/08/12/povryshtane-razstroistvo-letnite-virusi-ni-nalaziha.384816", "text": "С идването на лятото се увеличиха и случаите на заболелите от летен вирус. Сред тях преобладават стомашно-чревните инфекции, които протичат с температура, повръщане, разстройство и хрема. Те повалят и деца, и възрастни, като заразяването става не само по морето, предупреждават специалистите, пише .\r\n \r\n\"Сега е сезонът на ентеровирусните инфекции, които причиняват т.нар. летен грип. Симптомите са температура, повръщане, не много силно разстройство, обриви, болки в гърлото и ставите. Те се предават по фекално-орален и по въздушно-капков път и са характерни за топлото време\", обясни доц. Атанас Мангъров, началник на Клиника по инфекциозни болести в Инфекциозна болница \"Проф. Иван Киров\".\r\n \r\nОбикновено симптомите продължават седмица до десет дни. Посещението при лекар е препоръчително, особено за децата, но за лечението на тези вируси не трябва да се приема антибиотик, каза доц. Мангъров.\r\n \r\n\"Антибиотикът е нужен, само ако има усложнения, които обикновено настъпват към края, но шансът е малък. Иначе организмът трябва да се остави да пребори инфекцията сам\", посъветва той.\r\n                    \r\n                    \r\nЗамърсени храна, вода и прибори обикновено са сред основните причинители на стомашно-чревните инфекции, особено по морето. Ако се консумира недобре съхранена храна от животински произход, това крие риск и от зараза със салмонела, предупреждават здравните власти.\r\n \r\nБактериите се предават и чрез мръсни ръце, затова миенето им не трябва да се забравя, като всяко трябва да е поне по 20 секунди, със сапун под течаща вода.\r\n \r\nЗа разлика от бактериалните инфекции, ентеровирусите не причиняват диария, но пък идват с болки в гърлото, защото вирусът се размножава в сливиците. Заразяването с тях също става много лесно. Хапването на повече лимони е добър начин за превенция.", "date": "2018.08.12", "title": "Повръщане, разстройство... летните вируси ни налазиха"}
{"url": "https://www.dnes.bg/sofia/2018/08/12/chuvame-li-se-mvr-tyrsi-otkradnata-kola-vyrnata-na-sobstvenika.384808", "text": "МВР търси откраднат автомобил, който вече е открит и върнат на собственика му. Абсурдният случай е от София, а причината за него e чиновнически пропуск, съобщава Нова тв.\r\nКолата на Юлиан Христов е открадната пред година. Намерена е от МВР и предадена на скрап преди 2 месеца. Останало само да върне регистрационните табели. Но на гишето в КАТ рециклираният автомобил светва в системата като откраднат. \r\n\"За мен беше шокиращо, когато от КАТ ме помолиха да отида до районното управление и да обясня. Аз се сетих, че пазя телефона на разследващия полицай, който ми я отписа. От него срещнах пълно съдействие и в рамките на час колата беше отписана\", разказва Христов.\r\nОт МВР обясниха пропуска на служителите от 3-то РПУ с динамичността на работата във ведомството. Назначена е проверка. \r\nОт началото на годината МВР е свалило от отчет 1578 автомобила. Откраднатите са 658.", "date": "2018.08.12", "title": "Чуваме ли се? МВР търси открадната кола, върната на собственика"}
{"url": "https://www.dnes.bg/stranata/2018/08/12/bylgarinyt-ne-tyrpi-nudisti-te-se-pekat-na-vse-po-zakytani-plajove.384815", "text": "Въпреки че се говори за все повече толерантност живеещите по морето все по-често протестират срещу онези туристи, които плажуват у нас без бански. Нудистките плажове значително намаляха, въпреки че официално не са забранени и да съществуват.\r\nВ нормативни документи на национално ниво няма забрана за това как да изглежда човек на плажа - с бански или без, пише.\r\nВъв Варна вече са премахнати т.нар. евин и адамов плаж от очертанията на централния и накараха нудистите ходят на все по-закътани места.\r\nГоли тела има предимно на юг от Бургас, където се намират девствени труднодостъпни кътчета, за да скрият мъже и жени от моралното порицание на преобладаващата част от българите.\r\r\n                    \r\n                    Сред по-известните нудистки плажове е ивицата на къмпинг \"Делфин\", който е сред най-старите в България. Той обаче не е обособен специално за голи, но открай време се посещава от млади и стари без предразсъдъци.\n\n\n\r\nРепутацията му на нудистки плаж датира от времето на соца, но в по-ново време закътаният плаж се насели с плажуващи с бански. Преди година на него се разгоря голяма битка между едните и другите, като стопанинът все страната на облечените. Спорът така и не намери решение и в крайна сметка плажът си остана смесен, но все пак с разграничителна зона между голите и тези с бански.\r\nСред посещаваните от нудисти плаж е и южният плаж в Слънчев бряг, но инцидентно. Там монокините са често срещано явление особено около баровските заведения. Чисто голи се срещат само около устието на река Хаджийска от другата страна на ивицата на станцията на Министерски съвет и вече не са толкова много както преди.\r\nВ минали години там нудистите в близост до депутатите бяха много и нагъсто, но ги поразчитиха от морализаторски съображения. През последните 2-3 години на широката ивица се събират малки групи голи хора, включително и чужденци.Преди десетина години е имало случай и народни избраници да прескачат от другата страна на реката без бански, но най-много за час, разказват нудисти.\r\nХората без бански има и накрая на южния плаж в Несебър, но са единични компании. Колкото по-дива и труднодостъпна е една ивица, толкова повече са нудистите. Затова преобладават на юг от Бургас. Пример за това е плажът Липите на юг от Синеморец, който е заобиколен от гора, а в отделни участъци до него се стига само по стръмни скали откъм морето с лодка. Същото е и с района около устието на река Велека, където плажът е труднодостъпен и в слабонаселен район.\r\nЗона за нудисти се е обособила и на царския плаж между къмпинг \"Златна рибка\" и \"Градина\" край Созопол, има и на края на ивицата на плажа пред резиденция \"Перла\" на 3 км северно от Приморско.\r\nГоли хора могат да се видят и на плажа Корал. Срещат се и на Иракли, който е обявен за природосъобразен туризъм и няма концесионер.\r\nИ в Бургас има нудисти, въпреки протестите на хората там. За да не се набиват на очи, се пекат на неохраняемия плаж към солниците в посока Сарафово.\r\nСкоро в общинския съвет на Бургас се разгоря битка заради предложението на председателя на комисията по туризъм Живко Табаков за обособяване там на нудистки плаж. Това не се хареса на повечето, тъй като водело до допълнителни харчове за поставяне на огради между нудисти и хората с бански.\r\nДва са нудистките плажа край Варна. Предпочитан е плажа на спирка \"Почивка\". Ивицата е малка и до нея се стига по стръмни стълби, но е любимо място дори за семейства. В северния край на Златни пясъци под бившия къмпинг \"Панорама\" плажът е изцяло нудистки, като дори има леко отдалечена гей зона. Плажът е охраняем, подходящ е за къмпинг и каравани и има нудитски бар. Извън тези два плажа има отделни посещавани места - малките заливчета под Галата, където брегът е скалист и каменист. Така е и до местността Фичоза.\r\nНудисти могат да се открият и на скалите край Камен Бряг и Тюленово, тъй като там плажна ивица няма. Плажната ивица между Крапец и Дуранкулаг е огромна и се срещат плажуващи без бански.Най-просторно място за нудисти е и Кара дере - най-южната местност по Варненското черноморие.", "date": "2018.08.12", "title": "Българинът не търпи нудисти: Те се пекат на все по-закътани плажове"}
{"url": "https://www.dnes.bg/balkani/2018/08/12/za-vtori-pyt-rumyncite-sreshtu-pravitelstvoto-si.384818", "text": "Хиляди румънци протестираха за втори пореден ден вчера в Букурещ и други големи градове против корупцията и настояваха за оставка на правителството. Демонстрациите преминаха без инциденти, предадоха Ройтерс и ТАСС.\r\nПо данни на Аджерпрес повече от 25 000 души са участвали в протеста пред сградата на правителството на столичния площад \"Виктория\". Според Ройтерс демонстрантите са били около 40 000, по-малко от 100-те хиляди от предишната вечер.\r\nТе протестираха срещу политиката на левоцентристкото правителство на Социалдемократическата партия и Алианса на демократите и либералите, настоявайки за неговата оставка и предсрочни избори. Протестиращите носеха румънски знамена и знамена на Европейския съюз, надуваха вувузели и скандираха: \"Оставка!\", \"СДП - червена чума\", \"Румъния събуди се!\" и \"Няма да си тръгнем!\".\r\r\n                    \r\n                    На площада бяха разположени подразделения на жандармерията и пролицията, както и линейки. Автомобилното движение в района беше ограничено. Участниците в мирния протест започнаха да се разотиват около 23,00 часа, съобщава БТА.\r\nХиляди румънци, недоволни от опитите на политиците да декриминализират корупционни престъпления, протестираха вчера и в градовете Клуж, Сибиу и Брашов в Трансилвания, в Тимишоара на границата със Сърбия и в източния град Яш.", "date": "2018.08.12", "title": "За втори път: Румънците срещу правителството си"}
{"url": "https://www.dnes.bg/obshtestvo/2018/08/12/bivsh-zam-vytreshen-ministyr-sloji-krai-na-jivota-si.384825", "text": "Бившият зам.-вътрешен министър Румен Андреев се е самоубил снощи, пише. Той се е прострелял в главата в семейната вила в Софийската местност \"Щъркелово гнезно\". Предполага се, че решението да сложи край на живота си е дошло спонтанно след скандал със съпругата му.\r\nРумен Андреев е роден през 1951 г. в София. Завършва право. Влиза в системата на МВР през 1977 г. Бил е заместник директор на Националната следствена служба. Назначен е за зам.-вътрешен министър през 2005 г.", "date": "2018.08.12", "title": "Бивш зам.-вътрешен министър сложи край на живота си"}
{"url": "https://www.dnes.bg/zvezdi/2018/08/12/niki-iliev-prizna-sys-sania-sme-razdeleni.384824", "text": "20 дни преди да отбележат шестата годишнина от сватбата си, Ники Илиев и Саня съобщиха, че са разделени. Илиев сподели публично: \"Със Саня не сме заедно. Не съм го крил, но не желая да навлизам в повече подробности. Засега не искам да говоря за това. Твърде лично е\", призна той пред .\r\nРежисьорът и актьор сложи по този начин край на спекулациите на медиите, които ту ги събираха, ту ги разделяха.\r\nСаня също коментира ситуацията. На страницата си в Instagram тя публикува две свои снимки, към които прикрепи и текст: \"Всичката любов, от която се нуждаем, е в самите нас\", както и \"Когато те прострелят в сърцето, но имаш силата да продължиш\".\r\r\n                    \r\n                    Двамата се запознаха на снимачната площадка на сериала \"Забранена любов\", където играят брат и сестра.\r\nДвамата работят заедно и в три игрални филма - \"Чужденецът\", \"Живи легенди\" и \"Нокаут или Всичко, което тя написа\". Имат и своя актьорска школа.\r\nНа премиерата на последната продукция през 2017 г. Ники и Саня се появяват заедно пред феновете си. Заминават и на филмов фестивал на италианския остров Иския, но след завръщането им оттам, идва и признанието на режисьора.", "date": "2018.08.12", "title": "Ники Илиев призна: Със Саня сме разделени!"}
{"url": "https://www.dnes.bg/stranata/2018/08/12/prezidentyt-flotyt-ni-triabva-da-otstoiava-nashite-interesi.384823", "text": "\n \"Непрекъснато нараства значението на Черноморския регион, в който се преплитат много и често конфронтиращи се геополитически и икономически интереси\". Това каза президентът Румен Радев, който гостува на празника на българските Военноморски сили и откри тържествения ритуал по присвояване на първо офицерско звание на курсантите от випуск 2018 на Висшето военноморско училище във Варна.\r\nНа церемонията присъстваха висши офицери, представители на държавната и местната власт, много родители и близки на младежите, предава БТА.\r\n\"Военният ни флот трябва да отстоява нашия морски суверенитет, нашите интереси, традициите и самочувствието ни на морска нация. Това заяви президентът Румен Радев по време на церемонията по повод 139-годишнината на Военноморските сили, предаде \"Фокус\".\r\r\n                    \r\n                    Държавният глава прие строя на почетния караул, след което се проведе тържествена церемония по награждаването на випуснкниците от Висшето военноморско училище \"Никола Йонков Вапцаров\".\r\n\"За мен е удоволствие да ви поздравя по случай тържествения акт по присвояването на първо офицерско звание на випускниците от \"Випуск 2018 г.\" на Висшето военно морсго училище \"Н. Й. Вапцаров\".\r\nРадев се обърна към випускниците: \"Убеден съм, че днешния ден сте го чакали с огромно нетърпение и вълнение. Бъдещите нови успехи и победи са пред вас, ще имате и много бурни дни, и предизвикателства, в които романтиката във вашата красива професия ще отстъпва на заден план\", посочи президентът.\r\nТази година офицерски пагони получават 16 курсанти - 6 момичета и 10 момчета. Младежите успешно завършват подготовката си в три специализации от специалността \"Организация и управление на тактическите подразделения от ВМС\". Първенецът на випуска е мичман Николай Генов, който приключва обучението си с успех 5.80.", "date": "2018.08.12", "title": "Президентът: Флотът ни трябва да отстоява нашите интереси!"}
{"url": "https://www.dnes.bg/eu/2018/08/12/pone-10-dushi-sa-raneni-pri-strelba-v-manchestyr.384821", "text": "Най-малко 10 души бяха ранени при стрелба в английския град Манчестър  тази нощ, съобщиха ДПА и ТАСС.\r\nПолицията пристигнала в 2.30 часа местно  време в квартал Мос Сайд след съобщение за престрелка.  Пострадалите, които са били хоспитализирани, са с различна степен на нараняване, пише БТА.\r\nИнцидентът станал няколко часа след края на Карибския карнавал в квартала. Други подробности за произшествието засега са неизвестни, започнало е разследване.", "date": "2018.08.12", "title": "Поне 10 души са ранени при стрелба в Манчестър"}
{"url": "https://www.dnes.bg/akoshtete-vqrvaite/2018/08/12/zodiakalni-znaci-kak-biagat-te-ot-realnostta.384676", "text": " \r\nТрябва им физическа дейност, за да се разсеят от драмите. Обичат да плуват, да играят баскетбол или футбол. Изобщо - колкото повече спортуват, толкова по-заредени се чувстват и спират да мислят за проблемите. Чрез тренировките се отделят ендорфин, който се смята за хормона на щастието. Много са импулсивни и понякога може в яда си да се наранят и да завършат в болница или в затвора.\r\n \r\n\r\n \r\nКогато искат да избягат от действителността, телците се махат от всички социални мрежи, изключват си телефона и просто си пускат сериали или филми. Те не искат да се занимават с нищо, свързано с техния живот и затова се потапят в чуждия, дори измислен живот. Съпреживяват проблемите на героите. Това им трябва, за да се успокоят.\r\n \r\n\r\n \r\nПо принцип обожават да говорят и да общуват с различни хора, но когато искат да се махнат от реалността, те млъкват и започват да медитират. Трудно се успокояват и им трябва много време, докато успеят да се съсредоточат върху медитацията. Искат просто да си върнат енергията и да възобновят силите си.\r\n \r\n\r\n \r\nНай-доброто лекарство за раците е музиката. Те слагат слушалките, надуват звука и слушат любимите си песни. Тъй като са много емоционални, музиката ги докосва и им помага да се чувстват по-добре. Ако отидат на концерт или музикален фестивал - веднага се отпускат. Там има неща, които им харесват - талантливи музиканти и хора, които споделят техния вкус.\r\n \r\n", "date": "2018.08.12", "title": "Зодиакални знаци – как бягат те от реалността?"}
{"url": "https://www.dnes.bg/stranata/2018/08/12/lodka-za-razhodka-se-zabi-v-kraimorie-svyrshila-birata-na-borda-i.384819", "text": "Неуправляема лодка за разходка се заби на плаж Крайморие край Бургас. По време на инцидента в морето и на пясъка е било пълно с летовници. По чудо няма пострадали, съобщава bTV.\n\r\nЧасове наред корабчето застрашително се клатеше на метри от десетки плажуващи, макар и обезопасено с въжета.\n\r\nВъпреки бурното море, капитанът нарушил правилата – преминал голямата шамандура, навлязъл в зоната за къпане и се насочил към брега. На стотина метра има коридор за водни спортове, откъдето би могъл да излезе на брега, но той изобщо не направил опит за това. \n\r\n\"Свирнах му няколко пъти, махах му, обаче той не ме отрази. Дойде до първата шамандура, почнах да изваждам хората от плажа да не ги удари\", разказа Теодор Чамов.\r\n                    \r\n                    \r\nПред струпалите се на плажа хора, пътникът в лодката дал странно обяснение защо се приближили към брега. \n\r\nРешили да си направят разходка и стигнали до Крайморие, свършила им бирата и единият слязъл да си купува бира, разказа Стоян Коев, служител на концесионера.\n\r\n\"Направихме с подръчни средства обезопасяване на района, за да не минават хора, защото все още вълните бият по лодката и има опасност да се обърне\", каза концесионерът Николай Димитров.\n\r\nОбяснението на капитана, който открихме в ресторант на плажа, е авария. А лодката на пясъка затруднява видимостта на спасителите.\n\r\n\"Просто ме дръпна водата навътре и трудно излязох. Около 5-10 минути няма кой да ми помогне, няма кой да ме чуе… За беля дойде това корабче тук\", разказа Сава Димов.\n\r\nМорска администрация извършва проверка дали капитанът не е излязъл на брега заради лошото време или заради повреда.  ", "date": "2018.08.12", "title": "Лодка за разходка се заби в Крайморие. Свършила бирата на борда и..."}
{"url": "https://www.dnes.bg/stranata/2018/08/12/tri-deca-izcheznaha-vyv-vodite-pri-durankulak-moreto-burno.384831", "text": "Три деца се издирват в морето край Дуранкулак, съобщи на БТА директорът на областния съвет на БЧК д-р Ертюн Еринозов.\r\nНа неохраняем плаж край село Крапец в неустановен все още час на 11 август четири деца на възраст между 12-15 години влезли да се къпят. Трите изчезнали в бурните вълни, а едното успяло да изплува и тръгнало да търси помощ.\r\nМомчето достигнало на около 500 метра до плажа на къмпинг \"Космос\" край Дуранкулак, където потърсило помощ от спасителите на БЧК. Те сигнализирали на телефон 112 за инцидента.\r\nИ трите деца са в неизвестност, каза за БТА кметът на община Шабла Мариян Жечев. По думите му и днес морето е много бурно, което затруднява издирването. Водните спасители на БЧК постоянно наблюдават района..\n\n\r\r\n                    \r\n                    Статистиката сочи, че 36 души са се удавили през първите 6 месеца от тази година.\r\nОт тях 26 са мъже, 6 жени и 4 деца до 18 години. По неофициални данни към август броят им е нараснал до 50.\r\nВъв Варна пък имаше фрапиращ случай на насилие на плажа, където спасител ритна плажуващ.\r\nПричината - спречкване между двамата, защото децата на туриста са влезли да плуват до шамандурата, а спасителят грубо им извикал да излизат.\n\r\n ", "date": "2018.08.12", "title": "Три деца изчезнаха във водите при Дуранкулак. Морето – бурно!"}
{"url": "https://www.dnes.bg/health/2018/08/12/zashto-sushito-e-tolkova-polezno.384723", "text": "Суши е едно от най-популярните японски ястия. Има много и различни вариации на суши, включително и такива за вегетарианци.\r\nКонсумацията на суши ни помага да поддържаме добро тегло, осигурява ни омега-3 и омега-6 мастни киселини. Кои са останалите ползи за здравето?\r\n\r\n \r\nТрадиционен елемент в приготвянето на суши е неговата обвивка, която обикновено се състои от морски водорасли, известни като нори. Водораслите съдържат големи количества йод, който е от съществено значение за здравето на щитовидната жлеза.\r\n \r\nВъпреки че не всички заболявания на щитовидната жлеза са причинени от дефицит на йод, минералът има силна връзка с общата функция на щитовидната жлеза.\r\n \r\n\r\n \r\nАко страдате от анемия, хапвайте суши. Доброто функциониране на щитовидната жлеза е от съществено значение за броя на кръвните клетки.\r\n \r\nСпоред някои проучвания ниският брой на червените кръвни клетки се свързва с недостатъчна активност на щитовидната жлеза. Освен това водораслите са богати на желязо, което намалява риска от анемия – още една добра причина да хапвате по-често суши.\r\n\r\n\r\n \r\nЕдин от най-големите индикатори, че нещо не е наред със здравето ви е състоянието на косата, кожата и ноктите. Протеините, които ни осигуряват рибата и водораслите, спомагат за подобряване състоянието на кожата.\r\n\r\n", "date": "2018.08.12", "title": "Защо сушито е толкова полезно?"}
{"url": "https://www.dnes.bg/stranata/2018/08/12/pravoslaven-potyna-v-skryb-jertvite-ot-ptp-to-sa-ot-tam.384828", "text": "Стана ясна сазмоличността на тримата мъже, които загинаха в катастрофа, станала тази сутрин. Те са от първомайското село Православен, съобщава .\n\r\nМестните жители са в шок. Жертвите са на 25, 29 и 30 години и работят като строители.\r\nИнцидентът е станал рано тази сутрин, сигнал е подаден към 5.30 часа, съобщиха от полицията.\r\nЖертвите са пътували с кола \"Фолксваген\" с кърджалийска регистрация и са се блъснали в ремарке на трактор на главния път Пловдив - Хасково, между Първомай и Бяла река.\r\nПри удара шофьорът на леката кола е издъхнал зад волана, а двамата му спътници са изхвърчали навън.\r\nВодачът на трактора е на 50 г. и също е от Православен. Той е бил откаран за преглед в болница, но няма сериозни наранявания. По-късно е арестуван за 24 часа.\r\nЗаради инцидента, пътят бе затворен около 4 часа, но вече движението е възстановено.", "date": "2018.08.12", "title": "Православен потъна в скръб. Жертвите от ПТП-то са от там!"}
{"url": "https://www.dnes.bg/zvezdi/2018/08/12/shtrak-i-igi-azaliia-razkri-realnite-si-izvivki.384707", "text": "Папараци издебнаха Иги Азалия да се забавлява на лодка с приятели в Маями.\r\nКомпанията заложила на песни и танци, както и каране на джет. 28-годишната австралийска рапърка често публикува свои снимки в социалните мрежи и постоянно изтъква, че нейните извивки са реални.\r\nИги е щракната по бански, а особено изгледът отзад не е особено очарователен и напомня на популярното предаване у нас \"Бразди\".\r\nНаблюдателни светски хроникьори отбелязват, че в областта на ханша Азалия е качила килограми и обиколката ѝ е нараснала значително през последните месеци.\r\nВижте още Иги Азалия в", "date": "2018.08.12", "title": "Щрак и... Иги Азалия разкри реалните си извивки "}
{"url": "https://www.dnes.bg/stranata/2018/08/12/otkriha-tialo-na-myj-na-severniia-burgaski-plaj.384834", "text": "Тяло на мъж е открито на северния бургаски плаж, съобщава \"Фокус\", позовавайки се на говорител на МВР - Бургас Цветелина Рандева.\r\nПо думите й видимата му възраст е между 50 и 60 години, но самоличността на мъжа не е още установена.\r\nРандева добави, че на лявата му ръка има татуировка. Същият е бил с дрехи, а брадата му е била подстригана на катинарче.\r\nПризоваваме гражданите, разполагащи с някаква информация относно самоличността на мъжа, да съобщят незабавно на тел.112 или в най-близкото РУ на МВР\", каза още Рандева.\r\n ", "date": "2018.08.12", "title": "Откриха тяло на мъж на северния бургаски плаж"}
{"url": "https://www.dnes.bg/zvezdi/2018/08/12/djoli-vleze-v-bolnica-teji-edva-44-kg.384835", "text": "Известната холивудска актриса Анджелина Джоли е била приета в болница с хранително разстройство на психична основа, съобщава изданието \"Холивуд лайф\".\r\nВ болничното заведение Джоли ще изкара около две седмици, пише БТА. Междувременно тя преустановява работата си във филма в който се снима - \"Господарка на злото 2\".\r\nАктрисата отново си е внушила, че страда от излишно тегло. В резултат на това тя е станала 44 килограма при ръст от 170 сантиметра. Което било най-тревожно, Джоли продължавала да слабее.\r\nАктрисата е била приета в същата клиника, която й била помогнала да победи анорексията преди няколко години", "date": "2018.08.12", "title": "Джоли влезе в болница. Тежи едва 44 кг"}
{"url": "https://www.dnes.bg/sofia/2018/08/12/v-razgara-na-liatoto-sofiia-blokirana-ot-remonti.384827", "text": "Продължават летните ремонти в София. От тази неделя затворен за движение на автомобили е бул. \"България\" в участъка между булевардите  \"Иван Гешов\" и \"Гоце Делчев\". Ще се ремонтира пътното платно в посока квартал \"Бояна\".\r\nЗа да се улесни придвижването на софиянци, в участъка се възстановява движението на трамвайна линия номер 7.\r\nОт Столична община очакват ремонтът в едната посока на булеварда  да приключи за около две седмици.\r\nОт понеделник в ремонт ще е и булевард \"Арсеналски\",  като движението по него ще се осъществява в едната лента, предупреждават от Нова тв.\r\nВ ранните часове на понеделник ще бъде пуснато движението на кръстовището пред Софийския университет. След което предстои ремонт на бул. \"Васил Левски\" в участъка от СУ до паметника на Апостола.", "date": "2018.08.12", "title": "В разгара на лятото: София – блокирана от ремонти!"}
