{"url": "https://www.dnes.bg/notifikacii/2019/02/16/chuk-chervena-boia-vandali-oskverniavat-groba-na-karl-marks.402319", "text": "Паметникът на гроба на Карл Маркс в Северен Лондон, където почива политическият философ от XIX в., беше осквернен за втори път за по-малко от две седмици, този път зацапан с червена боя, предаде БТА като цитира Ройтерс.\n\r\nНа публикувани днес от управата на гробищния парк снимки в Туитър се вижда, че върху мраморния надгробен камък са изписани политически лозунги.\n\r\n\"Безсмислено, глупаво, невежо\", коментира управата на гробищния парк. \"Каквото и да мислите за наследството на Маркс, не това е начинът да изразите мнението си\", добави тя.\n\r\nПо-рано този месец паметникът на гроба, който се намира в гробищен парк Хайгейт в Лондон и попада в списъка с британски исторически обекти, беше повреден с чук.\n                \n                \r\nС червена боя сега е зацапана и паметната плоча на самия надгробен камък, на която са гравирани епитафиите за Маркс, съпругата му и неговия внук.\n\r\nГерманският революционер социалист, автор на \"Капитала\" и съавтор на комунистическия манифест, живее в Лондон от 1849 до смъртта си през 1883 година.\n\r\nПаметникът му и преди е цапан с боя, а през 1970 г. е направен опит да бъде разрушен с бомба.\n\r\nНовият случай е поредното нападение срещу исторически паметници в Лондон. \n\r\nМиналия месец беше хвърлена боя по статуя на военновременния премиер на Великобритания Уинстън Чърчил, както и срещу скулптура в чест на Бомбардировъчното командване на Кралските военновъздушни сили в лондския Грийн парк. ", "date": "2019.02.16", "title": "Чук, червена боя - вандали оскверняват гроба на Карл Маркс"}
{"url": "https://www.dnes.bg/usa/2019/02/16/tragediia-v-sankt-peterburg-sruti-se-universiteta-ima-zatrupani.402312", "text": "\n Стените на университетска сграда в Санкт Петербург частично се срутиха днес и няколко души са блокирани под отломките, предаде БТА като сепозава на Ройтерс. \r\nСпоред Риа новости 21 души са затрупани. \r\nИнтерфакс уточнява, че няколко етажа на сградата са пропаднали при ремонтни дейности.\r\nВ ход е спасителна операция. \r\nИнцидентът е станал в ранния следобед, докато в учебното заведение все още е имало лекции. \r\nПристигналите на място екипи на пожарната са успели да евакуират около 60 души.\r\nПредполага се, че заради ремонтни дейности и недобро укрепване на стените е причинило пропадане на покрива. \r\nНа кадри, разпространени от руски медии, се вижда огромна дупка в покривната конструкция. \r\n ", "date": "2019.02.16", "title": "Трагедия в Санкт Петербург, срути се университета, има затрупани "}
{"url": "https://www.dnes.bg/notifikacii/2019/02/16/maduro-triabvalo-da-razbere-che-e-vreme-da-se-ottegli.402310", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Николас Мадуро трябва да разбере, че е време да се оттегли. Хуманитарната криза във Венецуела има нужда от незабавно решение. Всеки ден, в който режимът на Мадуро не приеме международната подкрепа и помощ за развитие, която идва от САЩ и други страни, той ще бъде отговорен за още един ден, в който собствените му сънародници страдат. Но ако разгледате циничния начин, по който режимът на Мадуро се отнася към хората, не би трябвало да се изненадвате от сегашната реакция,\" каза председателят на Комисията по външни отношения на ЕП Дейвид МакАлистър в ексклузивно интервю пред Милена Милотинова за предаването \"Брюксел 1\" на Bulgaria ON AIR. \n Според него като временен президент Хуан Гуайдо трябва да организира президентски избори възможно най-скоро, като те трябва да бъдат придружени от международна подкрепа.\r\nТой съобщи, че делегация на високо равнище от Европейската народна партия планира да отиде във Венецуела. \n                \n                \r\n\"Остава да видим ще успеят да пътуват до Каракас и дали ще бъдат допуснати в страната. Надявам се да бъде така,\" заяви МакАлистър.\n\r\n\"Предвид, че съм наполовина британец, моето лично мнение е, че Брекзит е една ужасна историческа грешка\", каза Дейвид МакАлистър, който е евродепутат от Германия, от листата на ЕНП. \n\r\n\"ЕС със 28 страни-членки, включително Великобритания, е по-добро място отколкото ЕС със 27 страни-членки без Великобритания. Но това решение не зависи от нас. В крайна сметка единствената възможност Брекзит да не се случи би била провеждането на втори референдум и разбира се положителен резултат, в подкрепа на оставането на Великобритания в ЕС. Британският парламент и Камарата на общините обаче трябва да решат дали ще се проведе втори референдум. Личното ми впечатление е, че за момента няма мнозинство в Камарата на общините в подкрепа за това в момента,\" каза евродепутатът.", "date": "2019.02.16", "title": "Мадуро трябвало да разбере, че е време да се оттегли"}
{"url": "https://www.dnes.bg/notifikacii/2019/02/16/s-mladejki-stil-huan-guaido-se-opylchva-na-nikolas-maduro.402214", "text": "Усмихнат до уши, той си прави селфи пред множество симпатизанти, които развяват венецуелски знамена. За нула време опозиционерът Хуан Гуайдо се превърна в истинска знаменитост и се опълчва на президента Николас Мадуро с медийните оръжия на своето поколение.\n\r\n\"Ще направя селфи, за да видят вашите лица. Искам да видят това лице на надеждата и радостта\", заяви във вторник 35-годишният Гуайдо по време на демонстрация на негови привърженици в Каракас. Той предизвика овации с думите си.\n\r\nС три милиона последователи в Instragram и 1,2 милиона в Тwitter (за по-малко от месец те се увеличиха четирикратно), неговото селфи получи повече от половин милион харесвания и бе споделено 24 000 пъти за по-малко от ден, пише Франс прес.\n                \n                \r\n\"Хуан Гуайдо принадлежи към поколението на \"милениалите\", припомня Андрес Канисалес, експерт по политически пиар. Той има предвид хората на възраст от 20 до 35 години, навършили пълнолетие през новото хилядолетие. \"Той обсеби социалните мрежи, умее да бъде автентичен, съпричастен, да импровизира, да покаже истинското си аз\", добавя анализаторът.\n\n\n\r\nНа митингите Гуайдо е като истинска рок звезда: привържениците го гонят да си направят с него снимка, да го прегърнат, да го поздравят или най-малкото да го докоснат. Еухенио Мартинес, специалист по политически маркетинг, изтъква бързо установената \"връзка\" между бившия инженер и неговите симпатизанти.\r\nДори кучето му има профили в Instragram и Тwitter с хиляда последователи. \"Аз съм голямото свободолюбиво куче! Бау!\", се казва в описанието на туитър акаунта му.\n\r\nНиколас Мадуро, който нарече Гуайдо \"момче, което си играе на политика\", също е активен в социалните мрежи. Но \"той вече няма политическата инициатива и се оказа в отбранителна позиция\", смята политологът Луис Саламанка.\n\r\nКритикуван от чавистката власт, която го обвинява, че е \"кукла на конци\", манипулирана от Вашингтон, опозиционерът засенчи и 46-годишния Леополдо Лопес, лидер на неговата партия \"Народна воля\", който от август 2017 г. е под домашен арест.\n\r\nОблечен най-често в костюм, Гуайдо изнася речи или дава интервюта редовно до венецуелското знаме, което сътрудниците му носят навсякъде.\n\r\nЧесто отива на протести с мотор, както го направи и във вторник.\n\r\nНа 5 януари, когато оглави парламента - единствената институция под контрола на опозицията - той се качи на трибуната в залата със своята съпруга Фабиана Росалес и 20-месечната си дъщеря. Придавайки си важност като истински президент, той си навлече критики дори от опозицията.\n\r\nНякои го сравняват с бившия президент на САЩ Барак Обама заради стройната му фигура, късата коса, матовия тен и дори стила на обличане.\n\r\n\n\r\nХосе Рафаел Брисеньо, който работи с кандидатките на конкурса \"Мис Венецуела\" и ги учи как да се изразяват публично, смята, че имиджът, който си е изградил Гуайдо, цели да отправи ясно и пряко послание.\n\r\nСдържаният му стил е отражение на \"типа държава, към която той иска да върне\" Венецуела, смята Брисеньо. Той подчертава, че опозиционерът е станал популярен, бидейки \"антипод\" на харизматичния социалистически лидер Уго Чавес, който почина през 2013 г.\n\r\n\"Младостта и скромният му произход играят в негова полза. . . Това се чувства в начина му комуникиране. Въпреки че е образован, той не е загубил тази спонтанност на човек от народа\", подчертава Андрес Канисалес.\n\r\nБлизки до партията му източници казаха пред АФП, че е ходил на курсове за усъвършенстване на изказа, имиджа и жестовете си, понеже само допреди няколко месеца е бил доста слаб оратор.\n\r\n\"Научи се доста бързо. Не прави много бомбастични изказвания, каквито мисля, че страната вече се е уморила да слуша\", смята Канисалес.\n\r\nРеториката му цели да бъде практична - нито превзета, нито високопарна, съгласен е Луис Саламанка с експерта по политически пиар. \"Ключово в неговия имидж е изненадата, която поднесе, и отправянето на директно предизвикателство към властта на Мадуро. Там се крие неговата сила\", смята анализаторът. \r\n \r\n/БТА/", "date": "2019.02.16", "title": "С младежки стил: Хуан Гуайдо се опълчва на Николас Мадуро"}
{"url": "https://www.dnes.bg/zvezdi/2019/02/16/ima-i-takiva-zvezdite-koito-pozirat-bez-grim.402245", "text": "Приятно е когато звездите ни показват, че могат да изглеждат точно като нас. Все повече известни дами дръзват да си правят селфита без грим и да ги споделят в социалните медии.\r\nАлиша Кийс е звездата, която стартира тази смела тенденция и вече няколко години тя се появява дори на официалните събития без капка макиаж.\r\n \r\nПодобно на нея, в света на шоубизнеса има вече доста топзнаменитости, които очевидно се гордеят с естествената си хубост и не смятат за нужно винаги да се крият зад тежък грим, независимо от годините си.\r\n \r\nЕ, те не са чак толкова смели като Алиша и на червения килим винаги са перфектно гримирани, но в личния си живот те обичат да се снимат в натурален вид и дори споделят тези снимки с феновете си.\r\n\r\n едни от най-известните селфита на звезди, които гордо позират без грим в Instagram.", "date": "2019.02.16", "title": "Има и такива: Звездите, които позират без грим"}
{"url": "https://www.dnes.bg/notifikacii/2019/02/16/voinata-na-pytia-vze-oshte-edna-jertva-myj-zagina-krai-novachene.402313", "text": "47-годишен мъж загина в катастрофа на главния път Е-79 в близост до ботевградското село Новачене. \r\nЧелно са се ударили лек автомобил с българска регистрация и  ТИР.\r\n 40-годишна жена, която е пътувала в колата, е пострадала.\r\nШофьорът на тира – 37-годишен мъж, е леко пострадал с контузия на крака и е настанен в \"Пирогов\".\r\nЗаради инцидента се образува задръстване. ", "date": "2019.02.16", "title": "Войната на пътя взе още една жертва, мъж загина край Новачене "}
{"url": "https://www.dnes.bg/politika/2019/02/16/iztegliha-cisternite-ot-derailiralata-kompoziciia.402314", "text": "Цистерните от дерайлиралата композиция в района на гара Пловдив вече са изтеглени на достатъчно разстояние от района на гарата. \n\n\n Двата локомотива от композицията също са изправени и стабилизирани и предстои съвсем скоро да бъдат изтеглени на безопасно разстояние от гара Пловдив. Това докладваха на министър-председателя Бойко Борисов областният управител на Пловдив Здравко Димитров и директорът на ОД на МВР-Пловдив старши комисар Атанас Илков, съобщиха от правителствената пресслужба. \n\r\nПремиерът Борисов кацна директно в Пловдив на връщане след участието си в Мюнхенската конференция по сигурността, за да се запознае лично и на място със ситуацията около инцидента. Освен това областният управител Здравко Димитров информира премиера, че категорично няма изтичане на газ както по време на инцидента, така и след него. \n                    \n                    \n                \r\nДимитров е докладвал на министър-председателя от 7.30 ч. сутринта на всеки кръгъл час за действията на всички държавни институции, които са работили на мястото на аварията. \n\r\nПремиерът Борисов беше информиран още, че разследването на случая е поето от следователите от Националната следствена служба и се извършват всички необходими процесуално-следствени действия. \r\n ", "date": "2019.02.16", "title": "Изтеглиха цистерните от дерайлиралата композиция"}
{"url": "https://www.dnes.bg/temida/2019/02/16/bolen-ne-bolen-mitio-ochite-ostava-v-aresta.402315", "text": "Димитър Желязков- Митьо Очите ще бъде върнат в ареста на \"Г.М.Димитров\".\r\nСпецсъдът отказа да го пусне от килията. \n\n Той е обвинен в редица престъпления, включително, че е ръководил организирана престъпна група за рекет и разпределяне на наркотици. \r\nВъпреки, че днес в съда беше извикан екип на Спешна помощ, състоянието на Желязков позволява той да остане в ареста, сметна съдът.\r\nПо делото имало доказателства, че пътуването му до Турция е било планирано, а не е било с цел да се укрива. \r\nТова ставало ясно от свидетелски показания. Въпреки че няма опасност да се укрие, Желязков остава за постоянно в ареста, постанови съдът. \r\nРешението на съда не е окончателно и може да бъде обжалвано, допълва БТА.", "date": "2019.02.16", "title": "Болен, не болен Митьо Очите остава в ареста"}
{"url": "https://www.dnes.bg/rusia/2019/02/16/izvadiha-i-poslednite-ot-razvalinite-v-sankt-peterburg.402317", "text": "Няма хора под развалините на университетската сграда, която частично се срути в Санкт Петербург, сочат предварителни данни, цитирани от ТАСС и БТА. \n\r\nСпоред представител на службите за бързо реагиране в момента спасителите евакуират последните четирима души - трима студенти и един преподавател - от сградата на университета за информационни технологии, механика и оптика ИТМО. По-рано бяха евакуирани 81 души.\r\nРазследващите органи са започнали наказателно дело за нарушаване на правилата за безопасност при строителни или други дейности. \r\nПо данни на спасителните служби в пететажната сграда на университета са се срутили междуетажните плочи от петия до втория етажи на площ 150 кв метра.\r\nПо предварителни данни като причина се посочва нарушаване на изискванията при извършване на ремонтни дейности.", "date": "2019.02.16", "title": "Извадиха и последните от развалините в Санкт Петербург"}
{"url": "https://www.dnes.bg/obshtestvo/2019/02/16/fakli-znamena-momcheta-v-cherno-zabraneniiat-lukovmarsh-v-sofiia.402316", "text": "\nВъпреки забраната на Столичната община националистите почетоха за пореден път годишнината от смъртта на генерал Христо Луков.\n\n\n Десетки момчета в черно се събраха, за да тръгнат на факелно шествие, което завършва с полагане на венци на мястото на гибелта на генерала – неговият дом на ул. \"Тракия\" №1.\n\r\nВъпреки острите негативни реакции не само сред българското общество, но и от чужди представителства, оказа се, че Столичната община няма как да спре провеждането на Луковмарш. \n\r\nВъзпоменателното траурно факелно шествие се провежда ежегодно от 2003 г. през февруари в София. \n                    \n                    \n                \r\nКато лидер на силно повлияния от националсоциализма и фашизма Съюз на българските национални легиони (СБНЛ) и поддържал близки връзки с националсоциалистическия режим на Третия райх Христо Луков е спорна личност в българската история. Поради връзката му с нацизма различни неправителствени организации и общности сочат Луковмарш като неонацистка проява. \n\r\nПрез миналата година Столичната община забрани провеждането на шествието, както винаги, но от организаторите обжалваха заповедта пред Административния съд, който я върна за преразглеждане на местните власти. \n\r\nТака че на Столичната община й се наложи да се съобрази с решението на съда. \n\r\nТрадиционно, за да се присъединят към Луковмарш в София, идват националисти от други европейски страни.\n\r\nПреди шествието на националистите в центъра на столицата се състоя контрапротест срещу провеждането на Луковмарш.\n\r\nСпоред протестиращите демонстрацията, свързана с почитането на годишнината от смъртта на ген. Христо Луков, е неонацистка проява, която насърчава и оправдава расовата омраза.", "date": "2019.02.16", "title": "Факли, знамена, момчета в черно... забраненият Луковмарш в София"}
{"url": "https://www.dnes.bg/eu/2019/02/16/zashto-horata-po-irlandskata-granica-se-strahuvat-ot-brexit-bez-sdelka.402087", "text": "Едно селище, две държави. Градчето Петиго с население от 600 жители е на самата граница между Република Ирландия и Северна Ирландия. Граничните проверки останаха в миналото. Brexit може да промени това с драматични последици, пише ДПА.\n\r\nНа 79-годишния Мървин Джонстън му се иска да забрави конфликта в Северна Ирландия.\n\r\n\"Няколко пъти ме взривяваха\", казва северноирландецът, седейки в офиса на авторемонтната си работилница и гледайки към моста през река Термон.\r\nРеката разделя частта от Петиго, намираща се в Република Ирландия от тази в Северна Ирландия.\n\r\nВ миналото е имало гранични постове и от двете страни. Те скоро могат пак да се появят, ако Великобритания не постигне споразумение за излизането си от Европейския съюз преди 29 март.\n                    \n                    \n                \r\nДжонстън сочи работилницата си. \"Главният гараж . . . беше изцяло разрушен от взрив два пъти\", макар да нямаше пострадали, казва той.\n\r\n\"Имам късмет, че съм още тук\", допълва той.\n\r\nДжонстън има предвид \"Смутовете\", кървавия граждански конфликт в Северна Ирландия от 70-те до 90-те години. Тогава католически бойци поведоха война срещу британските войски и лоялистите протестанти в опит да постигнат обединение на областта, наречена Ълстър, с Република Ирландия.\n\r\nПродължилият с години конфликт отне живота на 3700 души.\n\r\nДжонстън казва, че се е зарадвал, когато Споразумението от Разпети петък през 1998 г. е сложило край на въоръжения конфликт.\n\r\nНо сега с наближаването на Brexit сянката на миналото обзема мислите на хората. \"Винаги ще има няколко души, които просто търсят предлог, за да върнат отново смутните времена\", каза Джонстън, имайки предвид взрива на кола бомба само преди няколко седмици в граничния град Лондондери.\n\r\nДжонстън не вярва, че нещата могат да станат толкова зле, колкото преди.\r\nНо ако не се постигне споразумение за Brexit, той е сигурен, че пак ще трябва да има гранични проверки.\n\r\nДжеймс Галахър вече предусеща какво ще се случи. Шестдесетгодишният мъж е собственик на малък супермаркет в частта от Петиго, която е в Република Ирландия. Неотдавна той получи имейл от правителството в Дъблин, в който го уведомяват, че може да се наложи да попълва митнически декларации за внос, ако има стоки от Северна Ирландия в магазина си.\n\r\nГалахър само клати глава при такава възможност: За толкова малък бизнес това е лишено от всякакъв смисъл.\n\r\nВместо това той ще прекъсне договорите със северноирландските си доставчици и ще продава плодове и зеленчуци, закупени в Ирландия.\n\r\nИ Лондон, и Дъблин нееднократно подчертаваха, че искат на всяка цена да избегнат твърда граница. Но остава неясно какво ще се случи, ако няма споразумение по въпроса за ирландската граница.\n\r\n\"Смятам, че това е едно от онези неща, които не би искал да произнесеш на глас, за да не се сбъдне\", казва Брайън Луси, професор по икономика в \"Тринити колидж\" в Дъблин.\n\r\n\"В действителност всеки знае, че в случай на напълно хаотичен Brexit без сделка не съществува прецедент в света, където два митнически съюза - единият на Европейския съюз, а другият вътрешният митнически съюз на Обединеното кралство - да се сблъскат един с друг и да няма някакъв вид гранични проверки\", казва професорът.\n\r\nВ икономическо изражение Brexit без сделка ще породи трудности за Ирландия, но няма да е катастрофа, посочва Луси.\n\r\nОт десетилетия Дъблин работи за намаляване на икономическата си зависимост от Великобритания. Според Луси този процес ще се ускори. За период от 15 години Ирландия ще изгуби близо 7 процента от икономическия си растеж или една трета от загубите, които страната понесе от финансовата и икономическа криза през 2008-2009 г.\n\r\nНо много по-тежко ще е отражението върху заетостта.\n\r\n\"Става дума за може би между 40 000 и 50 000 изгубени работни места, което е голям проблем за икономика, където от два до три милиона души са безработни\", каза той.\n\r\nНо това няма да бъде катастрофата, пред лицето на която привържениците на Brexit във Великобритания смятат, че Дъблин в крайна сметка ще капитулира.\r\nВъв всеки случай възстановяването на границата ще бъде титанична задача.\r\nБи Би Си пресметна, че има близо 270 контролно-пропускателни пункта по протежение на 500-километровата граница. Това е над два пъти повече, отколкото по най-дългата граница на света - между САЩ и Канада, близо 8900 км.\n\r\nПредложенията на различни британски политици за това как да се наблюдава движението на стоки със средства, различни от граничните проверки - например чрез използване на технически средства - удрят на камък поради факта, че те няма да проработят без сътрудничеството на вносителите и износителите. Онези, които не декларират надлежно стоките си, не могат да бъдат документирани.\n\r\nПри все това дори ако Великобритания излезе от ЕС на 29 март със споразумение, това ще означава само отлагане на въпроса как може да се избегне твърдата граница.\n\r\nАко както бе обявено Лондон напусне митническия съюз и общия пазар на ЕС, няма да има друга алтернатива на граничния контрол.\n\r\nТова е доводът на Брюксел и Дъблин да настояват за предпазна клауза, която Лондон ненавижда.\n\r\nСпоред тази уговорка Великобритания ще остане изцяло в митническия съюз и ще позволи на Северна Ирландия частично да остане в общия пазар докато не се намери по-добро решение.\n\r\nНо сега остават по-малко от седем седмици до този момент и позициите се втвърдиха, едновременно в британския парламент, и между британското правителство и Брюксел.\n\r\nВсички тънат в догадки какво може да се случи.\n\r\nРита Галахър, 87-годишната майка на собственика на магазина в Петиго Джеймс Галахър, която все още работи на касовия апарат, сочи към порутените бараки на бившия контролно-пропускателен пункт от другата страна на улицата. \"Отново ще отворят граничния пункт\", предрича тя. \r\n \r\n/БТА/\r\n ", "date": "2019.02.16", "title": "Защо хората по ирландската граница се страхуват от Brexit без сделка?"}
{"url": "https://www.dnes.bg/notifikacii/2019/02/16/dimitrovgrad-veche-oficialno-e-i-caribrod.402318", "text": "\"Община Цариброд\" пише на български език на поставената днес нова официална табела на сградата на общината в града. На нея има и надпис на сръбски език \"Општина Димитровград\", съобщи за БТА посланикът на България в Сърбия Радко Влайков. \n\n\r\nПо този повод се е състояла и кръгла маса за използването на традиционната българска норма за окончанията на женските фамилни имена за българското национално малцинство -ова, -ева, -ска.\n\r\nСред официалните гости на събитието са били посланик Радко Влайков, евродепутът Андрей Ковачев, държавният секретар на сръбското Министерство на държавната администрация и местното самоуправление Иван Бошняк.\n                \n                \r\n\"Връщането на официалното използване на традиционното име \"Цариброд\" след 68 години прекъсване е изпълнение на нашия дълг към поколения българи от двете страни на границата\", коментира Радко Влайков. Според него това е важен стимул за българското национално малцинство да повярва, че българската държава стои зад него. \n\r\nИзползването вече на традиционната българска норма за окончанията на женските фамилни имена за българското национално малцинство е огромен прогрес в опазването на неговата национална идентичност, смята Влайков. \n\r\nМожем да се поздравим с едно начало на възстановяването на историческата справедливост, тъй като сме в дълг към предците ни с името на града и общината Цариброд, каза за БТА евродепутатът Андрей Ковачев. Важно е, че ще се използва и българската именна система в окончанията на женските фамилни имена - както за новородените, така и за всички, които искат да възстановят своите имена, допълни той. По думите му това е много важна стъпка в правилната посока, като разделянето и несправедливостите към нашите сънародници от последните сто години могат да бъдат преодолени само в контекста на европейската интеграция. \n\r\nДвете наименования /Цариброд и Димитровград/ ще имат еднаква сила на официална употреба, написа вчера във Фейсбук страницата си премиерът Бойко Борисов. Той изразява радостта си, че за първи път от 1951 г. на обществени сгради, пътни знаци и документи вече официално ще се използва и името Цариброд. Борисов определя случилото се като исторически пробив, постигнат след продължителни усилия. \n\r\n\"Намерена бе и законовата форма, вече всеки спокойно и законно да използва историческото име. Честитя на всички българи от двете страни на границата, че отново ще наричаме това прекрасно място Цариброд\", посочва още министър-председателят.", "date": "2019.02.16", "title": "Димитровград вече официално е и Цариброд"}
{"url": "https://www.dnes.bg/temida/2019/02/16/mitio-ochite-bil-mnogo-bolen-hodil-v-turciia-da-se-lekuva.402307", "text": "\nДимитър Желязков-Митьо Очите, обвинен в участие в престъпна група за рекет, побои и палежи,се оплака от здравословни проблеми и увери,че бил в Турция, за да се лекува, а не за да се укрива от родните власти.\n\r\nТой настоя, че обвиненията срещу него се крепят на слухове и анонимни свидетели. \n\n Заради оплакванията му от влошено здраве, спецсъдът в София отложи с няколко часа разглеждането на мярката му за неотклонение.\n\r\n\"Подзащитният ми е с 96% инвалидност от ТЕЛК-комисия от лятото на миналата година. Има неизвадени проектили от тялото и вече близо 24 часа се държи без лекарска помощ. А дори и в момента кърви\", заяви адвокатът на Желязков Илиян Василев. И настоя за провеждане на спешен медицински преглед. Магистратите уважиха това искане.\n                    \n                    \n                \r\nОт прокуратурата пък твърдят, че Митьо Очите е бил прегледан при постъпването му в ареста, след като бе екстрадиран у нас от Турция в петък вечерта. Съдът задължи държавното обвинение да представи документацията от прегледа.\n\r\n\"Аз бях отишъл в Турция на лекар, а те ме задържаха\", заяви пред магистратите Желязков. И се оплака, че в ареста не му давали вода, а той трябвало да мие тялото си редовно.\r\n ", "date": "2019.02.16", "title": "Митьо Очите бил много болен, ходил в Турция да се лекува"}
{"url": "https://www.dnes.bg/zvezdi/2019/02/16/rozi-serenadi-iznenadi-vliubeni-dvoiki-na-pokaz.402241", "text": "Денят на влюбените провокира доста известни двойки да демонстрират колко щастливи са във връзката си, като разбира се те го направиха с кадри в Instagram.\r\nОказа се, че Кание Уест е направил серенада на съпругата си Ким Кардашиян, изпълнена на саксофон от самия Кени Джи в хола на дома им, който пък е бил обсипан с рози.\r\n \r\nДжо Джонас пък организира рождения ден на своята годеница Софи Търнър навръх Свети Валентин, показвайки, че е лудо влюбен в бъдещата си съпруга.\r\n \r\nДвойките младоженци - Ник Джонас и Приянка Чопра, Гуинет Полтроу и Брад Фалчък и Лиъм Хемсуърт и Майли Сайръс, показаха в социалната мрежа, че все още са във фазата на медения си месец.\r\n \r\nОще много снимки на звездни прегръдки и целувки, споделени в Instagram, ", "date": "2019.02.16", "title": "Рози, серенади, изненади... Влюбени двойки на показ"}
{"url": "https://www.dnes.bg/politika/2019/02/16/karakachanov-ne-se-otkazva-ili-koncepciiata-za-romite-ili-az.402304", "text": "Ако ГЕРБ подкрепят ДПС в техните разбирания по циганския въпрос, аз няма да имам друг избор освен да си подам оставката, защото това е морален акт. Това каза лидерът на ВМРО и военен министър Красимир Каракачанов пред bTV. \n\n Той отговори на въпроса дали сериозно има намерение да подаде оставка, ако ГЕРБ не подкрепи предложената от него Концепция за интеграция на ромите. \n\r\n\"Смятам, че колегите от ГЕРБ са абсолютно съгласни с факта, че България повече не може да си затваря очите пред проблемите, които ние имаме с тази немалка част от населението, което не се интегрира, не може да чете, не иска да работи и това поражда сериозни проблеми\", уточни лидерът на ВМРО.\n                    \n                    \n                \r\nВ качеството си на военен министър той коментира и преговорите за купуване на изтребители F-16 от САЩ.\n\r\nПо отношение на нашия проект за изтребителите разговорите бяха няколко. Те започнаха още от Брюксел преди 2-3 дни. Изпълняваме решението на парламента за провеждане на разговори с цел сключване на договор за закупуване на първите осем изтребители за българската бойна авиация\", каза Каракачанов.\n\r\nСпоред него сделката би могла да се вмести и в рамката от 1,8 млрд. лв. с ДДС, а доставката на новите самолети да стане до третата година след подписването на договора.\r\n ", "date": "2019.02.16", "title": "Каракачанов не се отказва: Или концепцията за ромите, или аз!"}
{"url": "https://www.dnes.bg/politika/2019/02/16/borisov-se-sysipval-ot-rabota-da-prekara-stranata-prez-igleni-ushi.402308", "text": "\"Толкова работа имам. Толкова ми е трудно да прекарам държавата през иглени уши. Събота е днес, вкарвам цялата си енергия, за да направя нещо добро за страната и да я представя добре. Тези, които нямат работа, да си говорят\". \n\n\nТака премиерът коментира от Мюнхен евентуално вето, което президентът Румен Радев може да наложи върху гласуваните в четвъртък промени в Изборния кодекс, цитиран от Нова телевизия.  \r\nДържавният глава вече намекна, че ще върне текстовете. Омбудсманът Мая Манолова пък заяви, че ще ги внесе в Конституционния съд.\r\nТочката на раздора беше тази за преференциалния вот. Според одобрените на второ четене промени, за да може кандидат от партийна листа да измести друг, трябва да събере повече 100 000 гласа.", "date": "2019.02.16", "title": "Борисов се съсипвал от работа да прекара страната през иглени уши"}
{"url": "https://www.dnes.bg/balkani/2019/02/16/kym-pytuvashtite-za-makedoniia-vnimanie-risk-ot-terorizym.402300", "text": "Българските граждани, посещаващи Република Северна Македония в следващите дни, да отчитат съобщенията за повишен риск от терористични атаки, препоръча Министерствот на външните работи.\n\r\nПосолството на Р България в Скопие информира, че на 15 февруари 2019 г. около 20.00 часа МВР на Република Северна Македония /РСМ/ публикува съобщение, което гласи: „Полицията на РСМ проведе оперативно-технически мерки и обиски на няколко обекти, свързвани с потенциални планове и намерения за извършване на терористични актове на територията на РСМ от страна на радикални структури, поддръжници на групировката „Ислямска държава“.\n\r\nДва часа по-късно американското посолство в Скопие обяви публично съобщение, че е налице повишен риск от терористични атаки, подтикнати от екстремистки идеологии на територията на РСМ и с препоръки към своите граждани да избягват посещенията на обекти и мероприятия, определяни като „меки цели“.\n                    \n                    \n                \r\nПо този повод българското външно министерство препоръчва на българските граждани, посещаващи Република Северна Македония в следващите дни, да отчитат съобщенията за повишен риск от терористични атаки.\n\r\nСигнали и молби за съдействие при бедствени ситуации се приемат денонощно в МВнР от дирекция „Ситуационен център“ на: тел. +359 2 948 24 04; +359 2 971 38 56, е-mai: crisis@mfa.bg, както и на дежурните телефони и електронна поща на българските дипломатически и консулски представителства.\n\r\n ", "date": "2019.02.16", "title": "Към пътуващите за Македония: Внимание, риск от тероризъм"}
{"url": "https://www.dnes.bg/usa/2019/02/16/trymp-se-pohvali-zaslujavam-da-polucha-nobelova-nagrada-za-mir.402287", "text": "Президентът на САЩ Доналд Тръмп каза, че заслужава да получи Нобеловата награда за мир заради работата си за Северна Корея и за Сирия и се оплака, че вероятно никога няма да бъде удостоен с тази чест, предаде Ройтерс.\n\r\nПрезидентът припомни, че предшественикът му, демократът Барак Обама е получил Нобеловата награда за мир през 2009 г., броени месеци след като дойде на власт.\n\r\n\"Те дадоха наградата на Обама. Но той дори не знаеше за какво я получава. Той беше тук само от около 15 секунди и получи Нобеловата награда за мир и тогава той каза: \"О, какво направих, за да я получа?\", заяви Тръмп в края на пресконференция в Розовата градина на Белия дом. \"Аз вероятно никога няма да я получа\", допълни той, визирайки престижното отличие.\n\n\r\n                    \n                    \n                Тръмп каза, че е спасил живота на 3 милиона души, живеещи в контролираната от бунтовниците сирийска провинция Идлиб, след като е предупредил Русия, Иран и сирийското правителство да не предприемат планирана офанзива там. \"Никой не говори за това\", оплака се Тръмп. Атаките срещу Идлиб продължиха, въпреки че Тръмп каза, че ударите се нанасят \"с хирургическа точност\".\n\r\nПрезидентът заяви, че японският премиер Шиндзо Абе го е номинирал за Нобелова награда за мир от името на Япония заради това, че е започнал разговори с Пхенян и е намалил напрежението със Северна Корея. Абе дал на Тръмп копие от писмо от пет страници, с което го е номинирал. Това разказа американският президент, определяйки копието от писмото като \"много красиво\".\n\r\n\"И знаете ли защо го е направил? Защото имаше кораби с ракети и ракети, прелитащи над Япония. А сега изведнъж японците се чувстват много добре. Те се чувстват в безопасност. Аз направих това\", изтъкна Тръмп и допълни, че администрацията на Обама не е могла да постигне това.\n\r\nБелият дом отказа коментари по изявлението на Тръмп за това, че Абе го е номинирал за Нобеловата награда за мир. Говорител на японското посолство в САЩ каза, че няма информация за подобно писмо.\n\r\nМиналия април южнокорейският президент Мун Дже Ин каза, че Тръмп заслужава Нобела за мир заради неговите усилия за договаряне на края на севернокорейската програма за ядрени оръжия.\n\r\nТръмп ще има втора среща на върха със севернокорейския лидер Ким Чен Ун на 27 и 28 февруари. Този път тя ще е в Ханой, след като през юни миналата година двамата се срещнаха в Сингапур.\n\r\nВчера Тръмп се похвали, че е установил добра връзка с Ким. \"Много го харесвам и той много ме харесва\", каза Тръмп по адрес на Ким. После припомни, че в началото диалогът между тях е бил много труден.\r\nНобеловата награда за мир се присъжда ежегодно от Норвежкия нобелов комитет. Тази година са номинирани 304 души и организации, припомня ДПА, цитирана от БТА.\n\r\n ", "date": "2019.02.16", "title": "Тръмп се похвали: Заслужавам да получа Нобелова награда за мир!"}
{"url": "https://www.dnes.bg/stranata/2019/02/16/derailiraliiat-vodesht-lokomotiv-v-plovdiv-syshtiiat-ot-hitrino.402294", "text": "Дерайлиралият водещ локомотив на товарната влакова композиция в Пловдив е същият, който е бил и при инцидента в Хитрино. Това каза пред журналисти главният прокурор на Пловдив Румен Попов, цитиран от „Фокус“. Той  посочи, че всички институции работят по случая.\r\nСледователи от София започнаха разследване на железопътната катастрофа на гара Пловдив, при която в 4,15 ч. тази сутрин дерайлира товарен влак с 25 вагона пропан бутан. По чудо няма жертви. \n\r\n\"Не ми се мисли какво щеше да стане. Хитрино щеше да бледнее\", коментира мъж от съседните блокчета, разположени на метри от релсите. Обитателите на близките блокове се кръстят, че се е разминало по чудо без пострадали. \"Можеше да изгорим живи, докато спим. Щетите в Пловдив щяха да са много по-големи от тези в Хитрино\", казват те.\n                    \n                    \n                \r\n\"Няма изтичане на газ, щетите са малки\", заяви пред шефът на \"Железопътна инфраструктура\" Красимир Папукчийски.\n\r\nОкръжният прокурор на Пловдив Румен Петков заедно с шефа на полицията посетиха мястото на катастрофата, която е на метри от централната гара. \"Извършва се оглед на местопроизшествието. Следователи от НСлС поемат случая\", допълни Попов.\n\n\r\nДерайлиралият влак е частен на \"Булмаркет\". Пътувал е от Сърбия и трябвало да пристигне на гара Разпределителна. \"Не можем да кажем още каква е точно причината. Не е имало удар. Но при първоначалния оглед е видно, че има счупване на стрелката на коловозите. Влакът се е движил с 35 км/ч при допустими 40. Това е предотвратило по-сериозен инцидент. Спирачният път е около 40 метра\", обясни Петър Ганев, управител на \"Булмаркет\". По думите му тримата машинисти са добре.\n\r\nВследствие на счупване на езика е дерайлирал първият локомотив, която повлякъл след себе си и втория заедно с цистерна пропан бутан. На практика излезлите от релси вагони са 3. Според Ганев до края на деня ще бъдат вдигнати и премахнати, най-късно до утре.\n\r\nНа въпрос за причината за инцидента Красимир Папукчийски, генерален директор на \"Железопътна инфраструктура\" каза: „В момента се разследва. Но мога да кажа, че в резултат на съобразената скорост, с която са се движили машинистите, щетите са малки. Нямаме проблеми с изтичане на газ пропан бутан, който е в състава на влака. Първият вагон, който е предохрана, задължително при превоз на опасни товари, е празен. Дерайлирал е само един вагон с пропан бутан, той е излязъл от релсите, но не е повален на земята и няма сериозни щети“, каза Папукчийски.\n\r\nТой съобщи, че състоянието на тримата машинисти е добро. Алкохолните им проби са отрицателни, както и тези за упойващи вещества. \n\r\n„Считаме, че при управлението няма допуснати грешки. Остава да се види състоянието на железния път и на самите локомотиви“, каза Папукчийски.\n\r\n ", "date": "2019.02.16", "title": "Дерайлиралият водещ локомотив в Пловдив същият от Хитрино"}
{"url": "https://www.dnes.bg/eu/2019/02/16/deivid-makalistyr-krizata-vyv-venecuela-da-se-reshi-po-miren-pyt.402301", "text": "„За нас Хуан Гуайдо е временният президент на Венецуела. ЕП беше първата европейска институция, която още на 31 януари прие резолюция, според която Гуайдо е този, който говори от името на венецуелския народ и е негово задължение да организира президентски избори възможно най-скоро“. Това каза председателят на външната комисия на ЕП Дейвид Макалистър в ексклузивно интервю пред Милена Милотинова, което ще бъде излъчено днес от 17.30 часа в предаването „Брюксел 1“ по телевизия Bulgaria ON AIR.\n\r\n“Хуманитарната криза във Венецуела е ужасна. И режимът на Мадуро показа какво означава така наречената идея на демократичния социализъм през 21-ви век. 3 милиона напуснаха страната, има хиперинфлация, представители на опозицията и независими журналисти са в затвора. Това е истинска трагедия. И това, от което имаме нужда, е международната общност да покаже солидарност с тези хора във Венецуела, които се борят за демокрацията, човешките права и свободата,“ каза в Страсбург председателят на Комисията по външни отношения на ЕП.\n                    \n                    \n                \r\n„Ето защо смятам, че всички членки на ЕС трябва ясно да заявят своята позиция. Жалко е, че Италия не споделя позицията ни, но това още веднъж показва, че в италианското правителство има не само десни, но явно и леви популисти, които все още симпатизират и поддържат връзки с режима в Каракас. Италия е сред основателите на ЕС и европейските общности, една силна и горда демокрация. Не разбирам защо италианското правителство не подкрепя останалите страни, включително своите близки съюзници Германия, Франция и Обединеното кралство. Това за пореден път показва, че една страна може да блокира единна позиция по изключително важен международен въпрос. Ето защо лично аз подкрепям гласуване с квалифицирано мнозинство в Съвета,\" заяви  Макалистър по повод блокирането от страна на Италия общата европейска позиция по въпроса за Венецуела.\n\r\n„Интересно е кои страни подкрепят режима на Мадуро – Русия, Китай, Иран. Това са автократични страни. Докато страните от свободния и демократичен западен свят би трябвало да подкрепят хората и Гуайдо, които се борят за свобода и демокрация във Венецуела,“ заяви Макалистър.\n\r\nДелегация на високо равнище от ЕНП планира да отиде във Венецуела. \"Остава да видим ще успеят ли да пътуват до Каракас и дали ще бъдат допуснати в страната. Надявам се да бъде така,\" каза Дейвид Мак Алистър, който е депутат от групата на ЕНП в ЕП. Той е и докладчик на ЕП за Сърбия. Какво каза по повод европреговорите с Белград и проблемите на българското малцинство в страната - гледайте в \"Брюксел 1\" по Bulgaria ON AIR днес от 17.30.\n\r\n ", "date": "2019.02.16", "title": "Дейвид Макалистър: Кризата във Венецуела да се реши по мирен път"}
{"url": "https://www.dnes.bg/obshtestvo/2019/02/16/po-tri-izmami-po-telefona-vseki-den-mvr-smenia-taktikata.402281", "text": "По около 3 телефонни измами е имало всеки ден през 2018 г., а разкритите са около 18%, показва статистиката на МВР. От всички регистрирани такива престъпления - общо 1097, едва 201 са разкрити. Заловени са 145 души, повечето от които са мулета. Затова МВР предприема нова тактика за разследването им, съобщи вътрешният министър Младен Маринов.\n\r\nПриоритетите в работата си през 2019-а обсъди на национално съвещание в петък ръководството на МВР. Борбата с телефонните измами е сред основните задачи на полицията, увери министър Маринов, цитиран от „24 часа“.\n\r\nДосега на телефонните измамници са противодействали основно спецзвена в Главна дирекция “Национална полиция” и 3 областни дирекции в страната, където се смята, че са ядрата на измамниците.\n                    \n                    \n                \r\n“Мерките дадоха резултат, но са в своя пик и ще се прави реорганизация”, каза вътрешният министър. Маринов обясни, че новият подход е свързан с оперативни действия и няма да ги разкрие, за да имат ефект.\n\r\n“Една от тях обаче си остава превенция чрез медиите”, каза вътрешният министър.\n\r\nРазпространените от ведомството данни показват, че регистрираните през 2018 г. престъпления са 96 187 – с 9,8% по-малко в сравнение с 2017 г. Разкриваемостта е 46% и се увеличава с 2,3 на сто.\n\r\nКражбите отново са най-много от всички престъпления, но бележат спад спрямо 2017 г.\n\r\nМаринов посочи, че борбата с битовата престъпност остава приоритет и през 2019 г. За м.г. най-много престъпления е имало на територията на София. “Това е нормално заради големия пътников поток”, каза Маринов. Най-малко са в областната дирекция в Смолян.\n\r\nТемата за пътната безопасност остава приоритет и за тази година, добави министърът. И увери, че се полагат всички действия по засилен контрол с видеонаблюдение за намаляване на катастрофите.\r\n ", "date": "2019.02.16", "title": "По три измами по телефона всеки ден, МВР сменя тактиката "}
{"url": "https://www.dnes.bg/snimka-na-denia/2019/02/16/oshte-po-topla-nedelia-temperaturite-skachat-do-15-c.402296", "text": "През нощта ще е предимно ясно. Ще духа слаб южен вятър. Минималните температури ще са между минус 2 и 3 градуса. Утре ще е предимно слънчево. Ще духа слаб до умерен вятър от запад-северозапад. Дневните температури ще се повишат още малко и максималните ще са между 10 и 15 градуса.\n\r\nНад Черноморието ще е предимно слънчево. Ще духа слаб до умерен вятър от запад-северозапад. Максимални температури ще са между 10 и 13 градуса. Температурата на морската вода е 6-7 градуса. Вълнението на морето ще е 1-2 бала, гласи  на НИМХ.\n\r\nНад планините ще е предимно слънчево. Вятърът ще утихва и след обяд ще е слаб до умерен от север-североизток. Максималната температура на височина 1200 метра ще е около 6 градуса, на 2000 метра - около 0 градуса.\n                \n                \r\nВ понеделник ще остане предимно слънчево. Ще духа слаб северозападен вятър. Минималните температури ще са около нулата, максималните - предимно между 10 и 15 градуса. \n\r\nПрез нощта срещу вторник вятърът ще стихне, покрай Дунав и по Черноморието ще има мъгла или ниска слоеста облачност. \n\r\nВъв вторник от изток-североизток, за кратко, ще проникне малко по-студен въздух. Главно над северните райони и по Черноморието облачността ще се задържи значителна, без валежи. \r\n ", "date": "2019.02.16", "title": "Още по-топла неделя, температурите скачат до 15°C"}
{"url": "https://www.dnes.bg/politika/2019/02/16/bylgariia-shte-ukrepva-sytrudnichestvoto-si-s-evropol.402297", "text": "България ще продължи да укрепва сътрудничеството си с Европол, заяви премиерът Бойко Борисов, който се срещна с изпълнителния директор на Европол Катрин де Бол в Мюнхен.\n\r\nДвамата обсъдиха доброто сътрудничество между европейската служба за борба с престъпността и българските служби за сигурност. Във фокуса на разговора бяха борбата с тероризма, разкриването на организирани престъпни групи, както и киберпрестъпността, съобщиха от пресцентъра на правителството.\n\r\nЕвропол винаги е бил надежден партньор на страната ни в борбата с миграционния натиск, с контрабандата на горива и цигари и при злоупотребата с разплащателни средства, подчерта министър-председателят.\n\r\nИзпълнителният директор на европейската служба за борба с престъпността Катрин де Бол заяви, че високо оценява работата на българските служби за сигурност. Тя подчерта и че Европол винаги си сътрудничи отлично с тях.\n                    \n                    \n                \r\nМинистър-председателят Бойко Борисов и изпълнителният директор на Европол Катрин де Бол разговаряха в рамките на Мюнхенската конференция по сигурността.\r\n ", "date": "2019.02.16", "title": "България ще укрепва сътрудничеството си с Европол"}
{"url": "https://www.dnes.bg/stranata/2019/02/16/prevozvachyt-loshiiat-jelezen-pyt-e-prichina-za-derailiraneto.402298", "text": "Няма ранени граждани и служители, няма изтичане на газ и повредена арматура на вагоните на дерайлиралия товарен влак тази сутрин. Това се посочва в съобщение на превозвача \"Булмаркет Рейл Карго\".\n\r\nТази сутрин влак на \"Булмаркет Рейл Карго\" с 2 локомотива и 25 вагона с пропан-бутан се е движел от Илиянци към Пловдив. Около 4.15 ч. на гара Пловдив (пътническа) при преминаването транзит дерайлират двата локомотива и първите три вагона.\n\n\n\r\nУстановените факти до момента са, че според ДжиПиЕс системата за контрол на локомотива влакът се е движел със скорост 33 км в час при максимално разрешена 40 километра. Установена е счупена стрелка на приемно-отправен коловоз.\n                    \n                    \n                \r\nФирмата превозвач е категорична, че причината за дерайлирането е лошото състояние на железния път.\n\r\nВ съобщението се припомня, че през ноември 2018 година Европейската комисия обяви, че е внесла иск в Съда на ЕС срещу България заради неизпълнения на правилата относно безопасността на железопътния транспорт. Според Европейската комисия българското законодателство не гарантира, че разследванията на тежки произшествия и инциденти се извърша от независим орган. И в момента такъв независим орган в България не съществува, се отбелязва още в съобщението.\n\r\n ", "date": "2019.02.16", "title": "Превозвачът: Лошият железен път е причина за дерайлирането "}
{"url": "https://www.dnes.bg/politika/2019/02/16/cvetanov-vs-ninova-stiga-veche-falshivi-novini-i-lyji.402302", "text": "Червената шефка Корнелия Нинова ядоса председателя на парламентарната група на ГЕРБ Цветан Цветанов, след като обвини, че управляващата коалиция вече не била само от ГЕРБ и Обединените патриоти ама включвала и ДПС. \n\n\n\r\n\"За пореден път Корнелия Нинова и БСП опитват да родят и тиражират фалшива новина. Поредният опит е за някакви нови коалиции в парламента\", опроверга я Цветанов в социалната мрежа Facebook. \n\r\nТой допълва, че в парламента по теми извън управленската програма на коалицията, за ГЕРБ е важно да търси и постига консенсус в името на националния интерес на базата и на плаващи мнозинства. \n                    \n                    \n                \r\n\"Услужливо ще припомня на г-жа Нинова, че когато е било в името на националния интерес, от ГЕРБ сме подкрепяли и гласували и предложения на БСП. Ще припомня само промените в Закона за лечебните заведения, с които се разширява кръгът лечебни заведеноя, които се финансират от МЗ; промяната в Изборния кодекс за отпадането на втория оригинал на протокола; както и промените в ГПК, касаещи подсъдността на застрахователните искове за всички щети. Приемането на тези предложения означава ли, че сме в коалиция с БСП, г-жо Нинова? Не, нали!? Както и гласуването на ДПС за плоския данък и даването на мандат на правителството за водене на преговори със САЩ за закупуването на изтребители Ф16, не означава коалиция с ДПС, защото това са теми, по които от ГЕРБ бихме приели подкрепа от всяка партия, изповядваща евроатлантическите ценности\", пише Цветонов.\n\r\nТака че според него БСП се занимава с фалшиви новини, но не казва нищо за постигнатите успехи от българските евродепутати Андрей Новаков и Ева Майдел, касаещи увеличението на европейския бюджет за България с 4 млрд. евро, намаляването на таксите за банковите преводи и блокирането на пакета \"Мобилност\". \n\r\n\"Не чувам и коментарите на БСП за данните на ЕК за очакван икономическия растеж на България от 3,6% при среден растеж за ЕС от 1,8%. Колеги от БСП, за нас от ГЕРБ е важно и ние ще продължим да работим в името на всички български граждани, вместо да се занимаваме с поредната фалшива новина, която опитвате да лансирате. Запомнете, че една лъжа, повторена 100 пъти, няма да стане истина, когато не е!\", заключва Цветанов.", "date": "2019.02.16", "title": "Цветанов vs. Нинова: Стига вече фалшиви новини и лъжи! "}
{"url": "https://www.dnes.bg/obshtestvo/2019/02/16/kontraprotest-sreshtu-lukovmarsh-fakelno-shestvie-obache-shte-ima.402303", "text": "\nКонтрапротест срещу Луковмарш събра стотици в центъра на София. \n\r\nАкцията под наслов „Без нацисти по улиците ни!”беше организирана в социалните мрежи, а сборното място беше пред Централните минерални бани.\n\n\n Организаторите на шествието \"Без нацисти по улиците ни!\" се солидаризират с всички жертви на ултранационалистическа престъпност – бежанци и мигранти, роми, евреи и други, и подчертават, че събитието им не е обвързано с политически партии. \n\r\nПо-късно днес обаче за 16-ти пореден път ще се проведе поход в памет на генерал Христо Луков - спорна личност в българската  история. \n                    \n                    \n                \r\nТой е смятан за герой и патриот от едни, за антисемит и човек, силно повлиян от нацизма от други.\n\r\nПрез 1932-ра година генерал Луков е избран за лидер на Съюза на Българските национални легиони – младежка патриотична организация, която подкрепя политиката на Германия и е обявена за фашистка от комунистическата партия. \n\r\nОрганизатор на шествието днес е Български национален съюз - Еделвайс.\n\r\nЗа поредна година кметът на София Йорданка Фандъкова забрани планираното факелно шествие в памет на Луков. През седмицата тя каза, че е съгласувала само поставянето на цветя пред  паметната плоча на генерала.  Организаторите и тази година обжалват забраната.\n\r\nСДВР  ще предприеме всички мерки, за да не се стигне до напрежение или сблъсъци по улиците на София.", "date": "2019.02.16", "title": "Контрапротест срещу Луковмарш, факелно шествие обаче ще има "}
{"url": "https://www.dnes.bg/usa/2019/02/16/sasht-iska-ot-stranite-v-nato-poveche-pari-za-otbrana.402306", "text": "Вицепрезидентът на САЩ Майк Пенс призова днес страните от НАТО да дават повече пари за отбрана.\r\nСАЩ не могат да стоят безучастно, докато съюзници от Алианса купуват оръжия от изток, заяви още Пенс в изказването си на Мюнхенската конференция по сигурността, предаде БТА като цитира Ройтерс. \n\n\r\n\"Ние няма просто да гледаме как наши съюзници купуват оръжие от наши противници\", предупреди вицепрезидентът на САЩ, цитиран от ТАСС.\n\r\n\"Няма да можем да гарантираме мира на Запад, ако наши съюзници зависят от Изтока\", подчерта Пенс.\n\r\nВицепрезидентът на САЩ призова освен това ЕС да признае председателя на венецуелския парламент Хуан Гуайдо за \"единствения легитимен президент на Венецуела\". \n                    \n                    \n                \r\nПенс отправи своя апел не просто към отделните страни членки на Европейския съюз, а към блока като цяло, отбеляза Ройтерс.\n\r\nГуайдо, който се самопровъзгласи за президент на Венецуела и бе подкрепен от Съединените щати и други страни, заслужава \"останалата част на света\" да го признае, каза вицепрезидентът на САЩ. Той нарече венецуелския президент Николас Мадуро \"диктатор, който трябва да се оттегли\".\n\r\nПенс настоя европейските страни да се оттеглят от ядреното споразумение с Иран и да се отнесат сериозно към заплахата, каквато представлява използването на телекомуникационни съоръжения, доставяни от китайската компания Хуавей (Huawei), отбеляза АП.\n\r\nСАЩ ще продължат да преследват \"останалите джихадисти от \"Ислямска държава\" въпреки предстоящото изтегляне на техните военни части от Сирия, заяви Пенс на конференцията в Мюнхен, цитиран от АФП.\n\r\n\"САЩ ще запазят силно присъствие в района и ще продължат да преследват останките от \"Ислямска държава\" навсякъде и винаги, когато си подадат мръсната глава\", заяви Пенс на форума в Мюнхен.", "date": "2019.02.16", "title": "САЩ иска от страните в НАТО повече пари за отбрана "}
{"url": "https://www.dnes.bg/football/2019/02/16/cherno-more-otvia-cska-sloji-krai-na-ambiciite-na-chervenite.402311", "text": "Черно море дръпна ръчната спирачка за амбициите на ЦСКА за титлата, след като победи “червените” с 2:0 насред Варна. Аристот Ндонгала даде аванс на варненци в 7-та минута, а след час игра Радослав Василев удвои. \n\r\nВ 80-та минута Васил Панайотов получи втори жълт картон и без изгонен. Заради официални предупреждения пък Божидар Чорбаджийски и Жанио Бикел няма да играят за “червените” срещу Ботев Враца във вторник, а Петър Витанов и Пламен Димов са аут за гостуването на “моряците” на Славия също във вторник. \n\r\nТака Черно море прекъсна серията си от три поредни загуби от ЦСКА на “Тича”. Така варненци остават на 6-то място с 34 точки, след Ботев Пловдив (35) и Берое (36), които имат мач по-малко. ЦСКА пък не се възползва от издънката на Лудогорец срещу Верея (0:0) и вече изостава на 7 точки от лидера в класирането. \n                    \n                    \n                \r\nЛюбослав Пенев изненадващо остави извън групата за мача Мауридес, докато в зоната на левия бек като титуляр започна Жанио Бикел. За варненци на вратата застана 19-годишният Иван Дюлгеров. \n\r\n", "date": "2019.02.16", "title": "\"Черно море\" отвя ЦСКА, сложи край на амбициите на \"червените\""}
{"url": "https://www.dnes.bg/politika/2019/02/16/maikyl-pens-pohvali-borisov-i-za-specslujbite-ni.402305", "text": "Търговските отношения със САЩ и ръста на американските инвестиции в България бяха сред темите на разговор с вицепрезидента на Съединените американски щати Майкъл Пенс, заяви министър-председателят Бойко Борисов пред журналисти в Мюнхен, където участва в традиционната конференция по сигурността.\n\r\nПремиерът Борисов и американският вицепрезидент са обсъдили също така постигнатото от председателството ни на Съвета на ЕС, както и позицията на България по ситуацията във Венецуела.\n\r\nПенс е изразил одобрението си за работата на страната ни на всички нива, като специално е изтъкнал дейността на българските специални служби. \n\r\nВицепрезидентът е изразил и намеренията си да посети България през настоящата година. \n                    \n                    \n                \r\nМинистър-председателят обобщи най-важното и от другите срещи, които проведе днес в столицата на германската \r\nфедерална провинция. С еврокомисаря по бюджет и човешки ресурси Гюнтер Йотингер говорихме защо трябва да се случи българският хъб „Балкан“, заяви премиерът. \n\r\n\"Това не е нещо в повече за България, а след като близо 17 млрд. куб. метра, които минават сега през България за Турция, престанат да минават, нашите тръби ще се изпразнят. И е задължително да възстановим баланса – да мине Турски поток и да стане газов хъб Балкан. Искаме да имаме това, което имаме към момента“, аргументира се Борисов. \n\r\nПремиерът Борисов изтъкна огромната подкрепа за България, която е засвидетелствал Маркус Зьодер и добави, че баварският премиер ще посети страната ни през май тази година. Борисов изтъкна, че Зьодер се е съгласил, че България се нуждае от допълнително финансова подкрепа във връзка с охраната на границата. \n\r\nПо отношение на ситуацията в черноморския регион премиерът Борисов заяви, че трябва да се консолидираме, да сме единни в отбранителните си способности, да увеличаваме парите за отбрана и сигурност , но трябва да водим и максимално добър диалог с Русия и Китай. Премиерът Борисов добави, че предстои посещение в България и на руския премиер.\r\n ", "date": "2019.02.16", "title": "Майкъл Пенс похвали Борисов и за спецслужбите ни  "}
{"url": "https://www.dnes.bg/kino/2019/02/16/agent-007-izliza-sys-zakysnenie-ot-pone-dva-meseca.402309", "text": "Точно когато феновете на поредицата за Джеймс Бонд мислят, че всичко върви по план и излизането на следващия филм няма да се отложи отново, създателите му оповестиха, че той ще тръгне по кината с два месеца по-късно от предварително оповестената дата, съобщи БТА като цитира Контактмюзик. \n\r\nОт \"Метро Голдуин Майер\" съобщават, че 25-ият филм за приключенията на агент 007, който все още няма заглавие, ще излезе на екран на 8 април 2020 г., след като първоначално беше оповестено, че продукцията ще тръгне по кината на 14 февруари 2020 г. \n\r\nВъпреки че датата за излизането му се отлага, се очаква снимките за продукцията да започнат по план следващия месец.\n\r\nРежисьор на 25-ия филм от поредицата е Кари Фукунага. В образа на прочутия агент 007 за пети и вероятно последен път зрителите ще видят британския актьор Даниъл Крейг. Актьорският състав включва още Ралф Файнс, Бен Уишоу, Наоми Харис и Лея Сейду в познатите им роли. \n                    \n                    \n                \r\nАктьорът Рами Малек, считан за фаворит за \"Оскар\" с превъплъщението си в образа на Фреди Меркюри в \"Бохемска рапсодия\", заяви, че няма да \"обели и дума\" относно слуховете, че той ще играе злодея в следващия филм за Джеймс Бонд.", "date": "2019.02.16", "title": "Агент 007 излиза със закъснение от поне два месеца"}
{"url": "https://www.dnes.bg/science/2019/02/16/otkriha-ogromna-planina-dylboko-pod-zemnata-povyrhnost.402293", "text": "Американски и китайски учени са открили планина и други топографски елементи на дълбочина повече от 600 км на границата между горната и долната мантия, съобщи сайтът Физ.орг.\r\nГеофизици от университета Принстън и от китайския Институт по геология и геофизика са анализирали данни, получени по време на земетресението с магнитуд 8,2 в Боливия през 1994 г. \r\nТе са направили компютърен модел на особеностите на разсейване на вълните, преминаващи през скалите и отразяващи се или пречупващи се заради преходи между материали с различна плътност и топографски особености. \r\nТова им е позволило да определят особеност на границата между горната и долната мантия на дълбочина 660 км, която се е оказала дори по-неравна от обикновена планина.\r\nМакар моделът да не позволява да бъде определена височината на неравностите, предварителните оценки показват, че те вероятно са по-големи от които и да е детайли от релефа на повърхността. \r\n/БТА/\r\n ", "date": "2019.02.16", "title": "Откриха огромна планина дълбоко под земната повърхност"}
{"url": "https://www.dnes.bg/index/2019/02/16/hityr-zlostornik-obira-bankomati-s-dyvka.402276", "text": "Хитър австралийски злосторник краде хиляди долари от банкомати, като използва прост и ефикасен метод - собствената си дъвка, пише в. \"Дейли мейл\".\n\r\nМъжът поставя тайно в отвора за получаване на банкноти дъвката си и се спотайва наблизо. Когато някой клиент се опита да тегли пари, те не падат. Тогава вбесения потребител влиза в сградата, където е инсталиран автоматът, за да се разправя. Злосторникът издебва точно този момент, отлепва дъвката си от процепа и измъква заклещените банкноти при създалата се суматоха.\n\r\nСамо от един банкомат престъпникът могъл да задигне с коварния си метод около 1000 долара. В момента той вилнее в големия курортен център Голд Коуст в провинция Куинсланд. Крадецът е бил заснет от камери за наблюдение, но полицията все още не може да го залови.\n                \n                \r\nСобственик на банкомати пък сподели своя опит как се е спасил от набезите на бандита. Той залепил негови снимки на всеки един от автоматите и никой от тях не станал обект на кражба.\r\n \r\n/БТА/\r\n ", "date": "2019.02.16", "title": "Хитър злосторник обира банкомати… с дъвка"}
{"url": "https://www.dnes.bg/stranata/2019/02/16/rodnoto-proizvodstvo-smachkano-iadem-89-vnosni-plodove-i-zelenchuci.402274", "text": "Близо 89% от зеленчуците и плодовете, които ядем, са вносни, а родното производство е напълно смачкано. Това пише \"Труд\", като цитира Чавдар Маринов, изпълнителен директор на Българската асоциация на организациите на производители на плодове и зеленчуци.\n\r\nВ официалната агростатистика се отчита увеличение на производството и търговията с български плодове и зеленчуци, защото е включен и реекспортът от Сърбия и Македония, което изкривява данните, посочи той.\n\r\n„Ще ви дам само един пример – у нас има заявени 6 000 дка с круши, а реално има само петима производители. На практика всеки, който има някаква градина, я заявява във Фонд „Земеделие” и така се изкривяват данните. Това обаче не са градини, които отговарят на добрите земеделски практики. В една градина се правят от 26 до 34 пръскания на година, което, разбира се, са разходи за фермера. Но те не го правят”, посочи Маринов.\n                    \n                    \n                \r\nЯбълките на пазара са основно внос от ЕС и то най-вече от Полша, обясни председателят на асоциацията. Те влизат на цена 34 евроцента за килограм, пакетирани плюс транспорт. \n\r\nДругият голям внос идва от Сърбия и Македония и даже се предлага за български по пазарите. Причината е слабият митнически контрол, категоричен беше Маринов.\n\r\nПо оценки на Център за икономически анализи на селското стопанство около 60% от реализираните домати чрез различните търговски канали, извън преработката, идват от внос, докато при пипера и краставиците импортът представляват приблизително 35 на сто.\n\r\nДанните на националната статистика отчитат, че за десетте месеца на миналата година вносът на пресни зеленчуци е нараснал с 11,7% за година и стига 226,7 хил. тона, а този на пресни плодове -с 9,4%, до 255,3 хил. тона. Увеличението при зеленчуците се дължи основно на ръст на доставките на домати с 8,9 хил. тона или 13,7%, на чушки – със 7,4 хил. тона или 36,4% и на краставици – с 6,2 хил. тона или 43,7%. Съществено повишение има и при вноса на моркови и репи (с 18%), зеле(с 8,8%), лук (с 9,2%) и тикви(с 26,8%).\n\r\nСпоред Чавдар Маринов вносните плодове и зеленчуци, които идват от страни извън ЕС, са опасни, защото там приетата допустима норма за остатъци от пестициди е по-висока. Затова големите вериги изискват сертификат Global G.A.P., който гарантира качеството на продукта от полето до крайния потребител, посочи Маринов.\n\r\nПо думите му вносът, освен на пазара, отива и в детските градини и училищата. „6 пъти предлагаме на министерство на земеделието такъв сертификат да се изисква за плодовете и зеленчуците, които се предлагат в училищата и детските градини, но ни отказват. На практика набутваме пестициди на децата си. Сега Българската агенция по безопасност на храните прави само качествен анализ – една ябълка например да няма петна по-големи от 3 милиметра, но това не е достатъчно”, допълни председателят на асоциацията.\r\n ", "date": "2019.02.16", "title": "Родното производство смачкано, ядем 89% вносни плодове и зеленчуци "}
{"url": "https://www.dnes.bg/obshtestvo/2019/02/16/chovek-obicha-sys-syrceto-a-ne-s-ochite-liubovta-mejdu-dvama-nezriashti.402261", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\n\r\nБени и Богомил никога не са избирали своя партньор по външен вид и никога не са търсили материалното, за да обичат истински, разказва .\n\r\nСъдбата им е отредила да не виждат с очите си, но ги е дарила със силата да виждат през сърцето си. Двамата разказват за видимото и невидимото в любовта и как тя променя живота им.\n\r\nБени е на 28 години и учи \"Музикална педагогика\". Богомил е на 32 години и работи в предприятие за слепи хора. Запознават се в училище за незрящи преди 11 години.\n\r\nЛюбовта между тях пламва почти веднага. Богомил прави първата стъпка. \n                    \n                    \n                \r\nПрез лятото на 2016 година събира смелост да предложи брак на своята сродна душа. В свободното си време двамата правят типичните за двойките неща - четат книги, разхождат се и играят видеоигри за незрящи.\n\r\nНе могат да видят любовта до себе си, но я усещат силно със сърцата си, така както и преди 10 години.", "date": "2019.02.16", "title": "Човек обича със сърцето, а не с очите... Любовта между двама незрящи"}
{"url": "https://www.dnes.bg/usa/2019/02/16/uvolnen-zastrelia-petima-i-rani-shestima-v-sasht.402279", "text": "Мъж застреля с пистолет петима цивилни и рани шестима души - петима полицаи и един цивилен в индустриална зона на град Аурора, щата Илинойс, преди да бъде застрелян от полицията, предадоха Ройтерс и ДПА, цитирайки местната полиция.\r\nРанените не са с опасност за живота.\r\nНападателят е 45-годишният Гари Мартин. Вчера той е бил уволнен от фирмата за производство на вентили и друго индустриално оборудване \"Хенри Прат\", където е работил 15 години, пише БТА. \r\nСтрелбата е станала в склад на компанията в Аурора, който се намира на 65 км западно от Чикаго.\r\n ", "date": "2019.02.16", "title": "Уволнен застреля петима и рани шестима в САЩ"}
{"url": "https://www.dnes.bg/snimka-na-denia/2019/02/16/slyncheva-sybota-temperaturite-se-povishavat.402278", "text": "Ще преобладава слънчево време днес. Дневните температури ще се повишат и максималните ще бъдат между 5 и 10 градуса, сочи  на НИМХ. \r\nНад Черноморието облачността ще е значителна - ниска слоеста, но ще е без валежи. След обяд облачността ще се разкъсва и намалява. Ще духа умерен вятър от запад-северозапад, който до края на деня ще стихне. Максимални температури - между 6° и 8°. Температурата на морската вода е 6 -7°. Вълнението на морето ще е 2-3 бала.\r\nНад планините облачността ще намалее до предимно слънчево време. Ще духа умерен, по високите и открити части – до силен североизточен вятър. Максималната температура на височина 1200 метра ще е около 2°, на 2000 метра – около минус 4°.\r\n ", "date": "2019.02.16", "title": "Слънчева събота, температурите се повишават"}
{"url": "https://www.dnes.bg/balkani/2019/02/16/v-severna-makedoniia-osuetiha-teroristichen-akt-na-id.402277", "text": "В Република Северна Македония е било осуетено терористично нападение, планирано от привърженици на групировката \"Ислямска държава\", съобщи вътрешното министерство, цитирано от Франс прес и Ройтерс.\n\r\nСлед обмен на информация с партньорски държави за \"потенциални планове и намерения за извършване на терористична проява на територията\" на страната вътрешното министерство е започнало операция по идентифициране на организаторите и потенциалните извършители, се казва в изявление на министерството.\n\r\nПолицията е претърсила помещения в редица населени места и е конфискувала предмети и устройства, които биха могли да се използват за нападение.\n\r\nПосолството на САЩ в Скопие издаде предупреждение към пътуващите в Северна Македония американци за \"повишен риск от терористични нападения, вдъхновени от екстремистка идеология\", пише БТА.\n                    \n                    \n                \r\nПо-голямата част от двумилионното население на Македония са православни християни. Мюсюлманите са около 35 процента от населението. По официални данни към края на 2016 г. около 150 македонски граждани са се присъединили към ислямистите в Ирак и Сирия. Повечето от тях са вербувани сред албанското мюсюлманско малцинство, което съставлява около една четвърт от населението на страната, отбелязва АФП.\r\n ", "date": "2019.02.16", "title": "В Северна Македония осуетиха терористичeн акт на ИД"}
{"url": "https://www.dnes.bg/notifikacii/2019/02/16/erdogan-es-ne-ni-priema-zashtoto-sme-miusiulmanska-strana.402275", "text": "Турският президент Реджеп Ердоган заяви, че единствената причина ЕС да не иска да приеме Турция за свой член е, че тя е мюсюлманска страна, предаде ТАСС.\n\r\n\"Единствената причина да не приемат Турция в ЕС е, че сме мюсюлманска страна. Нека си го кажат направо\", заяви Ердоган.\n\r\nНа 3 февруари френската министърка по европейските въпроси Натали Лоазо заяви за радио Ер Те Ел, че Париж не вижда повече възможност за възобновяване на предприсъединителните преговори с Турция докато Анкара не направи \"демократически и проевропейски избор\".\n\r\nТурция е асоцииран член на ЕС от 1964 г. и подаде молба за членство на 14 април 1987 г. Преговорният процес за приемането й започна на 3 октомври 2005 г.\n                \n                \r\nНа 6 юли 2017 г. Европейският парламент прие резолюция, в която призовава страните от ЕС и Европейската комисия да преустановят преговорите, докато турските власти не внесат промени в конституцията на страната. През април 2017 г. се състоя референдум за конституционна реформа в Турция, в резултат на който правомощията на президента бяха значително разширени, припомня ТАСС, цитирана от БТА.\n\r\nЕрдоган осъди решението на френския президент Еманюел Макрон да обяви 24 април за национален ден в памет на арменския геноцид и го посъветва да учи повече история.\n\r\n\"Той е новак в политиката, по-добре да учи повече история. В нашата история геноцид не е имало\", заяви турският президент.\n\r\nТурция още не е разкрила всички данни, с които разполага в разследването на саудитския журналист Джамал Кашоги, заяви също така Ердоган, цитиран от Франс прес.\n\r\n\"Още не сме дали всички данни, с които разполагаме\", заяви Ердоган за телевизия \"А-Хабер\".\n\r\nУбийството на работещия за в. \"Вашингтон пост\" журналист в саудитското консулство в Истанбул на 2 октомври м.г. предизвика всеобщо възмущение и силно опетни облика на Саудитска Арабия и по-специално на принца престолонаследник Мохамед бин Салман. Кашоги беше остър критик на принца, който отрича да е замесен в убийството му. Рияд твърди, че Кашоги е бил убит при неразрешена от държавните власти операция.\n\r\nТурция \"е решена това дело да се разследва от международното правосъдие\", заяви Ердоган и призова САЩ да използват влиянието си за изясняване на станалото. Той увери, че Анкара ще предостави документи и информация на международното разследване.\n\r\nАдминистрацията на президента Тръмп иска да запази съюза си със Саудитска Арабия и твърди, че няма неоспорими доказателства за пряка замесеност на принца престолонаследник в убийството на Кашоги. Американските сенатори обаче бяха уведомени при закрити врата за изводите на ЦРУ по случая и са убедени, че Бин Салман е замесен, отбелязва АФП.\r\n ", "date": "2019.02.16", "title": "Ердоган: ЕС не ни приема, защото сме мюсюлманска страна!"}
{"url": "https://www.dnes.bg/stranata/2019/02/16/tri-vagona-ot-tovaren-vlak-derailiraha-v-plovdiv.402283", "text": "Първите три вагона от товарен влак са дерайлирали в Пловдив.\n\r\nПреустановено е движението на влаковете между Пловдив и Филипово (направление Пловдив-Карлово). Това съобщиха от пресцентъра на НКЖИ. \n\r\nИнцидентът е станал в 04.15 часа тази нощ. Причината е дерайлиране на първите три вагона на товарна композиция на частен жп превозвач в гара Пловдив.\n\r\nПо първоначална информация в тези вагони се превозва пропан-бутан.\n\r\nПри инцидента няма пострадали и няма опасност за населението.\n\r\nЕкипи на Национална компания „Железопътна инфраструктура“ са на място и са предприети незабавни аварийно–възстановителни дейности за осигуряване на проходимост на жп трасето.\n                    \n                    \n                \r\nНазначена е комисия за разследване, която ще установи причините за инцидента.\n\r\nНаправена е организация за обслужване на пътниците от засегнатите влакове. Движението между Пловдив и Тодор Каблешков в момента се осъществява само по път 1, което може да доведе до нарушаване на графика за движение на влаковете и малки закъснения по направлението Пловдив-София.\n\r\n ", "date": "2019.02.16", "title": "Три вагона от товарен влак дерайлираха в Пловдив "}
{"url": "https://www.dnes.bg/index/2019/02/16/tri-bukvi-v-registracionniia-nomer-golemi-nepriiatnosti-v-sasht.402284", "text": "В повечето американски щати комбинацията от букви и цифри за регистрационния номер се избира от собственика на автомобила. От това пострада руснак, който избра любопитни символи за своята Tesla Model S. Оказа се, че те са разбираеми дори за властите в САЩ.\n\r\nЖивеещият от доста време зад океана Владимир Акунин регистрирал електромобила си през миналата година. Той решил да му сложи номера с надпис \"XYECLA\", чиито първи 3 букви не се нуждаят от превод в руския (а и в български език). Те се римуват с края на името на производителя на колата, пише .\n                \n                \r\nАкунин се похвалил във Facebook с номерата и това веднага довело до реакция на властите. Местният транспортен департамент изпратил на руснака писмо, в което го уведомява, че трябва да върне регистрационните табели. \n\r\nПричината е, че част от символите в тях \"може да звучат като сленгово обозначение на мъжки гениталии, ако се произнася на руски. И съответно то се приема като вулгарност\".\n\r\nОт транспортното ведомство са дали срок на Владимир да върне номерата, като в него той може да подаде жалба срещу решението. Ако този срок не бъде спазен, а табелите не бъдат върнати, те се анулират автоматично и собственикът им няма право да ги използва.\n\r\nЛюбопитното е, че приятел на Владимир - също руснак, който живее в района, разполага с Tesla Model S с почти аналогичен номер. Разликата е, че буквата C е заменена с S. Той обаче все още не е получил нареждане да върне номерата.\n\r\n\n\r\n ", "date": "2019.02.16", "title": "Три букви в регистрационния номер - големи неприятности в САЩ"}
{"url": "https://www.dnes.bg/eu/2019/02/16/zabrana-na-smartfonite-za-deca-pod-14-godini.402230", "text": "Съвременния начин родителите да укротят поне за малко децата си, е да има връчат смартфон в ръцете, с който те да се занимават. Това ли е правилният подход обаче?\r\nСпоред един от съветниците на германското правителство, на децата под 14 години трябва да им бъде забранено да използват умните телефони, съобщава DW.\r\nНай-голямото притеснение идва от това, че те могат да станат свидетели на порнографско съдържание  още от ранна детска възраст, което да навреди на съзнанието им.\r\n\"Деветгодишните вече гледат такива снимки и клипове на техните връстници как мастурбират“, казва пред в. Funke Джулия фон Велер.\r\n\"Също както се опитваме да ги предпазим от алкохола и наркотиците, трябва да следим и за използването на смартфоните в прекалено ранна възраст“, допълва Велер, която е директор на асоциацията \"Невинни в опасност\".\r\n                    \n                    \n                Полицията потвърждава и друга опасна статистика – все повече малки деца са замесени в скандали с порнографски изображения. На всеки две седмици органите на реда са викани в различни училища, за да разследват оплаквания.\r\nИ сега, когато всички малчугани имат смартфони, заподозрените и виновните често са съвсем малки.\r\nПромяна на закона би бил лесно решение на този проблем, но ще предпази само децата от интернет.\n\r\n ", "date": "2019.02.16", "title": "Забрана на смартфоните за деца под 14 години? "}
{"url": "https://www.dnes.bg/usa/2019/02/16/trymp-bravo-na-kitai-za-smyrtnite-prisydi-za-narkotrafikanti.402282", "text": "Американският президент Доналд Тръмп похвали Китай за налагането на смъртно наказание за наркотрафиканти и намекна, че САЩ имат интерес да направят същото за справяне с този проблем, предаде Франс прес.\r\nВ Китай наркотрафикантите се наказват с нещо, което се нарича смъртно наказание. Нашите наркотрафиканти пък получават въпроса \"а защо не глоба?\", каза иронично Тръмп пред журналисти в Белия дом.\r\n\"Така че, ако искаме да сме интелигентни, можем да бъдем. Може да спрем проблема с наркотиците. Можем да му сложим край много по-бързо, отколкото се смята\", добави Тръмп.\r\nАмериканският президент разказа, че в разговор с китайския си колега Си Цзинпин го попитал: \"Вие сте 1,4 милиарда души, как така нямате проблеми с наркотиците?\" На това по думите на Тръмп Си отвърнал, че нямат такива проблеми, защото наркотрафикантите получават смъртно наказание.\r\n\"Край на проблема\", заключи американският президент.\r\n ", "date": "2019.02.16", "title": "Тръмп: Браво на Китай за смъртните присъди за наркотрафиканти"}
{"url": "https://www.dnes.bg/stranata/2019/02/16/zaradi-schupvane-na-relsa-derailiral-vlakyt-v-plovdiv.402286", "text": "Счупване на релса е причината за дерайлиране на влаковата композиция в Пловдив, превозваща пропан-бутан. Това каза директорът на Регионална дирекция „Пожарна безопасност и защита на населението“ Георги Мангараков, цитиран от „Фокус“. \n\r\nТой посочи, че цистерните от влаковата композиция са общо 27, като две от тях са празни – буферни.\n\r\n„Вследствие счупване на релса дерайлират двата локомотива и две цистерни с пропан-бутан. Те не са се обърнали, в изправено състояние са, но са извън релсовия път. Няма изтичане на газ, проверено е няколко пъти от нас. Очаква се разследващите органи да направят оглед“, каза комисар Георги Мангараков. \n                    \n                    \n                \r\nСъздадена е организация от НКЖИ за вкарване на цистерните в релсовия път и за тяхното изтегляне.\n\r\n„Няма опасност за хората. Не сме правили евакуация, няма нужда от такава. На място имаме две пожарни и два аварийни екипа. Ситуацията е спокойна“, коментира комисар Мангараков.\n\r\n ", "date": "2019.02.16", "title": " Заради счупване на релса дерайлирал влакът в Пловдив "}
{"url": "https://www.dnes.bg/politika/2019/02/16/cvetanov-dyrjim-na-preferenciiata-no-e-nujen-konsensus.402285", "text": "Между ГЕРБ и ДПС няма съглашателство, а политически консенсус по някои теми и допирни точки. Това каза председателят на ПГ на ГЕРБ и зам.-председател на партията Цветан Цветанов пред Нова тв.\n\r\n„Държим преференцията да остане, но когато искаш да участваш в политическия живот на страната, има консенсус, който трябва да бъде постигнат. Това беше желанието и на НФСБ, които също искат преференциите да не участват в решаването и пренареждането на листите“, обясни той.\n\n\n\r\n„В политиката невинаги можеш да поставяш ултиматум. Обвиненията, когато се правят към ГЕРБ, че вървим към тоталитарен режим, точно това са моментите, когато трябва да припомним тези грешни твърдения, които някои ги лансира в публичното пространство“, заяви Цветанов.\n                    \n                    \n                \r\n„Най-лесно е да кажем, не, това е червена линия, която ние не можем да преминем, това означава, че БСП и ДПС, както и други биха се появили в подкрепа на техните усилия за прекратяване работата на 44-то Народно събрание и влизане в политически хаос“, съобщи той. \n\r\n„Когато някой излиза и говори - ГЕРБ и ДПС имат съглашателство – да, има по някои теми, по които намираме политически консенсус и допирни точки“, отбеляза зам.-председателя на ГЕРБ. \n\r\nКато пример той даде подкрепата на ДПС за закупуване на нов изтребител F-16. „Това не е съглашателство, а утвърждаване на евроатлантическите приоритети и ценности и изграждане на оперативни способности на българската армия, съвместими със стандартите на НАТО“, подчерта Цветанов.\r\nС измененията в Изборния кодекс не сме променили абсолютно нищо във възможността българските граждани да упражнят конституционното си право да гласуват, заяви още Цветанов. \n\r\n„Направихме решение, с което не сме ограничили възможността на българските граждани да отидат и да упражнят конституционното си право да гласуват. Преференцията остава. В България има политически системи за гласуване и това е пропорционалната система. Ако имаме смесена пропорционална система и мажоритарна, тогава може да го водим този въпрос“, изтъкна той. \n\r\n\r\n ", "date": "2019.02.16", "title": "Цветанов: Държим на преференцията, но е нужен консенсус!"}
{"url": "https://www.dnes.bg/akoshtete-vqrvaite/2019/02/16/top-4-na-zodiite-koito-liubovta-gi-hvashta-sys-zabaviane.401791", "text": "Независимо колко е сладък новият човек, с когото излизате, колко добре се е облякъл или какви впечатляващи аксесоари е сложил, колко еднакви вкусове за храна, книги или музика имате, понякога, за да се появи търпка и вълнения, може да трябва малко време. Възможно е да харесате някого много, но да не усещате искрата още в началото, а да трябва повече опознаване и срещи. Ето кои зодии започват да усещат тръпка на по-късен етап.\r\n\r\n \r\nДевите са стабилни, сериозни и имат нужда от повече време. За съжаление, те понякога дискириминират и съдят по-различните хора. Те анализират поведението, проучват човека, искат да знаят много неща, да забележат характерни черти и навици. Чак тогава си позволяват да харесат някого и да почувстват пеперуди в стомаха. Затова в началото изглеждат леко хладни и безчувствени. Трябват им няколко срещи, за да разберат детайлите, да помислят и да се отпуснат.\r\n \r\n\r\n \r\nТе са огнен знак, но не се отдават веднага на изпепеляващите емозии и чувства, както правят Овните, например. Стрелците са енергични и проявяват интерес към новото, но им трябват няколко срещи, за да усетят тръпка. Те обожават да се забавляват и да излизат по срещи, но не започват веднага да мислят за връзка или да идеализират човека до тях. Нуждаят се от време, за да преценят дали може да се получи нещо красиво и дали има искри. На срещите гледат повече да се смеят и забавляват, не мислят толкова за чувствата.\r\n \r\n", "date": "2019.02.16", "title": "Топ 4 на зодиите, които любовта ги хваща със забавяне"}
{"url": "https://www.dnes.bg/eu/2019/02/16/vyv-franciia-se-kaniat-da-premahnat-poniatiiata-maika-i-bashta.402288", "text": "Във Франция са на път да премахнат понятията „майка” и „баща” от училищните формуляри. Предложената поправка в закона вече е одобрена на първо четене и предвижда тяхната замяна с „родител 1” и „родител 2”. Дебатът във френската Национална асамблея вече предизвика бурни реакции.\n\r\n„Никой не трябва да се чувства изключен от обществото заради нечие старомодно мислене. Всеки месец септември се изправяме пред една и съща ситуация. С екипа ми разработихме проект, с който да заменим „майка” и „баща” с „родител 1” и „родител 2”, каза Дженифър де Темерман, депутат от „Републиката напред”, цитирана от Нова тв.\n                    \n                    \n                \r\nТези думи запалиха искрата на недоволството в Националната асамблея и предизвикаха сериозен дебат сред хората.\n\r\nГергана Спасова живее и работи във Франция вече 20 години. И не е склонна да бъде родител под номер 1 или 2 в официалните училищни документи. „Нека все пак не забравяме, че мнозинството от децата живеят в семейства с майка и баща. Лично мое мнение е, че изключението не бива да става правило\", заяви Гергана.\n\r\nМаркетинговият директор Франсоа Кола говори открито за сексуалната си ориентация. От 4 години е женен за Патрис, с когото са заедно вече 26 години. \n\r\n„Имам брак с мъж. Нямаме деца, но съм абсолютно „за” приемането на тази промяна в закона. Мисля, че мярката би допринесла за повече равенство между хомосексуалните и хетеросексуалните двойки. Представям си момента, в който имаме наследници. Как ще попълня всички формуляри? Какво ще напиша в графата „майка”?\", казва Кола.\n\r\nЗа да стане официално факт, предложението има да извърви дълъг път. Дори да бъде одобрено на следващо четене в Националната асамблея, поправката може да бъде отхвърлена от Сената.\n\r\nПрез 2013 г. Франция става 14-ата страна в света, която легализира еднополовите бракове. Година по-късно в страната се наблюдава бум на съюзите между партньори от един и същи пол – от 240 000 сключени брака близо 11 000 са еднополови. Узаконяването на хомосексуалните бракове дава и легално право на партньорите от един и същи пол да осиновяват деца.\r\n ", "date": "2019.02.16", "title": "Във Франция се канят да премахнат понятията \"майка\" и \"баща\"?"}
{"url": "https://www.dnes.bg/kino/2019/02/16/tymnata-strana-na-grajdanskata-voina-s-robinia-na-liubovta.402171", "text": "Тъмната страна на Гражданската война в Русия проследява Никита Михалков с \"Робиня на любовта\". Историята е ситуирана в есента на 1918 г., когато Москва е в ръцете на болшевиките. Затова пък на юг, където са на власт все още белите се довършват снимките на мелодрамата \"Робиня на любовта\".\r\nГлавната героиня е киноактрисата Олга Вознесенска, която участва в нея. И докато славата все още я следва тя и екипът на филма виждат бъдещето си в Париж, а не в Русия.\r\nСред ухажорите й е операторът Потоцки, който тайно снима арестите и разстрелите в страната.Смелата му постъпка очарова актрисата, която също става свидетел на страховити сцени.\r\nФилмът събира 11 милиона зрители, разказва в книгата си Федора Разакова \"Скандалите на съветската епоха\".\r\nРолите са поверени на Елена Соловей, Александър Калягин, Родион Нахапетов и Олег Басилашвили.\r\n                    \n                    \n                Гледайте \"Робиня на любовта\" на 16 февруари от 23.00 часа по телевизия .\n\r\n ", "date": "2019.02.16", "title": "Тъмната страна на гражданската война с \"Робиня на любовта\" "}
{"url": "https://www.dnes.bg/crime/2019/02/16/v-gabrovo-zadyrjaha-myj-za-alo-izmami.402289", "text": "Полицията е задържала мъж на 54 години от Габрово, който е извършил 18 телефонни измами в областния град и в Севлиево. \r\nМъжът е ощетил измамените с големи суми пари и злато. Това съобщиха от ОД на МВР.\r\nИзмамите са извършени в периода юли - октомври 2018 г. \r\nОт жертвите мъжът е получил 107 320 лева, 22 425 евро, 265 долара, 400 турски лири, златни накити и юбилейни монети.\r\nПолицията продължава работата по изясняване и документиране на престъпленията на задържания.\r\n ", "date": "2019.02.16", "title": "В Габрово задържаха мъж за ало измами"}
{"url": "https://www.dnes.bg/notifikacii/2019/02/16/momiche-prebi-vyzrasten-myj-s-metalna-tryba-za-160-lv.402290", "text": "Младо момиче от врачанското село Добролево е нанесло побой на възрастен мъж от същото село с метална тръба.\r\nСигнал за случая е подаден в полицията от личния лекар на дядото, съобщи Дарик.\r\n69-годишният мъж е бил транспортиран във врачанската болница, където е настанен за лечение със счупен крак. \r\nНяма опасност за живота му, коментират лекари.\r\nСлед побоя непълнолетното момиче откраднало от възрастния мъж 160 лева.\r\nИзвършителката на престъплението била открита от служителите на реда и задържана в полицейското управление в Бяла Слатина за срок от 24 часа.\r\n ", "date": "2019.02.16", "title": "Момиче преби възрастен мъж с метална тръба за 160 лв."}
{"url": "https://www.dnes.bg/notifikacii/2019/02/16/avtobus-na-gradskiia-transport-se-blysna-v-stylb-v-sofiia.402295", "text": "Автобус от столичния градски транспорт, пътувал по линия 108, катастрофира рано тази сутрин на улица „Илиенско шосе”. Пострадали няма.\r\nНа 52-годишния шофьор му е прилошало, той е загубил управление и се е ударил в крайпътен стълб. Мъжът е прегледан на място от екип на Спешна помощ и е освободен за домашно лечение, съобщиха пред bTV от Центъра за спешна медицина.\r\nВ автобуса е имало един пътник, който не е пострадал.\r\nДиректорът на Столичния автотранспорт заяви, че водачът е бил с нормален работен график - почивал е в събота и неделя миналата седмица, било е предвидено да бъде в почивка от утре.\r\nКатастрофиралият автобус е откаран в гараж „Земляне” за ремонт. Пострадала е предната му част.\r\n ", "date": "2019.02.16", "title": "Автобус на градския транспорт се блъсна в стълб в София"}
{"url": "https://www.dnes.bg/zvezdi/2019/02/16/kim-kardashiian-pravi-specialna-svatbena-kolekciia.402238", "text": "Ким Кардашиян се обръща към всички бъдещи булки и планира да създаде специална сватбена колекция грим към своя бранд KKW Beauty.\r\nРазбира се, никой не е изненадан, че вдъхновението Ким е почерпила от самата себе си и сватбата си с Кание Уест.\r\n \r\n\"Моята пета годишнина от сватбата идва, затова може и да имам малка колекция в процес на създаване“, лаконично коментира Кардашиян.\r\n \r\nГодишнината от сватбата на Ким и Кание е през май месец, така че на бъдещите булки няма да се налага да чакат много, за да видят какво им е приготвила риалити звездата.\r\n\r\n\r\n ", "date": "2019.02.16", "title": "Ким Кардашиян прави специална сватбена колекция"}
{"url": "https://www.dnes.bg/politika/2019/02/16/cvetanov-bil-opovestil-nova-upravliavashta-koaliciia-gerb-dps-op.402291", "text": "Според лидера на БСП Корнелия Нинова председателят на парламентарната група на ГЕРБ Цветан Цветанов е оповестил истината за нова управляваща коалиция - ГЕРБ, ДПС, ОП.\n\r\n\"Днес лъсна истината за нова управляваща коалиция ГЕРБ, ДПС и ОП. Тя беше оповестена от г-н Цветанов\", написа Корнелия Нинова във Facebook.\n\n\r\nТя цитира изказване на Цветанов, като в него по думите на Нинова се твърди, че от ГЕРБ са се съгласили да отпаднат преференциите при гласуването по искане на ДПС. \"Но забележете защо: \"в името на запазване на стабилността на управлението\", пише Нинова.\n\r\nСпоред председателя на БСП \"вече е ясно кой крепи правителството на Борисов\". \"Само и само да останат на власт с подкрепата на ДПС, посегнаха на правото ви да избирате личности, като размествате партийните листи\", подчерта Нинова. \n                    \n                    \n                \r\nСпоред нея е интересно и изречението на Цветанов: \"Съгласих се от името на ГЕРБ.\" \"Да не би ГЕРБ да са свалили Борисов от лидерския пост и да са избрали Цветанов и да не сме разбрали?\", пита Нинова.\n\r\n ", "date": "2019.02.16", "title": "Цветанов бил оповестил нова управляваща коалиция - ГЕРБ, ДПС, ОП"}
{"url": "https://www.dnes.bg/crime/2019/02/16/13-nelegalni-migranti-zadyrjani-krai-elhovsko-selo.402292", "text": "В землището на село Лалково, община Елхово, са били задържани 13 нелегални мигранти, съобщиха от МВР в Ямбол.\r\nЗадържаните са 13 мъже от афганистански произход, трима от тях са непълнолетни.\r\nПолицията проверява съпричастността на жител на Елхово, за който има данни, че е трябвало да ги превози към вътрешността на страната. \r\nЗадържан е и мъж от Бургас, за когото се предполага, че е координирал действията по извозването на мигрантите.\r\nРазследването продължава под надзора на Районна прокуратура - Елхово, образувано е досъдебно производство по случая.\r\n ", "date": "2019.02.16", "title": "13 нелегални мигранти задържани край елховско село"}
{"url": "https://www.dnes.bg/eu/2019/02/16/borisov-biudjetyt-na-es-da-investira-v-rastej-zaetost.402299", "text": "„Искаме да сме амбициозни - то тогава ни е необходим и амбициозен бюджет. От това зависи и бъдещото ни развитие, както и да покажем, че ЕС може да действа единно в трудни времена и да излезе още по-силен от кризите“. Това заяви българският министър-председател Бойко Борисов пред еврокомисаря Гюнтер Йотингер.\n\r\nБорисов проведе среща с еврокомисаря по бюджет и човешки ресурси Йотингер в рамките на Мюнхенската конференция по сигурността. Във фокуса на разговора им бяха преговорите по Многогодишната финансова рамка (МФР) за периода 2021-2027 г., съобщи правителствената пресслужба.\r\n \r\nПремиерът Борисов посочи, че България подкрепя аргументите и позицията на ЕК за приключване на преговорите по МФР до октомври 2019 г. „Надявам се, че ще можем да постигнем споразумение навреме, за да няма забавяне в програмите, да отговорим на очакванията и да си върнем доверието на нашите граждани“, каза министър-председателят Борисов. Той посочи пред Йотингер, че от нас се изисква да намерим баланса между политиката за растеж и новите приоритети.\n                    \n                    \n                \r\n„България, като външна граница на ЕС, добре разбира необходимостта от осигуряване на достатъчно средства за новите предизвикателства, особено в областта на сигурността, миграцията и отбраната. Но също толкова важно е бюджетът на ЕС да инвестира в растеж, заетост, конкурентоспособност и конвергенция“, подчерта премиерът Борисов.\n\r\nТой бе категоричен, че за страната ни кохезионната политика и общата селскостопанска политика са от приоритетно значение и са доказали своята добавена стойност за целия ЕС. „Изключително необходимо е допълнително засилване на фокуса върху нуждите на най-слабо развитите региони. Само така ще избегнем задълбочаването на изоставането и ще подпомогнем засилването на икономическото и социалното развитие и на ЕС като цяло“, каза още премиерът Бойко Борисов.\n\r\n ", "date": "2019.02.16", "title": "Борисов: Бюджетът на ЕС да инвестира в растеж, заетост"}
