{"url": "https://www.dnes.bg/politika/2018/11/26/podpisvame-sporazumenie-za-gazovata-vryzka-s-gyrciia.394740", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДо дни България ще подпише споразумение за финансиране от Европейската инвестиционна банка за газова връзка с Гърция, съобщи енергийният министър Теменужка Петкова. \n\n\nСпоред нея България трябва да не се бави и с \"Турски поток\", за да не бъде заобиколена от енергийния проект.\n\r\nСтраната ни все още не е получила официално потвърждение от \"Газпром\" за това, че Русия има планове втората тръба от \"Турски поток\" да мине през България, както съобщи руското издание \"Комерсант\" миналата седмица.\n\r\n\"Булгартрансгаз\", по думите на Петкова, е в отлично финансово състояние и няма да има проблем да осигури необходимите около 3 млрд. лв., включително и чрез кредит, за изграждането на \"Турски поток\" на наша територия. Според бившия директор на \"Булгаргаз\" Васил Филипов обаче, проектът е обречен на неуспех. А това личало от вече положените тръби в Черно море.\n                    \n                    \n                \r\nНо Теменужка Петкова е категорична, че \"Турски поток\" няма да повтори съдбата на \"Южен поток\" и ще бъде реализиран.\n\r\n\r\n ", "date": "2018.11.26", "title": "Подписваме споразумение за газовата връзка с Гърция"}
{"url": "https://www.dnes.bg/temida/2018/11/26/za-7-meseca-arest-109-jalbi-ot-ivancheva-mp-da-se-kype-da-si-chisti.394716", "text": "109 жалби срещу условията в ареста са подали досега отстранената кметица на столичния район \"Младост\" Десислава Иванчева, заместничката й Биляна Петрова и жена, лежала с тях в следствения арест на ул.\"Майор Векилски\" в София, съобщиха за \"\" от Министерството на правосъдието.\r\nТо разпрати официална информация за състоянието на още един арест в София, който се намира в една от сградите на Националната следствена служба на ул. \"Г. М. Димитров\".\r\nОт Министерството на правосъдието уточняват, че задържаните сами трябва да се грижат за хигиената в помещенията, които са със собствен санитарен възел. Затова им се дават кофи, метли, парцали и препарати.\r\n                    \n                    \n                На всеки арестант се осигурява най-малко 2 пъти седмично време за къпане.\r\nПри свиждания задържаните могат да получават хранителни пратки с до 5 кг хранителни продукти и до 5 кг плодове и зеленчуци. Те се проверяват от надзирателите.\n\n\n\r\n\r\nВъв връзка с постъпили запитвания от медии, отнасящи си до условията и реда в ареста на ул. \"Майор Г. Векилски\", Областна служба \"Изпълнение на наказанията\"-София, която ръководи и контролира изпълнението на мярката за неотклонение “Задържане под стража“ на територията на град София и София-област, прави следните уточнения:\r\nАрестът на бул. \"Г.М. Димитров\" №42 и арестът на ул. \"М-р Г.Векилски\" №2 са съобразени и отговарят на условията за пребиваване на задържани лица, в съответствие с чл.43 от Закона за изпълнение на наказанията и задържането под стража /ЗИНЗС/. Всички задържани лица в двата ареста са поставени в еднакви условия за пребиваване, които са необходими за поддържане на физическото и психическото им здраве, и уважаване на човешкото им достойнство.\r\nСпалните помещения /килии/ в арест \"М-р Г. Векилски\"№2 са еднотипни като изграждане и оборудване. Те отговарят на изискванията за минимална жилищна площ от 4 кв. м. в спално помещение за всяко задържано лица и са оборудвани със самостоятелни легла за настаняване, метални маса и столове, метални шкафчета за съхранение на разрешени вещи и предмети. Във всяка килия има достъп до дневна светлина чрез два прозореца, укрепени със защитни решетки, които се демонтират през лятото, а през зимата достъпът до свеж въздух се осъществява чрез метални клапи. Във всички спални помещения се осигурява изкуствено осветление – постоянно и резервно. Изградена е аспирационна система, която осигурява непрекъсната циркулация на въздуха в килиите и общите помещения.\r\nВсички помещения разполагат със собствен санитарен възел с непрекъснат достъп до течаща вода. Санитарният възел е отделен от останалата част на килията с масивна преградна стена с височина 1,2 м. Подът на санитарния възел е с трайно подово покритие – плочки теракота, а стените са облицовани с фаянсови плочки, което дава възможност хигиената в помещението да се поддържа на необходимото ниво. Хигиената в килиите се поддържа от задържаните под стража лица, на които се предоставят необходимите препарати и средства за поддържане – кофи, метли, парцали и др.\n\r\nНа всяко задържано лице най-малко два пъти седмично се осигурява време за къпане. Всекидневно, при тяхно желание, се осигурява достъп до топла вода за хигиенизиране на помещенията, в които пребивават, личен тоалет и пране на дрехи и бельо, както и други нужди по тяхно искане.\n\r\nВсяко задържано лице има право на храна – закуска, обяд и вечеря, като в двата ареста тя се доставя три пъти на ден от Затвора - София. Храната отговаря на разпоредбите на ЗИНЗС, според които следва да е достатъчна по химически и калориен състав, съгласно таблици, утвърдени от министъра на правосъдието, съгласувани с министъра на здравеопазването и министъра на финансите.\n\r\nЗа нуждите на задържаните лица в двата ареста има обособени лавки, в които е предоставена възможност с лични средства да пазаруват хранителни и битови продукти по избор. Задържаните под стража лица могат да получават хранителни пратки и други разрешени вещи по време на свиждане, които могат да съдържат до 5 кг. хранителни продукти и до 5 кг. плодове и зеленчуци. Според нормативната уредба, те биват подлагани на проверка от надзорно-охранителния състав на ареста.\n\r\nВ двата ареста се осигурява ежедневен престой на открито на задържаните лица през светлата част на денонощието. В ареста на ул. \"М-р Г.Векилски\" № 2, престоят на открито се осъществява в обособени три отделни заграждения във вътрешния двор на ареста, с цялостен достъп до външна среда с пряка слънчева светлина, естествен достъп и циркулация на свеж въздух, гимнастически уреди.\n\r\nЗадържаните под стража лица имат право на телефонни разговори за времето от 08:30 ч. до 17:00 ч. на определените за целта места - престой на открито и арестните коридори.\n\r\nОбискът на задържаните лица и претърсване на помещенията, съгласно ЗИНЗС, се извършва планово и извънредно при наличие на основания за откриване на неразрешени вещи и предмети. Обискът на задържаните лица се извършва от длъжностни и поемни лица от същия пол, по начин, който не уронва достойнството на задържаните лица.\n\r\nКъм двата ареста има обособен Медицински център, който осъществява медицинска помощ и грижа за всяко задържано лице. Центърът се състои от директор, който се намира в ареста на ул.“М-р Г.Векилски“№2, лекар ординатор, отговарящ за задържаните лица в ареста на бул. \"Г.М.Димитров\" № 42, лекар по дентална медицина, който обслужва задържаните лица от двата ареста, фелдшер и медицинска сестра. Към Медицинския център са привлечени външни специалисти-консултанти: невролог, кардиолог и дерматолог, които осъществяват консултации на място, без да е необходимо допълнително извеждане на задържаните лица. На задържаните лица всяка седмица се осъществява амбулаторен медицински преглед. При спешна необходимост, прегледът е незабавен. Задържаните лица при необходимост и по съответен законоустановен ред биват настанявани за лечение във външни болнични заведения.\n\r\nВсяка жалба и сигнал на задържано в ареста лица се проверява от горестоящия административен ръководител. За последните шест месеца в ареста на ул. \"М-р Г.Векилски\" №2 са постъпили 109 жалби и сигнали само от три задържани лица с претенции относно битовите условия в ареста. Задържаните лица са уведомени по надлежния ред за резултатите от проверките. Проверки се извършват и от Инспектората по чл.46 от Закона за администрацията към министъра на правосъдието.", "date": "2018.11.26", "title": "За 7 месеца арест – 109 жалби от Иванчева. МП: Да се къпе, да си чисти!"}
{"url": "https://www.dnes.bg/akoshtete-vqrvaite/2018/11/26/evtino-i-luksozno-deset-hostela-v-cial-sviat-dostoini-za-5-zvezdi.394722", "text": "\n\r\nПървата асоциация, която идва наум, когато чуеш думата \"хостел\" е дупка. Хостелите са свърталища на наркомани, проститутки, дилъри... изобщо – влезеш ли в хостел, не знаеш ще излезеш ли жив от там.\r\nЗатова много туристи предпочитат да бръкнат по-дълбоко в джоба си и да отидат на \"нормален\" хотел, вместо да рискуват.\r\nПо-добре беден и жив, отколкото богат и мъртъв, нали така?\r\nИма, обаче, и изключения от правилото. Има хостели, които приличат на петзвездни хотели. Хостели, които не само са евтини, но и изглеждат по-добре от собствения ти дом.\r\nПлатформата Hostelworld представи 10 от най-добрите хостели в света, които са оценени от самите посетители, а някои от бляскавите стаи струват по-малко от 40 лв. на вечер.\r\n ", "date": "2018.11.26", "title": "Евтино и луксозно?!? Десет хостела в цял свят, достойни за 5 звезди"}
{"url": "https://www.dnes.bg/rusia/2018/11/26/ot-krim-uveriha-ne-sa-zastrasheni-ukrainskite-moriaci.394734", "text": "Няма опасност за живота на настанените в болница украински войници, които бяха леко ранени, след като техните кораби нарушиха руската граница, съобщи по телевизия \"Россия-1\" ръководителят на Крим Сергей Аксьонов, цитиран от ТАСС. \n\n\nНа въпрос колко са ранените, Аксьонов отговори: \"Трима ранени, заявявам пред вас официално. Нищо не застрашава живота им. Те получават необходимата помощ, тъй като сме съвсем наясно, че са заложници на създалата се политическа ситуация“, отбеляза лидерът на Крим.\n\r\nАксьонов каза, че в момента със задържаните \"се водят следствени действия\".\n\r\n\"Украинските моряци сега не са застрашени от нищо, освен от наказателна отговорност съгласно нашето законодателство за нарушаване на държавната ни граница\", допълни той. \n                    \n                    \n                \r\nСъщевременно стана ясно, че германският канцлер Ангела Меркел е уверила президента на Украйна Петро Порошенко, че ще направи всичко по силите си, за да се опита да облекчи патовата ситуация между Украйна и Русия. \n\r\nНа този етап Москва не се съобрази с призивите на Запада да освободи трите украински военни кораба, по които стреля, а после ги задържа близо до полуостров Крим, и обвини Киев, че заговорничи със западните си съюзници за провокиране на конфликт.\n\r\nПорошенко и Меркел са координирали и действията за подготовка на заседанието на Европейския съвет през декември в Брюксел и са се договорили за продължаване на украинско-германските консултации за разрешаване на ситуацията.\r\nГерманският външен министър Хайко Маас заяви днес на съвместна пресконференция в Мадрид с испанския си колега Жозеп Борел, че Германия може да стане посредник между Украйна и Русия за уреждане на кризата във връзка със събитията в Керченския проток, съобщи ТАСС.\n\r\nМинистър Маас призова \"всички страни към сдържана позиция\". \"Ако трябва, готови сме да станем посредник, за да не се превърне този конфликт в сериозна криза\", посочи Маас, цитиран от БТА.", "date": "2018.11.26", "title": "От Крим увериха: Не са застрашени украинските моряци!"}
{"url": "https://www.dnes.bg/sofia/2018/11/26/izmiha-grafa-mahnaha-i-chast-ot-ogradite.394724", "text": "\nПремахнаха част от огражденията по ул. \"Граф Игнатиев\", който от месеци е в ремонт, и го измиха.\n\n\n\n\r\nВъпреки че има още работа по обекта, част от строителните огради се махат, за да се осигури достъп до жилищните сгради и търговските обекти.\r\nПродължава поставянето на настилки на пл. \"Славейков\", пл. \"Гарибалди\" и тротоарите към сградите, както и довършителни работи и корекции на участъци, които са върнати за преработка от надзорната фирма и от Столична община.\r\nПо-рано днес Йорданка Фандъкова съобщи в профила си във Facebook и че в сряда започват 72-часовите проби на трамвайното движение по ул. \"Граф Игнатиев\".", "date": "2018.11.26", "title": "Измиха \"Графа\", махнаха и част от оградите"}
{"url": "https://www.dnes.bg/obshtestvo/2018/11/26/oshte-60-mln-lv-za-naemane-na-hora-s-uvrejdaniia.394706", "text": "Допълнителен ресурс от 60 млн. лв. за субсидирана заетост на хората с увреждания е заделен за 2019 г. Това заяви зам.-социалният министър Зорница Русинова. Причината е изключителният интерес на бизнеса към схемата.\r\nВ бюрата по труда са регистрирани над 13 хиляди лица с увреждания, а 300 от тях вече са подписали трудов договор за започване на работа чрез оперативната програма.\r\nПоне още 1000 души трябва да започнат работа до края на годината. \"Заявките, които имаме, са за близо 20 000 работни места с повече административни дейности. Има добро териториално разпределение\", каза заместник-социалният министър Зорница Русинова, цитирина от \"Монитор\".\r\nС европарите се плащат заплатите на хората с увреждания за 24 месеца на база минимални осигурителни прагове. Ако след това работодателят задържи наетия още 6 месеца, получава допълнителен бонус от още 6 заплати.\n                    \n                    \n                \r\nОсвен това от догодина ще стартират и 8 нови схеми на стойност 58 млн. лв. по Оперативната програма Развитие на човешките ресурси. Продължава и закриването на домовете за деца.\r\nСпециална схема догодина ще подкрепи завършващите образование младежи: \"Професионално ориентиране и до голяма степен развиване на предприемачески умения като допълнителни умения, възможност за социално предприемачество също.\r\nДа ги подготвим за живота, а най-сигурният начин да са подготвени за живота, е да имат професия, която да им даде възможност да работят след това и да имат доходи\". През 2019-та започва закриването и на домовете за възрастни с психични разстройства и деменция: \"Първите, с които стартираме, са 11, като общо в рамките на стартиращите мерки за следващата година ще бъдат разкрити над 100 услуги, които ще обслужват над 3000 човека\", каза Русинова.\r\n ", "date": "2018.11.26", "title": "Още 60 млн. лв. за наемане на хора с увреждания"}
{"url": "https://www.dnes.bg/zvezdi/2018/11/26/sled-da-to-naum-shopov-vdiga-svatba-prez-proletta.394720", "text": "Наум Шопов-младши и Теа Минкова мечтаят за приказна сватба в планината. Двамата планират щастливото събитие за пролетта на 2019 г., като то ще бъде в тесен кръг.  \r\nДипломираният лекар и актьор разкри пред Нова тв, че му трябвали цели два месеца, за да организира предложението за брак по време на дрифт демонстрация.\r\n \r\n\"Имах тази идея от доста повече време, но не се бях решил\", обясни той. \r\n \r\n\"Изненадата беше, че ще ме повозят малко, точно на рождения ми ден ... Нещо имаше смут, но изобщо не съм допускала, че ще излезе с пръстен\", каза от своя страна Теа и изтъкна, че предложението на въпросното място съвсем не е случайно.\r\n \r\n\"От 4-5 години сме се редили по опашки, за да гледаме първи, защото супер много обичаме и двамата\", допълни Шопов. \r\n \r\nНаум и Теа признаха, че са заедно от над 6 години, но никога не са говорили по-сериозни планове като сватба.\r\n \r\n\"Аз много отдавна я подвеждам, че не се интересувам от брака\", разказа с усмивка актьорът и призна, че няколко дни преди рождения ден на приятелката му отишъл в бижутерския магазин, за да избере пръстен. След като купил бижуто, споделил намеренията си със свекървата и майка си, които били очаровани от решението му. \r\n \r\nВъпреки подготовката, Шопов-младши не успял да уцели размера на пръстена.\r\n \r\n\"Толкова беше голям и падаше, на следващия ден нямах търпение да отидем на корекция\", спомни си Теа. \r\n \r\nОсвен, че вече е сгоден, Наум Шопов има и други изненади. Скоро той ще пусне в продажба първата си книга. Тя съдържа фитнес съвети за начинаещи и се основава на познанията му като медик и дългогодишните му тренировки в залата.\r\n \r\n", "date": "2018.11.26", "title": "След \"Да\"-то, Наум Шопов вдига сватба през пролетта"}
{"url": "https://www.dnes.bg/obshtestvo/2018/11/26/bylgarin-pochina-na-samolet-sled-ekskurziia-v-egipet.394738", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарски турист почина на борда на самолет, пътувал от Египет към България. Пътуването било организирано от туристическа фирма, а някои от пътниците са на мнение, че причината е хранително натравяне в хотела.\n\r\nНа 17 ноември Александрина Панайотова и група българи заминават на екскурзия в Египет, организирана от български туроператор. Първите 7 дни всички нощували в хотел в Хургада, където според Александрина храната била ужасна. И повечето от туристите се хранели извън хотела.\n\r\nКогато всички се преместили в хотела в Кайро, на един от възрастните пътници му прилошало, а лекарите му казали, че имал хранително натравяне от храната от предишния хотел. Мъжът бил стабилизиран от лекарите и качен на борда на самолета, но след един час във въздуха се почувствал зле.\n                    \n                    \n                \r\nОт \"Гранична полиция\" заявиха за Bulgaria ON AIR, че мъжът е починал от естествена смърт и че прокуратурата разследва случая.\n\r\nA oт туристическата агенция коментираха, че не са получавали оплаквания във връзка с храната в хотела.\n\r\n", "date": "2018.11.26", "title": "Българин почина на самолет след екскурзия в Египет"}
{"url": "https://www.dnes.bg/obshtestvo/2018/11/26/desetki-poiskaha-stop-na-nasilieto-nad-jeni.394739", "text": "\n\r\nПротест срещу насилието над жени се проведе тази вечер в столицата и във Варна. В София протестиращите се събраха на \"Орлов мост\", където поискаха реални и работещи мерки срещу агресията.\r\nНа протеста присъстваха и близките на малката Никол и майка й Дарина, които бяха убити от бащата на детето преди няколко седмици, а случаят шокира обществото. \r\nПротестиращите поставиха конкретни искания към властите, сред които създаване на обща база данни в МВР за жертви и извършители, въвеждане на програми за превенция, криминализиране на всички форми на насилие, основано на пола и още други.\r\n", "date": "2018.11.26", "title": "Десетки поискаха: Стоп на насилието над жени"}
{"url": "https://www.dnes.bg/notifikacii/2018/11/26/apetitni-perfektni-a-bezopasni-li-sa-ima-li-ocvetiteli-v-citrusite.394718", "text": "В сезона на цитрусовите плодове магазините и пазарите вече са залети с перфектно изглеждащи портокали, мандарини и лимони. Хората обаче сигнализират за оцветители, които буквално боядисват ръцете при обелване на кората.\r\nМасово плодовете и зеленчуците се продават без етикет, който да ни показва дали са третирани с химикали.\n\r\nЗа да удължат живота на плодовете на пазара и да подобрят външния им вид, производителите злоупотребявали с количествата на пестицидите, с които пръскали стоката.\r\nКакви химикали и в какви норми се влагат в плодовете на пазара, се следи в централната лаборатория на Агенцията по храните. Влагането на пестициди в плодовете и зеленчуците е разрешено, но само в ограничени количества.\r\n                \n                През последните години в Европейския съюз са спрени тонове плодове, пълни с пестициди, основно пратки с портокали и грейпфрут от Южна Африка, Италия, Аржентина и Турция. Контролът започва още на границата.\r\nКато външна граница на Европа България е длъжна да контролира вноса на рискови плодове и зеленчуци. По правило на проверки подлежи всяка десета партида. Особено строг е контролът при пратките с лимони и нар. Стоката се разтоварва в халета на границата, след което се изследва в акредитирана лаборатория.\r\nНа пункта \"Капитан Андреево\" от началото на годината са върнати или унищожени тонове опасни плодове и зеленчуци. Интересното е, че там проби за пестициди от банани, портокали и мандарини не се взимат.\r\n\"Разрешените препарати за третиране са главно дървесни смоли и восъци за по-добър вид на стоката и за предпазване на гниене и мухъл. Не би следвало да се използват оцветители, използват се други вещества, които са разрешени\", обясни пред Нова тв д-р Кремена Стоева от \"Контрол на храните\".\r\nНерядко обаче търговци подобрявали вида на стоката именно със забранени изкуствени добавки. Зелените мандарини и портокали превръщали с бои в зрели, за да ги продават на по-високи цени в началото на сезона.", "date": "2018.11.26", "title": "Апетитни, перфектни, а безопасни ли са? Има ли оцветители в цитрусите?"}
{"url": "https://www.dnes.bg/obshtestvo/2018/11/26/shefyt-na-mvr-borbata-s-korupciiata-e-vodesht-prioritet.394737", "text": "\"Борбата с корупцията не само е основен приоритет на всяко правителство и реален показател за върховенство на закона, но и чувствителен въпрос за нашите граждани. За ефективна борба с корупцията е необходима стабилна правна и институционална рамка и компетентни национални структури, способни да взаимодействат и да прилагат добри практики в своята работа\", заяви министърът на вътрешните работи Младен Маринов, цитиран от пресцентъра на МВР. \n\r\nСофия е домакин на регионален форум на министерствата, отговарящи за вътрешните работи, по въпросите на противодействие на вътрешната корупция. \n\r\nС оглед на общите предизвикателства, министър Маринов представи виждането за включване на партньорите от Западните Балкани в Мрежата за засилено регионално сътрудничество между звената на вътрешна сигурност.\n                    \n                    \n                \r\nДелегатите на форума се обединиха около важността на изграждането на необходимия капацитет в отделните министерства, укрепването му с компетентни, лоялни и безкомпромисни служители. Фокус в дискусиите е била и ефективността на механизмите за комуникация и обмен на оперативна информация, съобщават от МВР.", "date": "2018.11.26", "title": "Шефът на МВР: Борбата с корупцията е водещ приоритет "}
{"url": "https://www.dnes.bg/obshtestvo/2018/11/26/cheren-petyk-po-bylgarski-ceni-izmami-nerednosti.394736", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСлед истерията с Черния петък, започват равносметките. Огромни задръствания, дълги опашки, претъпкани молове и... поопразнени портфейли. Колко похарчихме и успяхме ли да избегнем фалшивите намаления и търговските трикове? \n\nПрез целия ден на 23 ноември екипи на Комисията за защита на потребителите дежуриха в големите търговски обекти и глобяваха некоректните продавачи. Полицейски служители пък следиха и за реда на пътя, като акциите продължиха и в почивните дни. \n\r\nОсвен това, някои от магазините обявиха, че големи намаления ще има и през тази седмица, а предпразничната еуфория обхваща все по-голяма част от потребителите, които са тръгнали на лов за намаления.\n                    \n                    \n                \r\nКакви нередности имаше по време на Черния петък и колко сигнала получи Комисията за защита на потребителите – коментар в предаването \"Директно\" по телевизия Bulgaria ON AIR на Димитър Маргаритов, председател на КЗП. \n\r\nЧерният петък в България е лъжа – вярно ли е? \n\r\n\"Получихме такива сигнали. Това не беше нещо неочаквано, а по-скоро е важен мащаба. Преди началото на кампанията давахме съвети на потребителите, за да ги предпазим. Това явно е било добре разбрано\", коментира председателят на КЗП. \n\r\nПо думите му едно от основните оплаквания е, че има необосновано завишаване на цените без да има логика и без да е обосновано, само за да се заблудят потребителите. Той сподели още, че с годините потребителите стават все по-мнителни и внимават. \n\r\n\"Българинът се оказва доста рационален и прагматичен, защото улавя опитите да бъде измамен\", коментира още Маргаритов.\n\r\nПредседателят на КЗП допуска, че и по време на Кибер понеделникът също ще има още сигнали до комисията от страна на потребителите.\r\n", "date": "2018.11.26", "title": "Черен петък по български – цени, измами, нередности..."}
{"url": "https://www.dnes.bg/rusia/2018/11/26/bliasyk-i-svetlini-kogato-studyt-pristigne-moskva-oblicha-zimna-premiana.394708", "text": "\r\nКогато зимата е дълга половин година и слънцето залязва още следобед, любовта към светлините и блясъка е обяснима.\r\nДойде ли зимата, Москва се пременя в блясък, а жителите й излизат да се насладят.\r\nУлица \"Николская\" събира най-много минувачи с украсата си и с многото си музиканти. Тук нощна Москва е особено очарователна.\r\nСлед залез слънце врати отваря и цирк \"Никулин\", който е сред най-старите в Русия, основан през 1880 г.\r\n                    \n                    \n                \"Често се разхождам тук, в центъра, на Червения площад, харесва ми атмосферата, как хората общуват помежду си\", разказва московчанин пред \"\".\r\nТук е и катедралата \"Василий Блажени\" - построена преди повече о 450 г. През 30-те години на миналия век Сталин искал да я събори, защото пречела на военните паради. \"Василий Блажени\" обаче оцелява. \r\nА ако нещо може да изненада дори и най-опитните туристи, то вероятно са вечно работещите салони за красота в руската столица. Тук фризьорските салони работят до късно.\r\nНю Йорк често е наричан \"градът, който никога не спи\", но Москва също може да се нареди сред градовете, в които животът не спира.\r\n", "date": "2018.11.26", "title": "Блясък и светлини: Когато студът пристигне, Москва облича зимна премяна"}
{"url": "https://www.dnes.bg/health/2018/11/26/chesti-greshki-pri-upotrebata-na-tamponi.394529", "text": "Тампоните са едно от най-удобните средства по време на менструалния цикъл. Те са скрити във влагалището, което дава повече свобода и сигурност при движение. Освен това са подходящи във всяка една ситуация. Как бихте могли да облечете бял панталон или да отидете на плуване, ако носите превръзка? Разбира се, че тампонът е най-доброто решение в тези и още много други подобни случаи.\r\nВ употребата на тампони обаче се крият някои рискове, ако те не бъдат използвани по правилния начин. Кои са най-често срещаните грешки, които потенциално биха навредили на здравето ви?\r\n\r\nОт изключителна важност е да измиете ръцете с топла вода и сапун преди да поставите тампона във влагалището. В противен случай рискувате да внесете навътре във вагината бактерии и инфекциозни агенти, които да причинят сериозни опасности за вашето здраве. Избърсването на ръцете с мокри кърпи не е достатъчно.\r\n                    \n                    \n                \r\nПредварителното поставяне на тампон в очакване на идването на менструацията е грешка. Също така е погрешно да се поставя тампон и в края на менструацията, когато кръвотечение на практика няма.\r\nТова е така, защото при поставяне и изваждане стената на вагиналния канал е твърде суха. Това може да предизвика раздразнение, болка, нараняване на лигавицата, дори оставане на частици и влакна от сухия тампон във влагалището.\r\n", "date": "2018.11.26", "title": " Чести грешки при употребата на тампони"}
{"url": "https://www.dnes.bg/obshtestvo/2018/11/26/kakvo-shte-spechelim-ako-turski-potok-mine-prez-nas.394742", "text": "Анализи показват, че изграждането на \"Турски поток\" на територията на България би струвало на страната ни 2,6 млрд. лева. Това стана ясно по-рано днес от думите на енергийния министър Теменужка Петкова. Според нея печалбата, която ще има \"Булгартрансгаз\" и съответно държавата от този проект, ще достигне 4,3 млрд. лв. за периода между 2020 и 2040 година.\n\r\n\"Тези 4,3 млрд. ще влязат в държавната хазна под формата на чиста печалба, без данъци и без такси. Що се отнася до изграждането на \"Турски поток\", още когато се откри интерконектора в Лозенец, бе потвърдено от турската страна, че тя приема втората тръба да бъде насочена към България\", коментира в студиото на \"Денят ON AIR\" енергийният експерт проф. Атанас Тасев.\n                    \n                    \n                \r\nMeждувременно стана ясно, че до дни България ще подпише споразумение за финансиране от Европейската инвестиционна банка за газова връзка с Гърция. А според енергийния министър Теменужка Петкова България не трябва да се бавим и с \"Турски поток\", за да не бъдем заобиколени от енергийния проект.\n\r\nСтраната ни все още обаче не е получила официално потвърждение от \"Газпром\" за това, че Русия има планове втората тръба от \"Турски поток\" да мине през България, както съобщи руското издание \"Комерсант\" миналата седмица.\n\r\n\"Безспорен факт е, че ние сме готови за този проект. За първи път са предприети конкретни действия. На практика България ще транзитира и ще продава повече газ отколкото до момента. И трябва да признаем, че \"Булгартрансгаз\" съществува, защото обслужва националния пръстен и транзитната система. Без транзит предприятието не би могло да функционира ефективно\", подчерта проф. Атанас Тасев пред Bulgaria ON AIR.\n\r\n", "date": "2018.11.26", "title": "Какво ще спечелим, ако \"Турски поток\" минe през нас?"}
{"url": "https://www.dnes.bg/obshtestvo/2018/11/26/bonus-malusyt-za-1-mln-shofiori-grajdanska-ot-225-leva.394698", "text": "\n\r\nЗавишение от 400% и цена от около 1200 лв. при настоящите условия за задължителната застраховка \"Гражданска отговорност\" ще плащат само 0,6% от собствениците на коли, или близо 18 хил. души. Това показват разчетите на застрахователните компании и КФН за ефекта от въвеждане на системата \"бонус-малус\", предаде .\r\nПопадането в групата с най-голямо завишение на цената ще става след тежка катастрофа, довела до смърт, или след 9-10 по-леки нарушения на пътя.\n\n\n\n\r\n78% от собствениците на автомобили, или около 2 млн. души, ще ползват бонус от полицата, тъй като са изрядни водачи.\r\n                    \n                    \n                Още първата година след въвеждане на системата \"бонус-малус\" те ще ползват отстъпка от 10%, а на втората година отстъпката им ще бъде 20%.\n\r\nЗа да ползват максималния бонус от 25% обаче, ще трябва да шофират без нарушение в продължение на 7 години.\n\r\nРазчетите показват, че 44% от собствениците, или близо 1 млн. души, ще достигнат до максималния бонус. Така при настоящи цени от около 300 лв., за \"Гражданска отговорност\" те ще плащат 225 лв.\n\r\nЗастраховката както и досега ще се сключва за всеки автомобил. Но при нарушение на пътя отрицателни точки и по-рисков клас ще се слагат както на колата, така и на собственика.\n\r\nПри въвеждане на системата \"бонус-малус\" може да се стигне до ситуация шофьорите, които направят катастрофа, да предпочетат да платят причинените от тях щети на другия автомобил, вместо да се повиши техният рисков клас като водачи и да нарасне цената на тяхната \"Гражданска отговорност\".\n\r\nНапример неспазване на дистанция и лек удар на колата отпред ще води до завишение на цената на полицата със 190%, ако се викне пътна полиция, попълни се протокол и щетата бъде платена от застрахователя. Освен това виновният шофьор ще плаща по-скъпа полица в продължение на 5 години. В този случай по-изгодно за виновния шофьор ще бъде да плати от джоба си за ударената броня и случаят въобще да не стига до застрахователя.\n\r\nВъвеждането на системата \"бонус-малус\" по света е довело до намаляване на катастрофите и жертвите – с между 15% и 30% в различните държави.\n\r\nВ България ефектът може да е и по-голям, защото хората са чувствителни към цената на всяко нещо, за което плащат. Очаква се голяма част от лошите водачи да променят поведението си, за да не влошат досието си и да плащат по-скъпа \"Гражданска отговорност\".", "date": "2018.11.26", "title": "Бонус-малусът: За 1 млн. шофьори – \"Гражданска\" от 225 лева"}
{"url": "https://www.dnes.bg/notifikacii/2018/11/26/masovo-samoubiistvo-145-delfina-krai-nova-zelandiia.394696", "text": "На странна гледка станаха свидетели жителите на остров Стюарт в Нова Зеландия. \r\nНаредени в редица, 145 тела на китове делфини бяха изпълнилии цялото протежение на залива \"Мейсън\". \r\n\n\r\nБозайниците напуснали водата доброволно, а някои от тях били все още живи, когато властите пристигат на мястото.\r\nТъй като заливът е труднодостъпен, а на острова няма достатъчно хора и техника, която да върне оцелелите делфините във водата, шансовете за тяхното спасяване били нулеви. Най-хуманното нещо, което властите можели да направят, е да ги евтанизират.\r\nВерсиите за това, защо делфинитеса напуснали доброволно морето, са няколко. Причина може да е объркване, което е настъпило, когато стадата са проследили богат пасаж на храна, близо до брега, или неразположение заради цъфтеж на токсични водорасли.\r\n                \n                Виновни може да се окажат и сонарите на военните, които със своите честоти предизвикват смущения в ориентацията на бозайниците.\r\nПоследната версия е масово самоубийство, но това е малко вероятно.", "date": "2018.11.26", "title": "Масово самоубийство!? 145 делфина край Нова Зеландия"}
{"url": "https://www.dnes.bg/obshtestvo/2018/11/26/ne-vyzmojnoto-bydeshte-mladejite-koito-izbirat-razvitieto-si-tuk.394707", "text": "Светът е ужасно място. Живеем в свят без перспективи. Живеем в България – страната на абсурдите. Младите са неамбициозни, невъзпитани, неуки, неможещи, нищо незнаещи... изобщо, ако младите са бъдещето, то бъдещето... никакво го няма.\r\nТези думи, или поне тяхна интерпретация, могаг да бъдат чути във всяко кафене, чакалнята пред лекарския кабинет, градския транспорт... навсякъде. И то противно на всякаква логика.\r\nЗащото примерите в нашето ежедневие, че това не е съвсем така, са много. Такъв пример са и двама студенти. Момче и момиче на 20 години, които решават да тръгнат срещу течението, да се борят със статуквото и да покажат, че и тук в България може.\r\nМоже да си успешен, може да си амбициозен, може да осъществиш промяната, да останеш в родината и да се чувстваш щастлив от това.\r\n                    \n                    \n                София и Цанислав са третокурсници във ВУЗФ. Тя се бори за интегриране на новите технологии в образователната система, а той се бори да запълни дупката между учебните заведения и бизнес средата. Мисии, които на пръв поглед изглеждат напълно невъзможни.\r\nДвамата стартират инициативата \"Посланик на промяната\" - промяната към по добро. И така започват да търсят онези българи, които са символ на вдъхновението и са примери за подражание, въпреки че те самите също са такива.\r\nИдеята започва от един съвсем простичък въпрос: Къде са съвременните будители. Отговорът – навсякъде около нас, стига да имаме очи да ги видим.\r\n\"В медиите се представят повече негативни примери, а би било много по-хубаво, ако съществуват повече добри модели за подражание, особено ако са сред младите хора. Колко млади се чудят дали да отидат в чужбина... Колко от тях заминават, без да имат конкретна идея и цел? Решихме да се борим срещу това. Има достатъчно примери, че младите хора могат да се развиват в България\", сподели София пред Dnes.bg.\r\nЗатова София и Цанислав заедно започват да се борят срещу утвърдените представи и се стараят чрез примерите да мотивират все повече млади хора да повярват в себе си и това, което могат.\r\n\"Трудно се намира морален ориентир в обществото днес, защото средата вече е такава, че самите ценности, културата, религията започват да се смесват. Благодарение на интернет светът става много по-достъпен и всеки сам избира какви ценности да има, в какво да вярва... Моралният ориентир започва все повече да няма общ образ за всички и затова е по-хубаво да говорим за вътрешния свят на хората, да ги учим да вярват в себе си, да търсят точно това, с което искат да се занимават, това, което ги кара да се чувстват добре. И да ги научим как да го постигнат\", разказва Цанислав.\r\nИ двамата младежи изглежда са намерили това, което ги кара да се чувства щастливи, а освен това и нещото, което да направи България едно по-привлекателно място за живеене. Място, в което младите ще искат да останат.\r\nСофия е част от екипа, създал  – платформа, която се стреми да интегрира новите технологии в учебните заведения, а освен това подобрява връзката между учители, родители и деца. Проблем, който всички виждат, но никой не иска да реши.\r\n\"По-възрастната част от обществото – учители, директори... не са готови да направят тази крачка, защото за тях е трудно да работят с електронен дневник. Изискват много работа, усилия... Всичко това изисква да погледнат с нови очи към света. Знаем, че по-възрастните хора имат вече установени норми. Срещам и такива, обаче, които вярват, че интегрирането на технологиите е правилната стъпка, независимо дали го искаме, или не. До една-две години електронните дневници ще бъдат напълно задължителни. В момента над 60 училища в страната използват нашия продукт\", разказва още София.\r\nТехнологичния напредък е нещо, от което никой не може да избяга, за добро или лошо и рано или късно ще е факт във всяка класна стая. Стои въпросът - какво се случва от там нататък?\r\n\"Когато вече има технологии в училище, ще започне да ни вълнува друго – как те се използват. Всички си спомняме еуфорията от презентациите в клас. Оказа се, че тези презентации стават все по-малко ефективни. Едната причина за това е, че учителите не са подготвени да бъдат презентатори, не знаят как да направят интересна презентацията.\r\nДругият проблем е, че е важно на какво всъщност учим децата в гимназиите и как ги подготвяме за това, което следва. Когато сме ученици и трябва да направим следващата крачка и да планираме близкото си бъдеще, изпитваме голям стрес, получаваме съвети от различни посоки и не сме сигурни какво да търсим за подкрепа. Получава се една огромна пропаст. С това се борим в момента\", споделя Цанислав.\r\nЗатова стартира младежката платформа YOUth TALENTs. В момента последователно организират обучителни модули за ученици в софийските гимназии, които са създадени съвместно с различни компании. Опитват се да покажат на подрастващите какви умения трябва да притежават във всяка една професия – как да общуват с клиенти, да преговарят, да организират приоритетите си и как да управляват парите си.\r\n\"България е една от страните с най-много депозити в банки, а в същото време сме на последно място по предприемачески дух – тоест, имаме едни пари \"под дюшека\", но не знаем как да направим така, че те да ни донесат още пари. Не сме сигурни дали учениците са научени да възприемат парите като ресурс, а не като нещо, от което са зависими\", разказва още Цанислав.\r\nВъпреки това, обаче, стартирането на компания крие много рискове и може би младите хора се страхуват да се впуснат в това приключение.\r\n\"Стартъп средата е доста рискова, но хората, които са избрали да тръгнат по този път са смели. Това е и едно от ключовите качества, които са ти нужни, за да успееш – да повярваш в себе си и в нещата, които правиш. Трябва да си напълно наясно, че ще се проваляш много пъти и ще правиш много грешки по пътя. Но това ще те изстреля двойно повече нагоре, защото ще си научил уроците, ще знаеш накъде да погледнеш, от какво да се пазиш...\", разказва опита си София.\r\nЗа нея е важно човек да излезе от зоната си на комфорт, да излезе от релсите и всъщност и двамата с Цанислав са абсолютно категорични, че нещата не се случват толкова трудно в България, колкото всички смятат.\r\nВъпреки това много млади хора предпочитат да търсят развитието си другаде, преди дори да опитат да се реализират в България.\r\n\"Това е големият парадокс. Мислят си, че това е така на базата на това, което чуват от приятелите си, от медиите, от родителите, които им повтарят точно това. Голяма част ожт тях са израстнали в съвсем различен модел, и още не са адаптирани към принципите на пазарната икономика и това, че се развиваш благодарение и само на себе си.\r\nДържавата няма ангажимент пряко да те развива, а просто трябва да поддържа ресурси и условия за това. И това със сигурност го има в България. Виждат се големите компании, които търсят млади таланти, а в един момент младите хора твърдят, че няма добри работодатели... Има едно голямо разминаване, което е резултат от митовете, които сами сме си измислили\", коментира още Цанислав.\r\nДвамата са напълно категорични, че ролята на образованието никога и никъде по света няма да подготвя перфектно ученици, защото средата е твърде динамична, развива се с големи темпове и бизнесът многократно изпреварва системата на образованието.\r\n\"Само смяната на едни учебници протича с години. Промените в бизнес средата се случват за седмици, за дни. Всяка компания си има специфики и е абсолютно невъзможно да се подготви универсален пакет от знания. Отговорността в България се прехвърля постоянно и хората нямат достатъчно ясно съзнание, че развитието им зависи от самите тях. Ако образованието ти не е достатъчно добро, не отиваш в чужбина, а започваш да работиш по себе си – взимаш участие в извънкласни дейности, участваш в проекти, ходиш по стажове...\", категоричен е Цанислав.\r\nСтоиш и гледаш пред себе си тези 20-годишни младежи, които искат с цялото си сърце да се развиват тук. Стоиш и си мислиш – какво не ни е наред в държавата и защо няма повече хора като тях? Защо всички бягат, защо вдигат революции на масата и обвиняват системата, обществото... за собствените си неуспехи? Изглежда всичко е възможно, стига да го искаш, стига да имаш смелостта да го преследваш.\r\nСтоиш и си мислиш: Ако обществото ни е толкова черногледо, откъде за Бога тези две деца черпят толкова позитивна енергия? Как се доказваш в среда, която отрича възможностите ти, среда в която ти си некадърен до доказване на противното?\r\n\"Всичко около мен ме вдъхновява. Дойде момент, в който повярвах в себе си и изведнъж си даваш сметка, че животът е страшно красив. Когато погледнеш през розовите очила, оставиш стреса, напрежението, лошите новини, черногледите погледи... много лесно минаваш през трудностите. Нужно е да поемем отговорност за себе си и своя живот. Всичко зависи от нас. Трябва да спрем да се оправдаваме и да повярваме, че можем да променим света към по-добро. Ако започнем малко по малко да се отнасяме с любов към другите, това ще направи България едно по-добро място за живот\", разказва София.\r\nИ след такива думи на едни 20-годишни хора негативизмът остава напълно безсилен. Черногледството сломява главата си и оставаш с усещането, че промяната се случва, просто досега си я подминавал.", "date": "2018.11.26", "title": "(Не)Възможното бъдеще: Младежите, които избират развитието си тук"}
{"url": "https://www.dnes.bg/eu/2018/11/26/brexit-po-1000-liri-godishno-za-vseki-britanec.394697", "text": "Излизането на Великобритания от Европейския съюз, ако стане според условията на предлаганото споразумение, ще доведе до свиване на брутния вътрешен продукт (БВП) с 4% до 2030 година, което се равнява на загуба от 100 млрд. лири годишно за националната икономика.\n\n\n\r\nТова се равнява също така на загуба от 1090 лири за всеки жител на страната, информира в. \"Индипендънт\", позовавайки се на Националния институт за икономически и социални изследвания (NIESR).\r\nОсновните ни изводи показват, че ако предложеното споразумение за Брекзит бъде изпълнено по такъв начин, че Великобритания напусне митническия съюз и единния пазар на ЕС през 2021 година, то към 2030 г. БВП ще се свие с 4 процента спрямо нивото, на което би бил, ако Великобритания остане в ЕС, се посочва в изследването.\r\n                    \n                    \n                Експерти уточняват, че причините за този резултат ще бъдат основно препятствия в сферата на услугите, които ще направят този сектор на икономиката по-слабо привлекателен и в крайна сметка ще доведат до свиване на инвестициите от ЕС и намаляване на ефективността на британските работници. \r\nАвторите проучват и варианта за излизане на страната от ЕС без споразумение. За Обединеното кралство този вариант се оказва още по-скъп - БВП би се свил с 5,5 процента или 140 млрд. британски лири годишно.\r\nПрез май ръководителят на Банк ъв Ингланд (Bank of England) Марк Карни заяви, че процесът на излизане на страната от Евросъюза е струвал на всяко домакинство около 900 лири (1000 евро). \r\n/БТА/", "date": "2018.11.26", "title": "Brexit... по 1000 лири годишно за всеки британец"}
{"url": "https://www.dnes.bg/sofia/2018/11/26/v-sriada-puskat-probno-tramvaite-po-grafa.394700", "text": "На 28 ноември, сряда, ще започнат 72-часовите проби на трамвайното движение по ул. \"Граф Игнатиев\", обяви във Facebook столичният кмет Йорданка Фандъкова.\n\r\n\"Релсовият път в целия участък е напълно завършен, завърши и поставянето на паважа в обхвата на трасето. В момента се фугира релсовият път в участъка от ул. \"Г. С. Раковски\" до ул. \"Шишман\", посочи още тя.\n\n\r\n\"Започна премахването на част от строителните огради, за да се осигури достъп до жилищните сгради и търговските обекти, като продължава поставянето на настилки на пл. \"Славейков\", пл. \"Гарибалди\" и тротоарите към сградите, както и довършителни работи и корекции на участъци, които са върнати за преработка от надзорната фирма и от Столична община\", обясни още Фандъкова.\r\n                    \n                    \n                По думите и на обекта днес работят около 150 души. \r\n\"В градината на \"Св. Седмочисленици\" се довършват настилките и се работи по озеленяването, а на пл. \"Славейков\" бяха засадени нови дървета. В събота и неделя беше поставена временна асфалтова настилка по ул. \"Шишман\", уточнява още Фандъкова.", "date": "2018.11.26", "title": "В сряда пускат пробно трамваите по \"Графа\" "}
{"url": "https://www.dnes.bg/obshtestvo/2018/11/26/karakachanov-oficerite-ni-triabva-da-osyznaiat-che-sa-lideri.394702", "text": "Българските офицери трябва да живеят със съзнанието, че са лидери в българското общество. Това каза във Велико Търново вицепремиерът и министър на отбраната Красимир Каракачанов.\r\nТой участва в тържественото събрание, посветено на 140 години от създаването на първото военно училище и началото на военното образование в България.\r\n\"Преди 140 години в първия випуск на Военното училище са постъпили 165 млади български мъже. Те са показали наученото още през 1885 година в Сръбско-българската война. В последствие възпитаници на Военното училище са водили битките по бойните полета на Тракия, Македония и Добруджа и са воювали, за да осъществят българския национален идеал - обединението на всички български земи\", припомни Каракачанов.\n\r\n                    \n                    \n                Според него тази военна история, която те са написали, нямат много от днешните съюзници на страната, които се опитват да дават съвети как да изграждаме съвременните въоръжени сили и армията.\r\n\"Само за 66 години след Освобождението на България Военното училище е дало на българското общество трима председатели на Народното събрание, десетки народни представители, петима министър-председатели. В по-нови времена един вицепрезидент и един президент на България - сегашният\", каза още министърът. \r\nПо думите му това е послание към днешните курсанти, които се готвят не само за военни специалисти и военни командири, но трябва да живеят със съзнанието, че са лидери в българското общество. \"Тогава, когато армията е отсъствала от българския обществен живот, българското общество е боледувало\", подчерта той.\r\nВ словото си той посочи, че трудните времена, в които оцелява българската армия са от 28 години. \r\n\"За да се промени това още в ранна училищна възраст трябва образованието да възпитава в дух на родолюбие\", настоя той.\r\n\"Няма държава, която да е силна и просперираща, ако чака някой друг да гарантира нейната сигурност. Териториалната цялост и независимост на България ще зависи от днешните и бъдещи офицери\", посочи Каракачанов.\r\n\"Идеологиите идват и си отиват, а българските офицери трябва да имат един национален идеал - силна, просперираща и благоденстваща България\", отбеляза той.\r\n/БТА/", "date": "2018.11.26", "title": "Каракачанов: Офицерите ни трябва да осъзнаят, че са лидери!"}
{"url": "https://www.dnes.bg/stranata/2018/11/26/myj-zagina-na-e-79-krai-oriahovo-ne-sprial-na-stop.394712", "text": "63-годишен мъж е загинал при катастрофа на главен път Е-79, съобщиха от полицията във Враца.\r\nШофьорът не е спрял на знак \"Стоп\" при пресичане на главен път Е-79 на кръстовището при отсечката за Оряхово.\r\nВследствие на това ТИР с турска регистрация го e блъснал. Мъжът е починал на място.", "date": "2018.11.26", "title": "Мъж загина на Е-79 край Оряхово, не спрял на \"Стоп\""}
{"url": "https://www.dnes.bg/politika/2018/11/26/borisov-vyzloji-da-se-deistva-za-zakrivane-na-dabch.394729", "text": "Премиерът Бойко Борисов е възложил да се работи за закриване на Агенцията за българите в чужбина.\n\nТова става ясно от стенограмата от заседанието на кабинета миналата сряда.\r\n\"Има си МВР, Министерство на  правосъдието и Президентство. Това са трите институции, които се  произнасят по този въпрос\", обяснява той пред министрите за българското гражданство.\r\n\"Външно министерство ще се занимава с  културата, заедно с Боил Банов, с образованието и с всичко останало.  Ние така или иначе сега го правим\", разяснява още премиерът.\r\nНамерението на правителството идва след скандал с ръководството на агенцията, като вече бившият й шеф Петър Харалампиев и главният секретар Красимир Томов бяха уличени в афера с български документи за самоличност.\r\n                    \n                    \n                Временните обществени съвети на българите в чужбина също наскоро поискаха закриване на агенцията в писмо до премиера Бойко Борисов.\r\nТе се мотивираха, че агенцията няма пряко отношение към българите в чужбина, а с това са ангажирани различни министерства, и така тя излишно натоварва държавния бюджет.", "date": "2018.11.26", "title": "Борисов възложи: Да се действа за закриване на ДАБЧ"}
{"url": "https://www.dnes.bg/sofia/2018/11/26/metroto-pochti-gotovo-na-krasno-selo-bylgariia-puskat-go-septemvri-19.394694", "text": "През септември следващата година ще са готови първите 5 станции с 5 км трасе на третата линия на метрото - от пазара на \"Красно село\", при булевардите \"България\" и \"Гешов\", при ВМА, при НДК и при Попа. Пътуването от \"Красно село\" до центъра ще отнема 7-8 минути.\r\nСлед това - през декември догодина, ще бъдат пуснати и още 3 станции - при Орлов мост, до Малък градски театър \"Зад канала\" и на бул. \"Вл. Вазов\", която ще носи името \"Хаджи Димитър\". Тогава от станция \"Хаджи Димитър\" до центъра с подземните влакчета ще се стига за около 10 минути.\n\n\n\n\n\r\n                    \n                    \n                За януари 2020 г. е планирано пускането на последните 4 станции на линията - от \"Красно село\" до Околовръстния път при кварталите \"Овча купел\" и \"Горна баня\". Там ще има и малка жп гара за пътуващите с влака по линията София - Перник, за да може и те да ползват метрото. С него живеещите в \"Овча купел\" ще стигат до центъра за 12 минути.\r\nСтроителството на третия лъч на метрото е разделено на два етапа. Първият включва 8 км трасе, 8 станции и доставка на 20 метровлака. Той струва 398 млн. евро, като 321 млн. са осигурени от европейските фондове, а останалите средства са съфинансиране от общината.\r\nИзграждането на втория участък, който е 4 км и е с 4 станции, струва 101 млн. евро. Средствата отново са от еврофондовете и местно съфинансиране.\r\n\"В момента тунелопробивната машина е на Орлов мост. Според графика тя трябва да излезе на станцията при Малък градски театър \"Зад канала\" през февруари и да освободи пероните за работа по вътрешните конструкции и довършителни дейности. По първите станции, през които мина къртицата - на пазара при \"Красно село\" и на бул. \"България\", вече сме започнали архитектурното оформление\", разказа шефът на \"Метрополитен\" ЕАД проф. Стоян Братоев.\r\nТой коментира пред \"\", че четири пъти се е налагало да бъдат сменяни резците на тунелопробивната машина в участъка при пазара на \"Красно село\". Причината е абразивен пясък, който увреждал режещите инструменти на къртицата.\r\n\"Пясъкът буквално изяждаше резците. Нормалната им подмяна е веднъж при влизане в станция, а на \"Красно село\" това се случи 4 пъти. Една подмяна отнема 5-6 дни. В един участък се наложи да използваме и тежководолази. Те влязоха в забойната камера на тунелопробивната машина. Трябваше да се подаде специален разтвор, чието налягане е по-голямо от това на почвата, за да няма слягане. Двама души изкараха специален курс, за да го направят. Геологията е много сложна. Сега в участъка от Орлов мост до Малък градски театър \"Зад канала\" отново къртицата ще мине под Перловската река\", каза Братоев.\r\nВсъщност изпълнението на първия етап от третата линия вече е почти 80%. Вторият етап е на 46%, а тунелопробивната машина е свършила 85% от работата си. По строителството на метрото работят около 800 души.\r\nЛюбопитен детайл е, че двете най-дълбоки станции по линията ще са при Орлов мост и при НДК. Причината е, че там третата линия ще се размине с другите две. При Орлов мост тя минава под първата линия и дъното на станцията е на 28 м дълбочина, а перонът - на 26 м под земята. При НДК пък третата линия минава под втората и станцията е на 24 м дълбочина.\r\nНай-напреднали са станциите на булевардите \"България\" и \"Гешов\" и до пазара на \"Красно село\". Там вече са положени релсите и контактните кабели. Монтират се ескалатори, работи се по настилките и стените на пероните. И четирите входа на подлеза на булевардите \"България\" и \"Гешов\" ще бъдат и за метростанцията.\r\nИ този път по някои от станциите ще има детайл в архитектурното им оформление, свързан с името и мястото. Така ще е на Орлов мост, а при Малък градски театър \"Зад канала\" тя ще носи името \"Театрална\" заради театрите наоколо. Станцията на бул. \"България\" ще е решена в цветовете на трикольора - бяло, зелено и червено, издаде проф. Братоев.\r\nТам през декември ще се освободи локалното платно, което бе затворено заради строителството. Останалите стеснения по булевардите ще бъдат премахнати до лятото.\r\nПрез март пък в метростанцията при \"Красно село\" ще започнат тестовете с влак. Специално за новата линия са купени 20 метровлака \"Сименс\", като половината вече са в София. Освен че са най-ново поколение, те имат опция за автоматично управление без машинист.\r\nТретата линия ще се отличава от действащите две и с това, че ще има прозрачни врати на пероните. Те ще са високи 1,60 м и ще се отварят автоматично при пристигането на влака на станцията и ще се затварят, след като той тръгне. Поставят се, за да има по-голяма сигурност за пътниците.", "date": "2018.11.26", "title": "Метрото почти готово на \"Красно село\", \"България\"... Пускат го септември '19"}
{"url": "https://www.dnes.bg/science/2018/11/26/istoriia-s-shtastliv-krai-siamskite-bliznacheta-ot-butan-vkyshti.394713", "text": "Сиамските близначета от Бутан Нима и Дауа, които само преди няколко седмици претърпяха тежка операция, за да бъдат разделени, вече са изписани от болницата.\r\nМомиченцата получиха шанс за живот, който им бе даден благодарение на добрата работа на хирурзите от австралийската болница Роял Чилдрън Хоспитал.\r\nСлед 6-часовата операция сиамските близначета бяха разделени, а медиците изразиха увереността си, че момиченцата ще се възстановят напълно и ще имат здраво и безгрижно детство.\r\n\"Вече започват да са самостоятелни, движат се сами\", разказва един от педиатрите, които се грижат за възстановяването на Нима и Дауа.\n\n\r\n                    \n                    \n                Лекарите споделят, че след операцията момиченцата са били неспокойни, тъй като самостоятелния им начин на живот бил нещо напълно ново изживяване.\r\nПрез последните няколко седмици, обаче, децата ставали все по-уверени и щастливи.\r\nБившият крал на Бутан изпраща благодарствено писмо до медицинските екипи на австралийската болница, в което благодари, че медиците са дали шанс на момиченцата и са променили напълно живота им.\r\nПрипомняме ви, че историята на 15-месечните сиамски близначета трогна целия свят. Те получиха шанс за живот от болницата в Мелбърн, а благодарение на хилядите добри сърца семейството успя да събере и непосилно голямата сума за операцията.\r\nТака заедно с майка си Нима и Дауа заминаха за Австралия, на хиляди километри от родния им Бутан, а 18 лекари участваха в тежката шестчасова операция, която завърши успешно.\r\nТова е една история с щастлив край. Истории като тази не се чуват често, защото не се случват често.\r\nИстория, която показва как една майка е способна да направи всичко за децата си, а добрите сърца, които са готови да откликнат на молбата и са много. За да дадат възможност на две малки деца с чисти сърца да пораснат, да имат детство, да станат тийнейджъри и да тръгнат по своя път. Самостоятелно.\r\nЖивотът на Нима и Дауа тепърва започва. Дано един ден да влязат в новините пак и да станат повод за усмивки.", "date": "2018.11.26", "title": "История с щастлив край: Сиамските близначета от Бутан – вкъщи!"}
{"url": "https://www.dnes.bg/football/2018/11/26/niki-mihailov-se-zavyrna-na-gerena.394721", "text": "Николай Михайлов подписа договор с Левски до края на сезона, потвърдиха от клуба.\r\n30-годишният вратар е юноша на \"сините\", като има в кариерата си 15 мача за клуба, две титли, Купа на България и Суперкупа на България.\r\nМихайлов напусна \"Герена\" през лятото на 2007 година след трансфер в Ливърпул. Стражът натрупа опит през годините след периоди в Омония (Никозия), турския Мерсин, Верона, Твенте.\r\nФутболист на България през 2011 година.\r\n ", "date": "2018.11.26", "title": "Ники Михайлов се завърна на \"Герена\""}
{"url": "https://www.dnes.bg/rusia/2018/11/26/zapadyt-zove-rusiia-da-osvobodi-ukrainskite-korabi.394730", "text": "Председателят на Европейския съвет Доналд Туск прикани Русия за престане да провокира Украйна и да върне всички нейни кораби и моряци, задържани край бреговете на Кримския полуостров, предаде Асошиейтед прес. \n\r\n\"Осъждам руската употреба на сила в Азовско море\", написа днес в \"Туитър\" Туск. Той добави, че е обсъдил ситуацията с украинския президент Петро Порошенко и че по-късно днес ще се срещне с негов представител. \"Европа ще остане обединена в подкрепата си за Украйна\", декларира Туск. \n\n\nГоворителят на германския канцлер Ангела Меркел призова Русия да освободи украинските моряци и кораби, пленени при морското противопоставяне по кримското крайбрежие. Щефен Зайберт прикани двете страни бързо да започнат диалог за изясняване на случая и намаляване на напрежението. По думите му инцидентът поставя \"сериозни въпроси преди всички относно прилагането на военна сила от руските сили, която, съдейки по известните досега факти, явно е неоправдана\". \n                    \n                    \n                \r\nПо-рано днес от германското външно министерство съобщиха, че на предвидената за днес в Берлин среща на политически директори от външните министерства на Германия, Русия Франция и Украйна - т.нар. Нормандска четворка - ще се обсъждат и събитията по кримското крайбрежие, предаде АП.\n\r\nПариж също призова Москва \"възможно най-бързо\" да освободи украинските моряци и да върне конфискуваните морски съдове. \"По нищо не личи, че употребата на сила от Русия е била обоснована\", се казва в декларация на френското външно министерство.\n\r\nЗападът трябва да помисли за налагането на нови санкции срещу Русия, каза във Варшава съветникът на полския президент Анджей Дуда по външнополитически въпроси. \"Засилването на санкционния режим срещу Русия ще бъде разгледано и обсъдено със съюзниците\", каза съветникът Кшищоф Шчерски на пресконференция след телефонен разговор между Дуда и Порошенко.\n\r\nКакто е известно кораби от руската брегова охрана обстрелваха вчера три украински плавателни съда край Керченския проток и ги плениха заедно с екипажите, с което повишиха напрежението в региона. По-рано днес украинският президент Порошенко подписа указ за обявяване на военно положение в Украйна за срок от 60 дни. За да влезе в сила, указът трябва да бъде одобрен от парламента в Киев. \n\r\nУкраинският външен министър Павло Климкин заяви, че украинските моряци, пленени от Русия при вчерашния инцидент край анексирания от Русия полуостров Крим, трябва да бъдат разглеждани като военнопленници, предаде Асошиейтед прес. Пред журналисти в Киев Климкин каза, че правителството разговаря с Червения кръст, за да се увери, че моряците са третирани като военнопленници.", "date": "2018.11.26", "title": "Западът зове Русия да освободи украинските кораби"}
{"url": "https://www.dnes.bg/sofia/2018/11/26/blok-v-sofiia-se-razpada-pod-krakata-na-jiveeshtite.394735", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖилищен блок в столичния ж.к. \"Илинден\" се руши пред очите и под краката на обитателите си. Кооперацията е построена през далечната 1947 година, а днес е напът да бъде принудително изпразнена от живеещите в нея.\n\r\nПреди 8 години общината издава на собствениците на 12-те апартамента в блок 61 предписание да отводнят сградата, да си оправят покрива и улуците. Без резултат. Идентичните 7 блока в района са строени с плитки основи. При намокряне се получават големи деформации и цялата вода слиза в основите. Фундаментите не издържат. Влагата и пукнатините се появяват.\n\r\nНаправена е техническа експертиза на блока. Сега собствениците имат пред себе си два варианта - да укрепят източната част на блока или да намерят инвеститор, който да го събори и изгради наново. Засега са намерили временно решение - укрепване, което няма да издържи през зимните месеци.\n                    \n                    \n                \r\nЧастна фирма ще направи план за ремонт на блока. По предварителни разчети той ще струва 25 000 лева или по над 2000 лева на домакинство. Само при условие, че има консенсус сред собствениците на имоти.\n\r\nДо седмица трябва да се вземе окончателно решение за съдбата на блока. Дотогава в него се живее на лична отговорност.\n\r\n", "date": "2018.11.26", "title": "Блок в София се разпада под краката на живеещите"}
{"url": "https://www.dnes.bg/obshtestvo/2018/11/26/proverkata-bonusite-v-agenciiata-po-vpisvaniiata-zakonni.394733", "text": "Приключи проверката на Министерството на правосъдието в Агенция по вписванията, която бе извършена относно спазването на законовите, подзаконовите и вътрешноведомствените актове за организация на работата в Агенцията. Проверката бе разпоредена от министър Цецка Цачева по повод публикациите за изплатени допълнителни възнаграждения на служителите в Агенцията за третото тримесечие на тази годината. \n\n\nОказа се, че въпреки сериозните щети, които претърпя бизнесът заради срива на Търговския регистър през лятото, служители на отговорната Агенция по вписванията, са били поощрени за добре свършена работа. Така през октомври са били разпределени 700 хил. лв. \"допълнителни възнаграждения за постигнати резултати\" за юли, август и септември.\n                    \n                    \n                \r\nОт МП отчитат, че условията за определяне и изплащане на допълнителните възнаграждения за постигнати резултати се уреждат с Наредба за заплатите на служителите в държавната администрация и Вътрешните правила за заплатите в Агенцията по вписванията.\n\r\nКонкретните правила и разработена методика за определяне на допълнително възнаграждение за постигнати резултати, въз основа на определените оценки, се посочват в утвърдените от изпълнителния директор на Агенцията Вътрешни правила за заплатите.\n\r\nНа фона на това Инспекторатът е установил, че в  Агенцията по вписванията се прилагат следните вътрешни правила, имащи отношение към \"допълнителните възнаграждения за постигнати резултати\": Вътрешни правила за заплатите на АВ, Вътрешни правила за работните заплати на длъжностните лица по регистрация и Вътрешни правила за работните заплати на служителите в АВ, назначени по реда на Постановление на МС от 1996 г. Трите подзаконови нормативни акта са изготвени от Агенцията и утвърдени от изпълнителния й директор през 2013 г. От тогава до сега те са били променяни многократно.\n\r\nВ заключение в доклада се сочи, че утвърдените изменения на Правилата не са незаконосъобразни, тъй като не противоречат на Наредбата за заплатите на служителите в държавната администрация.\n\r\nМногобройните промени  през годините, както и три отделни правила за различните  категории служители, са оценени от Инспектората като пречка  за създаване на трайна и  ефективна практика, относно изчисляването на възнагражденията на различните категории служители.\n\r\nПредвид това в доклада се съдържа препоръка към изпълнителния директор на Агенцията да се изготвят единни Вътрешни правила за заплатите в Агенцията по вписванията, касаещи и трите категории служители – служителите на агенцията; длъжностните лица по регистрация по Закона за търговския регистър в дирекция \"Длъжностни лица по регистрация“ и служителите, назначени по реда на Постановление на МС№ 66/28.03.1996 г., при стриктно спазване на нормативните актове\".\r\n ", "date": "2018.11.26", "title": "Проверката: Бонусите в Агенцията по вписванията – законни"}
{"url": "https://www.dnes.bg/rusia/2018/11/26/v-harkov-se-opitaha-da-zapaliat-ruskoto-konsulstvo.394709", "text": "Продължава ескалацията на напрежението между Русия и Украйна след инцидента от вчера, в който руски кораб стреля по украински военни кораби след конфликт, възникнал край бреговете на Кримския полуостров.\r\nОколо 50 души са запалили огньове, а след това са се опитали да подпалят сградата на Генералното консулство на Русия във втория по големина град в Украйна - Харков, съобщи агенция УНИАН. \r\nПротестиращите искат от властите да прекъснат дипломатическите отношения с Москва и да се въведе визов режим за руснаците.\n\n\n\r\nМалко преди това десетки крайнодесни демонстранти са горили гуми пред руското консулство в украинския град Лвов като протест срещу задържането на украински кораби във водите край Крим, предава Асошиейтед прес.\r\n                    \n                    \n                Протестът е организиран от партията \"Национален корпус\", която призова и за демонстрация пред резиденцията на президента Петро Порошенко в Киев. Според нея Порошенко не е достатъчно агресивен срещу Русия. \r\n\"Националният корпус\" е малка организация, но може да постави под натиск президента, отбелязва Асошиейтед прес.\r\nНаред с протестите в Лвов крайнодясната организация С14 качи във Facebook снимки на кола с руски дипломатически номера, горяща пред руското посолство в Киев.\r\nЕС и НАТО призоваха двете страни към сдържаност, след като руската брегова охрана стреля по плавателни съдове на украинските военноморски сили в Керченския проток и после ги задържа. Украинските ВМС заявиха, че шестима негови матроси са ранени.\r\n/БТА/", "date": "2018.11.26", "title": "В Харков се опитаха да запалят... руското консулство"}
{"url": "https://www.dnes.bg/health/2018/11/26/6-prichini-da-priemate-poveche-fibri.394531", "text": "Здравословната диета трябва да включва повече фибри. Те са необходими на организма в много отношения, защото му помагат да работи по-добре и да се освобождава от натрупаните токсини.\r\nФибрите се делят на два вида – разтворими и неразтворими. И двата вида са еднакво важни за организма. Те помагат в храносмилането и ускоряването на метаболизма, като едновременно с това намаляват и стабилизират нивата на кръвната захар, понижават холестерола.\r\n\r\n\r\nФибрите, доставени от пълнозърнести храни, имат свойството да намаляват холестерола. Това предпазва кръвоносните съдове от натрупване на плаки и втвърдяване на стените им, криещо риск от редица сериозни състояния.\r\n                    \n                    \n                \r\nЕдин от начините да контролирате кръвната си захар е като наблегнете на фибрите в менюто си. Стабилните нива на глюкоза и инсулин в кръвта предпазват от диабет тип 2 и помагат за контролирането на вече съществуващо заболяване.\r\n\r\nКонсумацията на повече фибри помага да намалите обиколката на талията, което е жизненоважно за здравето на организма и хормоналния баланс в тялото. Изгарянето на излишните мазнини е от голямо значение за предпазване от сърдечносъдови заболявания, високо кръвно налягане, заболявания на щитовидната жлеза, диабет, дори рак.\r\n", "date": "2018.11.26", "title": "6 причини да приемате повече фибри"}
{"url": "https://www.dnes.bg/stranata/2018/11/26/sled-narusheniiata-v-bansko-kak-shte-proteche-sezonyt.394665", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВърховната касационна прокуратура обяви, че главният прокурор е предложил на премиера Бойко Борисов да промени концесионния договор от 21 декември 2001 г. с \"Юлен\" АД за ползването на територия от Национален парк \"Пирин\". Наказателно производство или корекции? Налага ли се всъщност промяна на договора за концесията?\n\n\n\r\nСпоред еколога Андрей Ковачев в концесията на \"Юлен\" има множество нарушения, а в това число влиза и ползване на допълнително 2/3 от територията на парк \"Пирин\". Екологът обаче е категоричен, че това нарушение не се взима под внимание от никого.\r\n                    \n                    \n                \"Сотир Цацаров констатира очевидното - а именно, че в \"Пирин\" са правени множество нарушения. Освен това концесионната площ не е спазена по договор. Цацаров предлага да няма никакви наказания, въпреки тежките нарушения. По закон договорът не може да се промени, няма как площта за ползване да се уголеми. 14 съоръжения нарушават реално договора, но никой не обръща внимание\", твърди гостът на \"България сутрин\".\r\nТой допълни още, че организацията \"За да остане природа в България\" подкрепя развитието на туризма, но не за сметка на съсипването на природата.\r\nКонстантин Занков от Института за анализи и оценки в туризма е на мнение, че в последно време Банско е изградил световен имидж и не трябва с тези проблеми да се съсипва доброто реноме на курорта.\r\n\"В подобна ситуация трябва да се действа държавнически. Нарушенията може да са тежки, но прокуратурата не трябва да прибързва и да затвори Банско. Един курорт се развива устойчиво и стратегически правилно. Все пак всяка година в Банско се отбелязва ръст на туристите\", сигурен е експертът пред .\r\n ", "date": "2018.11.26", "title": "След нарушенията в Банско: Как ще протече сезонът?"}
{"url": "https://www.dnes.bg/muzika/2018/11/26/mihaela-marinova-atakuva-s-tiempo-anglo-ispanogovoriashti.394676", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nМладата певица Михаела Маринова представи последната си песен \"Tiempo\", с която тя атакува директно международната публика с текст за англо-испаноговорящи.\r\n\"Тази песен е мечтан проект за мен. Песента я направихме за 4 часа, всичко стана много бързо. В нея има много огън, страст и романтика. Представя се една еротична жена, романтична бих казала\", сподели още изпълнителката в \"България сутрин\".\r\nПесента има и видеоклип, режисиран от Люси Иларионов.\r\n\"Нямах търпение тази песен да излезе - нито първият сняг, нито падащите листа ме спряха. Надявам се да пробие и хората да я харесат\", уточни певицата пред \r\nТя обясни, че учи италиански, но испанският е навлязъл много като език. Именно затова го е избрала за своята песен. Освен всички проекти, изпълнителката учи музикално-сценична режисура.\r\n ", "date": "2018.11.26", "title": "Михаела Маринова атакува с \"Tiempo\" англо-испаноговорящи"}
{"url": "https://www.dnes.bg/stranata/2018/11/26/blagotvoritelna-kauza-kiril-otnovo-da-vidi-sveta.394663", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n38-годишният Кирил е бивш лекоатлет от Варна от 10 години не е виждал лицата на близките си. Губи зрението си заради лекарска грешка. Следват множество прегледи, диагнози, а българските медици са напълно категорични, че надежда за него няма.\r\nЗатова решава да потърси шанс другаде и се насочва към Виена. Лекарите там гарантират 100% шанс да възстанови зрението си на 70%. Операцията е насрочена за 2 декемвнри, но за да замине за Австрия, Кирил се нуждае от 9 хил. лева.\r\nЗа да помогнат на бившия лекоатлет, няколко души стартират нестандартна инициатива, за да съберат голямата сума и да дадат шанс на Кирил да прогледне. Заснемат календар с голи мъже и го продават във Facebook. \r\n                    \n                    \n                \"Тази идея ми хрумна преди около година. А в последствие реших, че може да бъде използвана и за благотворителност\", сподели пред  Никола Колев, създател на календара.\r\nЦената е 20 лева, а всички събрани средства ще бъдат използвани, за да помогнат на Кирил в борбата да върне зрението си.\r\nВсеки, който иска да помогне, може да го направи и на банковата сметка на бившия лекоатлет.\r\nКирил Атанасов Кирилов\r\nIBAN - BG53STSA93000025009422\r\nBIC - STSABGSF, към Банка ДСК ЕАД\n\r\nкакто и на сайта на .\r\n ", "date": "2018.11.26", "title": "Благотворителна кауза: Кирил отново да види света!"}
{"url": "https://www.dnes.bg/kino/2018/11/26/kino-luks-postavia-aktualnite-problemi-na-evropa.394673", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Шекспир е казал, че никога няма да намерим жена без готов отговор. Отговорите на едни от най-наболелите теми за Европа идват през няколко силни женски истории, облечени в атрактивна кино опаковка. Филмите ще преминат през 7 български града.\n\r\nСтава въпрос за 3 кино творби, финалисти на кино \"Лукс\", които поставят във фокуса на вниманието силни женски персонажи. Тези 3 филма се гледат от депутатите в Европарламента и те гласуват кой им е любимият. Филмите в кино \"Лукс\" застъпват проблемни теми за Европа. \n\r\n\"Силните женски персонажи се появяват в много добри филми. Българските зрители на 30 ноември, в София, ще бъдат част от прожекции, които се случват в цяла Европа. Филмът \"Стикс\" е за млада уверена лекарка, която тръгва с лодка в открито море. Там тя се среща с друга лодка с бежанци и бива поставена пред трудна човешка дилема. Филмът е ужасно реалистичен. Може да бъде видян в \"Дом на киното\", отбеляза директорът на \"София Филм Фест\" Мира Сталева в \"България сутрин\". \n                    \n                    \n                \r\n\"Другата страна на всичко\" разказва за едно семейство и всичките му тайни. Филмът е ситуиран в бившата комунистическа Европа. Центърът е дама, собственик на апартамента, в който се случва действието. Тя е борец за правата на хората. Филмът е историята на Сърбия. \n\r\n\"Жена на война\" е победителят. Героинята във филма се бори за опазване на живота чрез осигуряване на чиста вода и чист въздух, като се бори с алуминиевата индустрия, обясни Сталева пред \r\n ", "date": "2018.11.26", "title": "Кино \"Лукс\" поставя актуалните проблеми на Европа"}
{"url": "https://www.dnes.bg/usa/2018/11/26/migranti-atakuvaha-us-granicata-poluchiha-sylzotvoren-gaz.394658", "text": "Стотици мигранти от Централна Америка щурмуваха и се опитаха да прекосят границата със САЩ при Тихуана в северозападната част на Мексико. Американски граничари използваха сълзотворен газ срещу тях, предаде Асошиейтед прес.\n\n\n\r\nМигрантите, приближаващи границата на САЩ, бяха посрещнати с облак сълзотворен газ, след като някои от тях се опитаха да преминат бариерата. В настъпилата паника са се разнесли писъци на деца.\r\nПовечето от щурмуващите са били мъже, а броят им е около 500 души.\r\nПървоначално те участвали в мирна демонстрация край границата, но след това се насочили към металната бариера и я прескочили, за да се опитат да преминат в американска територия.\r\n                    \n                    \n                Американската гранична охрана затвори напълно граничните пунктове за овладяване на ситуацията.\r\nМексико ще депортира незабавно мигрантите от групатa. Според министерството na външните работи в Мексико, властите са овладели протеста на граничния пункт между Тихуана и Сан Диего и въпреки голямото напрежение в този район няма да изпратят военни, за да контролират близо 7400 мигранти, струпали се на мексиканско-американската граница в района на градовете Тихуана и Мехикали.\r\n/БТА/", "date": "2018.11.26", "title": "Мигранти атакуваха US границата... получиха сълзотворен газ"}
{"url": "https://www.dnes.bg/science/2018/11/26/globalno-zatopliane-s-1-5-s-vmesto-2-s-i-kakvo-ot-tova.394666", "text": "Средната температура на планетата се покачва от 1700-те години и индустриалната революция. Преди три години, през 2015 г., 195 държави подписаха това, което е известно като Парижкото споразумение. В него те се съгласиха да ограничат емисиите на парникови газове, за да ограничат това затопляне до 2100 г.\r\nЦелта е да не се допусне то да надхвърли 2 градуса по Целзий (3,6 градуса по Фаренхайт) в сравнение с времето преди индустриализацията. Но в нов доклад се казва, че може да има големи ползи за поставянето на още по-ниска цел.\n\n\r\nАко Земята се затопли само с 1,5 градуса по Целзий, ще видим по-малко опасни за живота крайности в топлината, сушата и валежите. Също така ще има по-малко увеличение на морското равнище и по-малко видове ще изчезнат.\r\n                    \n                    \n                Новият доклад идва от Междуправителствената експертна група по изменение на климата или от Междуправителствения комитет по изменение на климата.\r\n\r\nДвата изхода от ситуацията биха довели до много различни промени. Чрез намаляване на затоплянето до 1,5 градуса, хората ще изпитат по-малко аномалии в топлината, дъждовете и сушата. Половин градус по-малко затопляне също ще се облекчи със средно около 0,1 м покачването на морското равнище до 2100. Това би изложило с 10 милиона по-малко хора на свързани с покачването на водата рискове като наводнения, инфраструктурни щети, пробив на солена вода в сладководни ресурси.\r\nСъщо така ще има ползи за растенията и животните. При затопляне с 1,5 градуса, много по-малко местообитания ще бъдат загубени в сравнение с 2 градуса затопляне. Другите климатични рискове за животинските и растителните видове също ще бъдат по-меки. Например могат да бъдат ограничени горските пожари и разпространението на инвазивни видове.", "date": "2018.11.26", "title": "Глобално затопляне с 1,5°С вместо 2°С. И какво от това?"}
{"url": "https://www.dnes.bg/stranata/2018/11/26/policiiata-iziasniava-smyrtta-na-4-mesechno-bebe.394675", "text": "Полицаи от Радомир изясняват смъртта на 4-месечно бебе, съобщи ОД на МВР - Перник.\r\nМомиченцето е било докарано в Центъра за спешна медицинска помощ в областния град на 23 ноември. Малко след това е починало.\r\nПо първоначални данни върху бебето е паднал шкаф. Родителите са работници в Радомир, но са от Разложко.\r\nЗапочнато е досъдебно производство по случая.", "date": "2018.11.26", "title": "Полицията изяснява смъртта на 4-месечно бебе"}
{"url": "https://www.dnes.bg/usa/2018/11/26/v-sasht-hranitelni-dobavki-s-droga.394671", "text": "Между 2007 г. и 2016 г. правителството на САЩ е идентифицирало близо 800 хранителни добавки, в които е са откриди следи от наркотици. Особено тревожно: Повечето от тези продукти никога не са били изваждани от рафтовете на магазините.\r\nРекламите за повечето от продуктите са обещали помощ при загуба на тегло, изграждане на мускули или такива, които са подобни на виагра.\r\nДжена Тъкър от калифорнийското министерство на храните и селското стопанство и нейните колеги съобщават резултатите си онлайн на 12 октомври в JAMA Network Open.\r\nНовото проучване показва, че в 776 добавки, са били открити наркотици. От тях по-малко от половината са били изтеглени от пазара. \r\nД-р Питър Коен от Cambridge Health Alliance докладва, че някои от пациентите му, които използват подобни добавки за отслабване, са развили здравословни проблеми. Техните симптоми включват пристъпи на паника, гръдна болка и бъбречна недостатъчност. \r\n                    \n                    \n                Един пациент е бил дори уволнен от работата си, когато му направили тест за наркотици, на който резултатът за употреба на амфетамин бил положителен. \r\nХимикалът е бил продукт на разграждането на лекарството, и се е съдържал в хапчетата за отслабване, които човекът е приемал.\r\nДори и без замърсители добавките могат да създадат рискове за здравето.\r\nПроучване от 2015 г. изчислява, че 23 000 души посещават всяка година болнични аварийни стаи в САЩ заради здравословни проблеми, предизвикани от хранителни добавки. \r\nПочти един от всеки 10 засегнати пациенти се приема в болница. Подобни пациенти често имат симптоми, свързани със сърдечни проблеми или увреждане на черния дроб.", "date": "2018.11.26", "title": "В САЩ: Хранителни добавки с... дрога"}
{"url": "https://www.dnes.bg/eu/2018/11/26/britanski-ministri-predvijdat-prisyediniavane-kym-efta.394685", "text": "Някои британски министри и депутати лейбъристи обсъждат възможността Великобритания да се присъедини към Европейска асоциация за свободна търговия (ЕФТА), ако планът за Брекзита на премиера Тереза Мей бъде от отхвърлен в парламента, пише вестник \"Сън\", цитиран от Ройтерс.\n\r\nМинистърът на околната среда Майкъл Гоув и на труда и пенсиите Амбър Ръд създадоха междупартийно обединение, което да настоява за членство в ЕФТА, тъй като някои министри вече не се надяват, че предложението на Мей ще мине в парламента, отбелязва днес \"Сън\". \n\n\n\n\r\nОпозицията изглежда толкова силна, че Тереза наистина ще трябва да се бори, за да я преодолее сега, каза пред изданието неназован британски министър.\n                    \n                    \n                \r\nСпоред идеята, наречена \"Норвегия плюс\", Великобритания ще се присъедини към ЕФТА, за да запази икономическата си стабилност за определен период от няколко години, докато Лондон договори цялостно споразумение за свободна търговия от по-силна позиция, пише \"Сън\".\n\r\nМей се споразумя с ЕС в неделя, но сега трябва да получи одобрение от британския парламент, където се сблъсква със значителна съпротива от нейната партия.\n\r\n/БТА/", "date": "2018.11.26", "title": "Британски министри предвиждат присъединяване към... ЕФТА"}
{"url": "https://www.dnes.bg/balkani/2018/11/26/sblysyci-i-pripadnali-krai-nov-hram-v-bukuresht.394674", "text": "\n\r\nРумънските власти съобщиха, че 83 души са потърсили медицинска помощ в неделя по време на освещаването на катедралата \"Спасение на народа\" от Вселенския патриарх Вартоломей Първи и румънския патриарх Даниел, съобщава Асошиейтед прес.\r\nПовечето случаи са били на припаднали хора, защото десетки хиляди стояха прави в продължение на часове в студено и влажно време, докато траеше церемонията.\r\nНапрежение е възникнало и когато вярващи са се опитали да пресекат полицейските линии след дългото чакане на опашка да влязат в новоизградения храм, предава БТА.\r\nКатедралата \"Спасение на народа\", чийто строеж започна през 2011 г., е висока 120 метра (колкото 30-етажен блок), има дължина 126 метра и ширина 68 метра.", "date": "2018.11.26", "title": "Сблъсъци и припаднали... край нов храм в Букурещ"}
{"url": "https://www.dnes.bg/sport/2018/11/26/svetovniiat-elit-v-karate-kiokushin-pristiga-v-bylgariia-prez-dekemvri.394693", "text": "Едни от най-големите имена в карате киокушин пристигат в България специално за предстоящите мащабни първенства по бойното изкуство, които ще се проведат от 7-ми до 9-ти декември включително в Двореца на културата и спорта във Варна. Входът за тях е безплатен, като се очаква над 1000 състезатели от повече от 24 държави да се съревновават на шест татамита. Канчо Хацуо Рояма - директор на Kyokushin-kan International Honbu (9 дан), наричан още светилото в карате киокушин, ще бъде един от специалните гости, съобщиха организаторите.\n\r\nРояма е един от малкото ученици на създателя на киокушин Мас Ояма. Роден е в Саитама, северно от Токио, през 1948. Вдъхновен от нарастващата популярност на известни бойци и борци в страната, на 15-годишна възраст той отпътува за Икебукуро и се присъединява към известната школа на създателя на киокушин Мас Ояма “Ояма Доджо”. Рояма е един от малкото бойци, тясно свързани с организация на Ояма от самото начало до смъртта на учителя през 1994.\n                    \n                    \n                \r\n\"Сенсей Ояма казваше, че киокушин трябва да ни обединява, без значение от националността, расата, политическите и религиозните ни виждания. Всички, които сме част от учението Карате Киокушин, сме едно голямо семейство, всички сме братя и сестри\", казва Канчо Хацуо Рояма, приветствайки провеждането на 2-рото Европейско първенство по карате киокушин за мъже, жени и ветерани и 6-тото Открито световно първенство по бойното изкуство за юноши и девойки.\n\r\nСред другите официални лица, които ще пристигнат за боевете, са още Шихан Анджей Древняк (9 дан), Шихан Антонио Пинеро (9 дан) - президент на Kyokushin World Federation (KWF), Шихан Дейвид Питхол (7 дан) - вицепрезидент на Международната федерация по карате (IFK), шихан Рамил Габасов (5 дан), Сенсей Александър Пичкунов – генерален секретар на KWU (4 дан). \n\r\nМеждувременно националният отбор на България по карате киокушин стартира заключителната част от подготовката си за второто Европейско първенство за мъже, жени и ветерани. Старши треньор на отбора ни за Европейското е Сенсей Захари Дамянов, а помощник-треньор Петър Мартинов. Захари Дамянов е първият българин и европеец, вдигнал шампионската купа на най-тежкото и престижно състезание по карате – Световното първенство без категории. Захари Дамянов е и четирикратен победител от Европейското първенство в категория над 90 кг, четирикратен шампион от Откритото първенство на Америка без категории в Ню Йорк (2008 г., 2011 г., 2012 г. и 2013 г.), от където има и награда за най-висок боен дух. Печелил е и Откритото първенство на Америка с категории (2007 г.).\n\r\nТреньор на жените и девойките, които ще се състезават в Европейското и Световното първенства, е Станислава Бойчева. Тя тренира карате киокушин от 15 години, като досега е държала в ръцете си редица шампионски купи и златни медали от международни и национални първенства. През 2017 година става абсолютна шампионка на Япония на турнира ALL JAPAN, а през 2015 година печели и световна шампионска титла. Помощник-треньор е Александра Маринова. Подготовката на юношите, които ще се състезават в Световното първенство, е в ръцете на старши треньора Живко Андреев и помощника му Христо Христов.", "date": "2018.11.26", "title": "Световният елит в карате киокушин пристига в България през декември"}
{"url": "https://www.dnes.bg/zvezdi/2018/11/26/decata-na-djesika-simpsyn-v-stras-zaradi-pliushenite-si-igrachki.394689", "text": " Джесика Симпсън разкри, че децата ѝ, 6-годишната Максуел и 5-годишния Ейс, били много радостни, когато отново се върнали вкъщи. Семейството е трябвало да се евакуира от дома, заради опасните пожари в Калифорния.\r\n\"Бяхме евакуирани, заради пожарите в Калифорния и когато се завърнахме вкъщи, децата веднага отидоха да облекат любимите си костюми. \r\nПосле прегръщаха всяка една плюшена играчка, която имат, по отделно, и всеки път казваха: \"Такива сме късметлии\", коментира Джесика пред списание \"People\". \r\nПожарите унищожиха 13, 000 жилища, като 81 души загинаха в пламъците. Джесика в момента е бременна с третото си дете и казва, че осъзнава каква късметлийка е, че тя и семейството ѝ все още имат свой дом. \r\n", "date": "2018.11.26", "title": "Децата на Джесика Симпсън – в страс заради... плюшените си играчки"}
{"url": "https://www.dnes.bg/obshtestvo/2018/11/26/prezidentyt-armiiata-ni-se-topi-niama-resursi-otlivyt-da-se-prekrati.394681", "text": "Военното образование е изправено пред сериозни изпитания в динамичната и непрекъснато изостряща се среда на сигурност и ограничени ресурси. С тези думи президентът и върховен главнокомандващ на въоръжените сили Румен Радев се обърна към участниците в тържественото събрание, посветено на 140 г. от създаването на първото военно училище и началото на военното образование в България във Велико Търново.\r\nТой посочи, че в тази сложна обстановка армията продължава да се топи, а все още няма политическа воля и ресурси да се прекрати отливът на хора.\r\nПо думите му професионално подготвените офицери, сержанти и войници са основата на модерната армия, тази армия, от която България има нужда.\n                    \n                    \n                \r\nТой подчерта, че модерните оръжия и съвременните технологии никога няма да могат да компенсират липсата на хора. \r\nПрезидентът посочи, че трябва да се инвестира повече в подготовката на бъдещите български военни лидери. \r\n\"Това са хора с умения, възпитани в идеалите и ценностите на родолюбието, честта и дълга\", категоричен бе държавният глава.\n\r\nПрезидентът благодари на ръководството на НВУ \"Васил Левски\" за постигнатите високи резултати и осъвременените учебни програми. Той увери курсантите и студентите, че са избрали правилното място и припомни, че да си български офицер не е просто професия, а призвание и дълг към отечеството.\n\r\n/БТА/", "date": "2018.11.26", "title": "Президентът: Армията ни се топи, няма ресурси отливът да се прекрати!"}
{"url": "https://www.dnes.bg/zvezdi/2018/11/26/povrediha-i-zvezdata-na-djenifyr-lopes.394688", "text": "Звездата на Дженифър Лопес, намираща се на Алеята на славата в Холивуд, е била надкраскана с черен спрей във вторник. Местната полиция разследва този случай на вандализъм, съобщават от TMZ.\r\nПрез 2017 г. пък на плочата на друга певица, Марая Кери, беше нарисуван въпросителен знак. \r\n \r\nЗвездата на американския президент, Доналд Тръмп, също беше повреждана няколко пъти от протестиращи.\r\n \r\nДженифър Лопес има звезда в Алеята на славата от юни 2013 г.\r\n \r\n", "date": "2018.11.26", "title": "Повредиха и звездата на Дженифър Лопес"}
{"url": "https://www.dnes.bg/notifikacii/2018/11/26/podaryci-shte-ima-za-vsichki-ot-syrce-vadim-po-330-leva-krediti-ne-teglim.394682", "text": "Българите не теглят кредити за Коледа, разчитат на събирани спестявания месеци преди празника. В по-бедните райони, Северозападна България и Родопите харчат до 150 лв. на домакинство, а в столицата - до 500 лв. \n\r\nЗа поредна година не се наблюдава масово теглене на потребителски заеми за покупка на подаръци и екскурзии. От друга страна, 28% от потребителските заеми през лятото се теглят, за да се правят ремонти.\r\nВ сравнение със същия период миналата година ръстът на тези, които теглят между 5000 и 15 000, е с близо 16,5%. По-голямата част от домакинствата рядко взима кредит със срок на погасяване под 5 години, повечето семейства избират максималния 10-годишен период, казва пред \"Монитор\" финансовият консултант Тихомир Тошев.\n\n\r\n                \n                За Коледа пък е обичайно две седмици преди празника българите теглят бързи кредити и то защото не им стигат между 200-500 лв.\r\n\"Банкови кредити се теглят със съвсем друга цел – закупуване на автомобил или с цел обзавеждане\", коментира още Тошев.\r\n\n\r\nНад 3/4 от българите, ползващи интернет, ще купуват подаръци онлайн магазини, показва проучване на фирмата GKI Digital. Според данните повечето мъже предпочитат да пазаруват онлайн, докато жените търсят изненади в моловете.\n\r\n71% от участвалите са посочили, че ще пазаруват от родни сайтове. Малко над половината са избрали универсалните магазини и моловете като вариант (51%), а едва 14% ще пазаруват от чуждестранни сайтове. За оферти и идеи потребителите се информират от брошурите на магазините (49%), както и от самите им витрини (41%). Едва 34% пък са директни и питат какво ще искат роднините им за подарък на светлия празник.\n\r\nСпоред статистиката ще дадем близо 330 лв. за подаръците на 8-9 души, което е с 100 лв. повече за тези, които ще пазаруват онлайн. За тази сума най-често взимаме дрехи или козметика. След това се нареждат играчките (45%), технологиите като смартфони и таблети (31%), обувките (28%), продукти от развлекателната електроника (23%) и едва тогава книги, музика и филми (20%). Най-рядко се взимат подаръци, свързани с пътуване, билети за различни събития, както и ваучери. При избора най-много се влияем от отношението между цена-качество, а на второ място - от качеството.\n\r\nПротивно на очакванията, едва 21% от потребителите пазаруват непосредствено преди Коледа. По-голямата част от тях(61%) пазаруват в началото на декември, а 39% - в предпоследната седмица на ноември, когато е и Черен петък.\n\r\nДнес е т.нар. Киберпонеделник, който е нещо като втори Черен петък. На този ден по-малките компании получават възможност да блеснат, тъй като по-голямата част от офертите стават онлайн, пишат от британското издание \"Индипендънт\". По-големите намаления са в онлайн гиганти като Amazon и Argos, където смартфон Iphone може да се вземе със 100 лв. по-ниска цена. За някои камери пък намаленията стигат до 50%.", "date": "2018.11.26", "title": "Подаръци ще има за всички от сърце: Вадим по 330 лева, кредити не теглим"}
{"url": "https://www.dnes.bg/balkani/2018/11/26/istanbul-voenen-helikopter-se-razbi-v-sgrada.394680", "text": "Четирима войници са загинали при катастрофа на военен хеликоптер в жилищен район на Истанбул днес, съобщи турската частна телевизия СиЕнЕн-Тюрк, цитирана от БТА.\r\nЕдин войник е бил ранен при инцидента. Той е откаран в болница.\r\nСпоред сведенията халикоптерът се е ударил в покрива на четириетажна жилищна сграда в квартал Санджактепе, а после е паднал на улицата.\r\nНа мястото са били изпратени екипи на полицията, пожарната служба и \"Бърза помощ\".", "date": "2018.11.26", "title": "Истанбул: Военен хеликоптер се разби в сграда"}
{"url": "https://www.dnes.bg/notifikacii/2018/11/26/plastmasovi-lyskavi-i-lepkavi-domati-iabylki-kakvo-e-tova.394641", "text": "Да се справим с ГМО в плодовете и зеленчуците е възможно, но можем максимално да изчистим пестицидите от тях. Ако те са лепкави, това означава, че са третирани с дифенол, за да се запазят по-дълго време, предупреждават токсиколози.\r\nОбработените с него плодове обелете преди консумация независимо, че сте ги измили. Токсиколози съветват да се белят всички плодове, като круши, праскови, ябълки, смокини.\r\nКартофите – всички нитрати в тях се събират непосредствено под кожата и в сърцевината. Затова е необходимо да изхвърлите първата вода, след като те започнат да врат. Оставете ги да се сварят напълно във втора вода. Повечето химикали извират при варене, но изчезват в по-малка степен при пържене.\r\n                \n                Винаги белете горните листа на зелката и отстранявайте кочана. Така ще се избавите от нитратите максимално.\r\nЕкологично чистите краставици трябва да са в нежно тревист зелен цвят. Ако са тъмно зелени, значи са ги прехранили с нитрати. Белете ги преди консумация.\r\nТиквичките и патладжаните също обелете. Срежете ги по дължина и изрежете областта около дръжката, защото на това място се натрупват най-много от отровите, с които зеленчуците са наторявани в оранжериите през есента и зимата.\r\nСалати, магданоз, копър и други зеленини трябва да се изчистват от жилките, тъй като нитратите се натрупват предимно в тях. Зеленините много бързо ги попиват. Преди да ги ползвате, ги киснете в продължение на час във вода.\r\nКолкото по-дебела е кожата на доматите, толкова повече химикали има в тях. Белете ги. Никога не купувайте домати в оранжево-червеникав цвят. Бялата сърцевина и тлъстите белезникави жилки са сигнал за голямо съдържание на нитрати. Ако сте купили такива домати, накиснете ги за един час в хладка вода, съветват експертите пред \"Монитор\".\r\nВ Европейския съюз и САЩ препаратът дифенол е забранен заради силните му канцерогенни и алергенни свойства, но въпреки това има производители, които го използват, за да запазят свежестта на продуктите си. \r\n ", "date": "2018.11.26", "title": "Пластмасови, лъскави и лепкави: Домати, ябълки… Какво е това?"}
{"url": "https://www.dnes.bg/stranata/2018/11/26/mercedes-udari-i-prati-golf-v-niviata-krai-shumen.394643", "text": "45-годишен мъж пострада при катастрофа, след като \"Голф\"-ът му бил преобърнат от \"Мерцедес\". \r\nИнцидентът станал в неделния следобед на път I-7 край шуменския кв. \"Дивдядово\", съобщиха от МВР.\r\nПолицаите установили, че водачът на \"Мерцедес\"-а със софийска регистрация отнел предимство на \"Фолксваген Голф\" с пернишка и двете коли се ударили.\r\nВ болницата в Шумен е откаран водачът на Фолксвагена. И.Х./45г./ от Шумен е със счупена ключица и травма на гърдите. Настанен е за лечение в болничното заведение, няма опасност за живота му. \r\nВ софийската кола са били четирима души, които не са пострадали. Водачът на Мерцедеса Д.Р./25г./ от София е правоспособен. Тестван е за алкохол, но наличие не е открито.\r\n ", "date": "2018.11.26", "title": "\"Мерцедес\" удари и прати \"Голф\" в нивята край Шумен"}
{"url": "https://www.dnes.bg/snimka-na-denia/2018/11/26/esen-do-vtornik-ot-sriada-sniag-se-sipe-na-parcali.394644", "text": "Днес сутринта на места видимостта ще е намалена. Ще духа слаб до умерен предимно северен вятър, който след обяд ще се ориентира от югоизток. Максималните температури ще са 16-18°. \r\nВ планините ще е предимно слънчево, с повече облаци над масивите в източните райони. Ще духа умерен вятър от север-североизток. Максималната температура на височина 1200 метра ще е около 13°, на 2000 метра – около 7°.\r\nПрез нощта срещу вторник и във вторник със североизточен вятър ще проникне малка порция студен въздух. Ще има временни увеличения на облачността, почти без валежи. Дневните температури ще се понижат и максималните ще са предимно между 10° и 15°, в Югозападна България, където ще остане предимно слънчево, до 18°-19°, сочи  на НИМХ.\r\n                \n                В сряда от север-северозапад-североизток ще започне да нахлува студен въздух и валежите в Северна България и по високите полета бързо ще преминат в сняг. Там ще бъде типична зима – на Север от Стара Планина първоначално, по високите западни полета, включително София, Североизточна България. \r\nВалежите ще бъдат от сняг в сряда и вероятно ще се образува нов снежна покривка. Температурите в сряда-четвъртък ще са около и малко над 0 градуса. \r\nВъзможно е да завали сняг и на юг от Стара планина. В сряда-четвъртък ще вали главно над южните райони, като в Родопите се очаква да натрупа значителна снежна покривка.\r\nХидролозите от НИМХ предупреждават за възможни наводнения в района на Черноморския басейн и по река Тунджа. С повишено внимание ще се следи река Средецка, средните и долните течения на Тунджа.", "date": "2018.11.26", "title": "Есен до вторник, от сряда: Сняг се сипе на парцали!"}
{"url": "https://www.dnes.bg/notifikacii/2018/11/26/striaskashta-statistika-240-novi-sluchaia-na-spin-u-nas.394645", "text": "240 нови случая на заразени с вируса на СПИН са открити от началото на годината досега.\r\nС тях общо броят на серопозитивните от 1983 година, когато беше установен първият случай в България, стават малко над 2 700 човека. \r\nСпоред д-р Тонка Върлева, директор на Програма \"Превенция и контрол на ХИВ/СПИН\" към Министерството на здравеопазването, новооткритите случаи са несравнимо по-малко, отколкото в повечето европейски държави.\r\nПрез миналата година, за същия период у нас, са установени 242-ма с вируса на СПИН.\r\nБлизо 79 млн. души са инфектираните с ХИВ от идентифицирането на вируса преди 35 години до сега по света. Над 35 милиона са починали вследствие развиване на болестта СПИН.\r\n                \n                Данните показват, че най-уязвимите възрастови групи са младежите, които тепърва започват да водят полов живот - от 15 до 19 години, и хората в активна възраст - от 20 до 44 години.\r\n\"Нашата страна стои добре в сравнение с останалите държави по отношение на инфекцията. При нас тя е 5,7 на 100 000, докато в другите страни е 2,8 на 100 000 души\", коментира пред \"Монитор\" д-р Върлева и припомни, че ретровирусното лечение е осигурено безплатно в България.\r\nПрез 1996 г. е въведена трикомпонентната антиретровирусна терапия, благодарение която животът на заразените се увеличава с над 20 години. Факторите, които пречат на лечението са алкохолът или високите нива на стрес например.\r\nОколо 20 000 лв. излиза терапията на един заразен с вируса на СПИН годишно. В зависимост от състоянието му и необходимата доза и комбинация от антиретровирусна терапия сумата може да варира, но незначително.\r\nНа 300 000 лв. възлиза курсът на лечение на един инфектиран за 15-20 години, колкото обикновено е преживяемостта на носителите на ХИВ вируса.\r\nГрипоподобни симптоми две седмици след заразяването подсказват инфекцията, припомниха лекари. В следващите пет – осем, дори десет години тя е безсимптомна. Когато вирусът достигне високи нива в организма започват чести съпътстващи инфекции с други заболявания, като гъбичните са най-чести.\r\nБезплатни и анонимни изследвания за вируса на СПИН ще се проведат до 30 ноември в 27 града в страната. Те са в рамките на Европейска седмица на тестването за ХИВ и вирусни хепатити.\r\nТестването и консултациите ще бъдат в градовете Благоевград, Бургас, Варна, Велико Търново, Видин, Враца, Габрово, Добрич, Кърджали, Кюстендил, Ловеч, Монтана, Пазарджик, Перник, Плевен, Пловдив, Разград, Силистра, Сливен, Смолян, София, Софийска област, Стара Загора, Търговище, Хасково, Шумен и Ямбол.", "date": "2018.11.26", "title": "Стряскаща статистика: 240 нови случая на СПИН у нас!"}
{"url": "https://www.dnes.bg/zvezdi/2018/11/26/dilemata-na-dinko-za-obuvkite-bihte-li-mi-dali-mnenie.394646", "text": "Да купи или да не купи чифт обувки за 2 бона? Тази дилема тревожи Господин Вълев, по-познат като Динко от Ямбол. \r\nЗа да реши сериозния казус, Ловеца на бежанци се обръща за помощ към своите последователи в Instagram, пише \"България Днес\".\r\n\"Извинявайте, бихте ли ми дали мнение за тези обувки? Благодаря ви предварително\", моли за моден съвет своите приятели Динко. \r\nЗа да получи експертната оценка на потребителите на социалната мрежа, Вълев публикува и снимка на екземпляр от бутиковите обувки.\r\nКадърът предизвиква цунами от коментари. Част от приятелите му са категорични, че обувките са прекалено кичозни, други решават да се пошегуват с него: \"Топ са, ще си като Динко Макгрегър\", бъзика го приятел. \r\n                    \n                    \n                Трети оприличава вкуса му като герой от арабските приказки: \"Брат, не са за теб, тип Аладин са!\", категоричен е друг приятел на Господин Вълев. Четвърти направо отсича: \"Стават за цирка\".\r\nОказва се, че бродираната обувка все пак има своите фенове сред приятелите на ямболията: \"Мръсна гъзария... Направо изби рибата... Ще ти паснат на G-класата\", четкат го авери.\r\nСлед задълбочена преценка на положителните и отрицателните коментари Динко решава – незабавно да си купи гъзарските обувки.", "date": "2018.11.26", "title": "Дилемата на Динко за… обувките: Бихте ли ми дали мнение?"}
{"url": "https://www.dnes.bg/stranata/2018/11/26/akciia-iz-dupnica-oblechi-dyrvo-sgrei-bezdomen.394647", "text": "С дрехи за крайно нуждаещи се хора обличат дърветата в Дупнишко. Идеята за кампанията, която е озаглавена \"Споделената зима е топла\", е на група ентусиасти от града.\r\nТе заимстват идеята от други европейски градове и призовават: \"Да облечем дърветата по дупнишките улици\".\r\n\"Знаем, че всеки има в гардероба си непотребни, но запазени якета, палта, шапки или шалове, които биха стоплили бездомни или нуждаещи се наши съграждани. Всеки, който иска да се включи, може да го направи от сряда до петък включително, от 13:30 до 14:30ч. на входа на ГУМ - Дупница. Ще събираме дрехите там, а в началото на следващата седмица ще \"облечем\" дърветата по главните улици, за да могат да се стоплят хората в нужда\", обявиха инициаторите на благотворителната кампания.\r\n                    \n                    \n                Съюзът на инвалидите в Дупница също подкрепи благотворителната инициативата и апелира за по-голяма активност от страна на дупничани, за бъдат подпомогнати социалните домове за деца и възрастни хора в Берковица, Карлуково и Кочериново.\r\nОсобено тежко е положението на децата в Берковица, обявиха пред \"Монитор\" инициаторите на кампанията.", "date": "2018.11.26", "title": "Акция из Дупница: Облечи дърво, сгрей бездомен!"}
{"url": "https://www.dnes.bg/zvezdi/2018/11/26/tina-tyrnyr-na-79-ikona-za-niakolko-pokoleniia.394467", "text": "\n\r\nНа 26 ноември рожден ден празнува легендата на рок и RnB музиката Тина Търнър. Родена през 1939 година в Нътбуш, Тенеси, САЩ, кариерата й като певица и актриса продължава повече от половин век.\n\r\nТя започва да пее още от средата на 50-те, а успехът я спохожда десетина години по-късно като член на „Ike & Tina Turner Revue“ с поредица от големи хитове, включително A Fool in Love, River Deep - Mountain High, Proud Mary и Nutbush City Limits.\n\r\nОсвен с музика, Търнър се радва на успех и в киното, включващо роля в рок мюзикъла от 1975 г. \"Томи\" и главна роля в \"Лудия Макс 3\" с Мел Гибсън, както и кратка поява в \"Последният екшън герой от 1993 г.\"\n                    \n                    \n                \r\nОще от дете Тина започва да пее в църковния хор и се увлича от блус и соул музиката.\n\r\nЗа първи път записва свое парче през 1958 г. под името Литъл Ан. Представена е на публиката като Тина Търнър за първи път през 1960 г. като член на \"Ike & Tina Turner Revue\".\n\r\nИзраства като баптистка, но се отказва от тази вяра и се насочва към будизма през 1974.\n\r\nМузикалната звезда е женена два пъти, като има и 2 деца.\n\r\nПрез 2008 година тя предприема голямо световно турне по случай 50-та си годишнина на сцената. С него тя става звездата с най-много продадени концертни билети за едно турне в сравнение с всеки друг солов изпълнител в историята.\n\r\nОт 1994 година тя живее в Швейцария и е швейцарска гражданка.\n\r\nПрез 1991 г. получава място в Залата на славата на рокендрола.\n\r\nВ своята кариера има общо 11 световни турнета.\n\r\nПечелила е 7 пъти награда \"Грами\".\n\r\nТова лято големият син на звездата бе открит мъртъв в дома си в Калифорния. Според данните на полицията става въпрос за самоубийство.\r\n", "date": "2018.11.26", "title": "Тина Търнър на 79: Икона за няколко поколения"}
{"url": "https://www.dnes.bg/politika/2018/11/26/partiini-hranilki-700-pribirat-pari-ot-gerb-bsp-dps.394648", "text": "704 партийци са на заплата към 7-те основни политически сили в парламента, показа справка на \"Труд\" в регистъра \"Дакси\" във връзка с предстоящите дебати за намаляване на партийните субсидии в Бюджет 2019.\r\n10,2 млн. лв. са отишли за възнаграждения, сочат годишните финансови отчети на партиите за 2017-а.\n\n\n\r\nТова е повече от една четвърт от държавната издръжка, която за миналата година беше 38 млн. лв., а за 2018 г. е 38,7 млн. лв.\r\n382-ма работят в ГЕРБ за 5 млн. лв. годишно. \r\n162-ма са на работа в БСП и това коства на партията 2 767 000 за заплати и 427 000 лв. осигуровки на година. \r\n                    \n                    \n                ДПС има 82-ма служители и плаща 1 235 000 лв. за заплати и осигуровки.\r\nВМРО е с 16 служители за 182 000 лв. заплати и осигуровки.\r\n\"Атака\" има 49 души персонал за 194 000 лв. заплати и 49 000 лв. осигуровки. \r\nНФСБ плаща на 12 служители и има 318 000 лв. \"плащания, свързани с персонал\". Отделно миналата година партията е похарчила 169 000 лв. за граждански договори и 101 000 лв. за консултантски услуги.\r\n\"Воля\", която няма структури в страната, е с един служител, за който се харчат 6 хил. лв. годишно.\r\nМиналата седмица премиерът Бойко Борисов се ангажира отново да бъде внесено предложението за намаляване на партийните субсидии до 1 лв. на получен глас на парламентарни избори.", "date": "2018.11.26", "title": "Партийни хранилки: 700 прибират пари от ГЕРБ, БСП, ДПС…"}
{"url": "https://www.dnes.bg/akoshtete-vqrvaite/2018/11/26/sedmichen-liuboven-horoskop-za-26-noemvri-2-dekemvri.394532", "text": "В края на седмицата Венера и Уран ще са в последните от три опозиции, свързани с последния цикъл на Венера. Темите, които се свързват със страх от ангажираност, вкоренени в страх от изоставяне или загуба на лична свобода, сега могат да бъдат интегрирани в балансирани и здрави отношения. Повече вижте в любовния хороскоп на Az-jenata.bg\r\n\r\nВ последната седмица на месеца е възможно да настъпи промяна във връзката ви. Някои от вас ще предпочетат да останат необвързани. Да, това може да е радикално и оживяващо за вас. Това се случва, когато Венера и Уран се противопоставят един на друг в партньорската ви ос. Но ако сте щастливи в отношенията си, все още е вероятно с любимия човек да преминете през някакво събуждане на вашата връзка. В случай, че напоследък сте били като в коловоз в любовта, това е на път да се промени.\r\n                    \n                    \n                \r\nКаквото и да е това, което ви кара да се чувствате като в капан по отношение на любовта, сега ще имате възможност да се освободите от него. Ако има някой, който ви е карал да се чувствате зле, да страдате, това ще отмине. Време е за промяна. С Венера, която ще окаже влияние върху вашия партньорски сектор в събота, най-накрая ще получите това, което искате в любовта.\r\n\r\nАко се намирате във връзка и е имало разногласия между вас и половинката ви, сега ще успеете да ги изгладите или поне донякъде. Някои представители на зодията ги очаква радостно събитие, като например закупуването на дом или появата на бебе. Но дори положителните преходи в живота могат да бъдат изключително стресиращи. За щастие, Слънцето и Юпитер ще ви помогнат да се справите с тях.\r\n", "date": "2018.11.26", "title": "Седмичен любовен хороскоп за 26 ноември – 2 декември"}
{"url": "https://www.dnes.bg/stranata/2018/11/26/pojar-v-ruse-diado-pochina-semeistvo-s-bebe-e-spaseno.394649", "text": "Възрастен мъж загина при пожар в дома си в Русе. Инцидентът е станал около 3:30 ч. сутринта. Къщата му и съседният имот са изгорели напълно, по чудо се е спасило младо семейство с бебе. \r\nНа мястото на инцидента са били изпратени три екипа на пожарната, заедно с екип на \"Спешна помощ\".\r\nПламъците са тръгнали от електрическа печка, която се е преобърнала и е подпалила стаята.\r\nВъзрастният мъж се е опитал да избяга, но се е задушил от дима и е изгорял в пожара.\r\nОгънят се е прехвърлил към съседните имоти. Младо семейство с 6-месечно бебе е успяло да се евакуира навреме, съобщи bTV. \r\nДостъпът до мястото е ограничен, тъй като все още има тлеещи огнища.", "date": "2018.11.26", "title": "Пожар в Русе – дядо почина, семейство с бебе е спасено!"}
{"url": "https://www.dnes.bg/rusia/2018/11/26/ukraina-v-boina-gotovnost-kremyl-vini-kiev-v-banditizym-i-sega.394651", "text": "Въоръжените сили на Украйна са приведени в пълна бойна готовност по решение на началника на генералния щаб, съобщи днес министерството на отбраната, цитирано от ТАСС.\r\nЗаради ситуацията в Керченския проток, секретарят на Съвета Александър Турчинов тази нощ обяви подкрепеното от президента на Украйна предложение за въвеждане на военно положение за 60 дни. \r\nТо ще бъде разгледано днес от Върховната рада, която ще се събере в 16 ч. местно време, съобщи нейният председател Андрий Парубий.\r\n\n\n\n\r\nВчера Русия задържа три украински кораба, принадлежащи на украинската флота. Инцидентът, про който имаше ранени, стана в Керченския проток на входа на Азовско море. Този акт предизвика безпрецедентна ескалация на напрежението в тази деликатна зона.\r\n                    \n                    \n                Напрежението е такова, че Съветът за сигурност на ООН ще има извънредно заседание днес. Той е поискано и от Украйна, и от Русия, като Москва пожела то да се проведе в 16 ч. по Гринуич.\r\nУкраинският президент Петро Порошенко осъди \"налудничавия акт на Русия срещу Украйна\" и увери, че \"атаката е била преднамерена\". \r\n\"Военното положение не означава обявяване на война\" на Русия и ще бъде \"въведено единствено с цел защита\", допълни той.\r\nНа свой ред Русия потвърди задържането на корабите и \"използването на оръжия\", обвинявайки украинските плавателни съдове, че \"са извършили незаконни дейности в руските териториални води\" и споменавайки за трима ранени украинци.\r\nГоворителката на руското външно министерство Мария Захарова разкритикува \"бандитските действия\" на Украйна. Тя каза, че първо е имало провокации, после силен натиск и после обвинения за агресия от страна на Киев.\r\nУкраинската флота каза, че е предупредила Русия предварително за маршрута на трите задържани кораба. Според нея корабите са прекарали няколко часа в Керченския проток, докато петролен танкер, разположен под Кримския мост, който преминава над протока, е блокирал достъпа до него.\r\nТози проток, който е единственият път по вода между Черно и Азовско море, е стратегическа ос от първостепенно значение както за Русия, така и за Украйна.\r\n\"Очакваме от Русия да възстанови свободното движение в протока и призоваваме всички страни да действат с максимално въздържание, за да се стигне до незабавна деескалация на ситуацията\", призова ЕС. \r\nНАТО също призова за сдържаност и деескалация. Украинският министър на външните работи Павло Климкин призова Запада да сформира коалиция, която да устои на актовете на агресия на Русия.\r\nРусия претендира върху контрола на водите край Крим след анексията на полуострова през 2014 г. Киев и Западът обвиняват Москва, че \"възпрепятства\" умишлено навигацията на търговски кораби през Керченския проток.\r\nТрудности се появиха и с изграждането на породилия полемика 19-километров мост в Керченския проток. Разполагането на арките на моста през 2017 г. започна да пречи на преминаването на част от корабите. Тази година руските граничари започнаха да задържат кораби, официално с претекст за проверки.\r\nКиев смята, че Москва може да стигне до подготовката на офанзива срещу град Мариупол на брега на Азовско море, който е последният град под контрола на украинските власти в източната част на Украйна.\r\nВ конфликта в Източна Украйна между украинските сили и проруските сепаратисти загинаха 10 000 души за четири години. Киев и Западът обвиняват Москва, че подкрепя военно сепаратистите. Москва отхвърля тези обвинения въпреки многото доказателства, отбелязва Франс прес.\n\r\n/БТА/", "date": "2018.11.26", "title": "Украйна – в бойна готовност! Кремъл вини Киев в \"бандитизъм\". И сега?"}
{"url": "https://www.dnes.bg/technology/2018/11/26/presechna-tochka-medicinata-sreshta-tehnologiite-s-onlain-diagnostik.394650", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСъвременните технологии и родната медицина най-накрая намериха пресечна точка, която с помощта на изкуствен интелект ви помага да насочите усилията си към правилния лекар и терапия.\n\r\nПламен Георгиев и дерматологът д-р Виолина Тодева са част от екипа, създали приложението \"Фрамар Диагностик\", с което всеки, който има достъп до мобилно устройство и интернет, може да провери своите симптоми, а самото приложение да подскаже за какъв проблем може да става дума.\r\n\"Приложението стартира в началото на тази година - март месец. Въпреки това над този проект е работено около 8 години. То се базира на информация за около 550 болести, а симптомите са повече от 1000, параметрите са малко над 60. Към момента не са включени онкологичните заболявания, но и това ще стане\", обясни д-р Тодева в \"България сутрин\".\r\n                    \n                    \n                Тя допълни, че над приложението са работили десетки тесни специалисти в медицината, както и IT специалисти и графични дизайнери.\r\nПо думите на Пламен Георгиев целият екип е наясно, че проектът е свързан с голяма отговорност и не е никак лесна задача.\r\n\"Стъпили сме върху една голяма медицинска енциклопедия. Това е диагностика по интернет. Приложението реално помага на хората да достигнат до информация за своето здраве. Няма за цел да се изместят лекарите или да вкарват страхове у хората. Смеем да твърдим, че приложението ни работи с доста голяма точност\", коментира още той пред . ", "date": "2018.11.26", "title": "Пресечна точка: Медицината среща технологиите с онлайн диагностик"}
{"url": "https://www.dnes.bg/index/2018/11/26/receptata-dnes-pylneni-pecheni-kartofi-s-bekon.394475", "text": "\r\n4 големи картофа\r\n8 резена бекон\r\n1 чаша заквасена сметана\r\n½ чаша прясно мляко\r\n4 лъжици масло\r\n½ чаена лъжичка сол\r\n½ чаена лъжичка черен пипер\r\n1 чаша настърган кашкавал\r\n8 стръка пресен лук, нарязан\r\n \r\n\r\n \r\nЗагрейте фурната на 180 градуса. Изпечете целите картофи за 1 час.\r\n \r\nМеждувременно запържете бекона в тиган до златисто. Отцедете от мазнината и поставете върху кухненска хартия. Оставете настрана.\r\n \r\nКогато картофите са готови, охладете ги за 10 минути. Внимателно ги нарежете на половини, за да не се разпаднат. Леко издълбайте сърцевината им, за да направите място за плънката. В купа разбъркайте сърцевината, сметаната, млякото, маслото, подправките, половината от кашкавала и половината от лука.\r\n \r\nРазбъркайте добре. Напълнете картофите. Поръсете с остатъка от кашкавала и лука. Печете за още 15 минути.\r\n\r\n", "date": "2018.11.26", "title": "Рецептата Dnes: Пълнени печени картофи с бекон"}
{"url": "https://www.dnes.bg/notifikacii/2018/11/26/robo-liga-bylgariia-sybra-malki-i-golemi.394653", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСъстезанието по роботика \"Робо Лига България\" се проведе за шести пореден път. Отборите премериха сили в категориите \"Следене на линия\", \"3Д лабиринт\", \"Мини сумо\" и още, съобщи \r\n\"Робо Лига България\" обединява ентусиасти в състезания с роботи. Националното състезание включва университетски и училищни робоклубове, фенове и малчугани от цялата страна.\r\nУчастниците се състезават със своите собственоръчно направени роботи в различни дисциплини.\r\nТази година в \"Робо Лига България\" участниците премериха сили в категориите \"Следене на линия\", \"Свободен стил деца\", \"Свободен стил старши\", \"3Д лабиринт\" и \"Мини сумо\".\r\n                \n                Тази година участват 60 отбора. Записани са над 100 участника. В студентски робо-отбор се състезава и Христо, заедно с още шестима души. Той е председател на студентски клуб \"Роботика\" към ТУ-София.\r\nТази година най-малкият участник е на 8 години. Организаторите са щастливи от факта, че роботиката става все по-популярна, а участници от минали години се връщат отново с все по-добри разработки и амбиции за победа.", "date": "2018.11.26", "title": "\"Робо Лига България\" събра малки и големи"}
{"url": "https://www.dnes.bg/sofia/2018/11/26/kyshti-propadat-zaradi-izkop-za-stroej-v-kv-liulin.394655", "text": "Пореден строителен казус в столицата – жители на квартал \"Люлин\" са притеснени, че къщите им ще бъдат повлечени от свлачище, предизвикано от строеж на метри от имотите им.\r\nСградата започва да се строи в началото на месеца, като към днешна дата изкопът е укрепен с подпори, които преди дни не били там. С подпори или не обаче на някои от съседните къщи вече са с нанесени щети.\r\n\"Падна ми оградата, падна ми мивката отвън, цялото ми място се свлече един метър навътре и долу стана яма. Падна една джанка – на 60 години дърво. Баща ми живя 102 години и тази джанка я засади той. Имаше ябълка и люляк до нея – паднаха и те в канавката\", разказа пред bTV Стоян Стефанов, собственик на една от къщите до строежа.\r\n                    \n                    \n                \"На 3-4-ти започнаха изкопа с много мощен багер. Къщата започна да се тресе. Веднага извиках собственика и строителя, предупредих ги, че е насип и ще падне постройката. Те ми заявиха: \"Господине, на който са им слаби основите, да си ги оправя, ние имаме планове и разрешение да строим. В неделя на 5-ти веднага се появиха пукнатини на стълбището, на първия етаж също. На 5-ти отидох в община \"Люлин\", подадох жалба\", обясни друг съсед, засегнат от изкопа.\r\nДошлите на място застрахователи са констатирали, че вредите по имота са настъпили вследствие на строежа. Архитектите, работили по преписката, дошли на място още същия ден на подаването на жалбата и са съставили необходимите актове.\r\nСлед огледа в петък сега състоянието на изкопа е друго. А собственикът на терена, върху който се строи, обеща, че ще компенсира съседите си, ако се докаже, че строежът е причинил щетите. По думите му изкопът е стоял неукрепен цял месец заради \"организационни неща\".\r\n\"Снабдяване с материали и лоши метеорологични условия са причините, довели до тази неприятната ситуация. Взехме необходимите мерки, в максимални срокове сме изпълнили всичко по проект\", увери Захари Лилянов, инвеститор на проекта.", "date": "2018.11.26", "title": "Къщи пропадат заради изкоп за строеж в кв. \"Люлин\"?"}
{"url": "https://www.dnes.bg/sport/2018/11/26/syrf-katerene-i-speleologiia-v-dni-na-predizvikatelstvata.394659", "text": "Тридневната програма на 14-тите \"Дни на предизвикателствата\" е вече ясна. Фестивалът за екстремни спортове и приключения, който и тази година ще се проведе между 3 и 5 декември в Аула \"Максима\" на УАСГ, тази година обхваща един изключително широк спектър от теми, сред които всеки с приключенския дух в сърцето си, ще може да открие по нещо за себе си. \n\r\nОсвен традиционните алпинизъм и катерене, които ще видим под формата на няколко блестящи филмови премиери и презентации на най-изтъкнати планински гидове от мeждународната организация IFMGA, през 2018 г. в програмата за радост на почитателите на слънцето и морето ще видим и сърф филм. Never Town ни пренася сред някои от най-дивите и красиви южни брегове на Австралия, горите на Тасмания и Виктория и е горещ апел за опазване на тези божествени земи от нарастващия натиск на урбанизацията и промишлената експлоатация на ресурсите. Още сърф ще видим от родните атлети Илияна Стоилова и Йоан Колев с тяхното уиндсърф предизвикателство WIND2WIN, а постиженията на родното мореплаване ще представя капитан Дончо Папазов.\n                    \n                    \n                \r\n14-тото издание на Дните бележи и завръщането на спелеологията сред темите на фестивала. Дълги години изследванията на пещерите събират ревностни изследователи и предизвикват горещи дискусии на традиционния форум.  Няколко новооткрити пещери в Турция ще са на фокус в разказа на Теодор Кисимов, който проучва нови пещерни формирования.\n\r\nВ допълнената и готова програма ще се насладим на още един филм за катерене от Чехия From Hammer to Drill - кратка история на халките от академика д-р Петр Шпек Сланина Ос. \n\r\nКакто вече знаем, сред филмовите перли, посветени на катеренето в програмата, тази година са биографичният филм за обичания британски алпинист сър Крис Бонингтън и тоталният хит The Dawn Wall, за епичното изкачване на Томи Калдуел и Кевин Йоргесън в калифорнийския Национален парк Йосемити.\n\r\nПътешествията винаги са били сред най-обичаните предизвикателства в цветната палитра на Дните. Наред с велосипедните странствания по целия свят на специалния гост тази година Тито Томази от Франция и на родния опит в континенталното колоездене на Яна Меламед и Вячеслав Стоянов с проекта Cycle For Recycle за прекосяване на Южна Америка с колело, отново ще видим една история по пътя на Инките, както и презентация на пътешественика на дълги разстояния Петър Ванев за похода по цялата Апалачка пътека.\n\r\nНе са забравени и феновете на зимните спортове - за тях са А Land Shaped By Women - спиращи дъха сърф и сноуборд импресии от Исландия през погледа на две сноуборд дами и фрийрайд филмът ZABARDAST на Жером Тонон.\n\r\nНовото тази година е, че дневната програма ще бъде изнесена в Клуб на пътешественика (ул. \"Сердика\" 19), където организаторите канят на 5 декември между 10 и 17 часа всички заинтересовани да се включат в дискусионните блокове с Тито Томази, Петър Ванев, Яна Меламед, гидовете от IFMGA Виктор Варошкин, Георги Пенев и Георги Георгиев - Черния. Традиционният уъркшоп на Академия Първа помощ също ще стане част от дневната програма в Клуба на пътешественика.\n\r\nВсе още са налични тридневни билети на предварителна продажба от Bilet.bg (25 лв. възрастни) както и в магазини \"Стената\", където всеки закупил билет участва в томбола за награди. В магазина са налични и предварителни детски билети на цена 13 лв.\n\r\nНа място, на касата пред аула \"Максима\" ще могат да се закупят еднодневни билети по 10 лв. за възрастни и 5 лв. за деца, както и тридневни по 30 лв. възрастни/15 лв. деца.", "date": "2018.11.26", "title": "Сърф, катерене и спелеология в Дни на предизвикателствата"}
{"url": "https://www.dnes.bg/eu/2018/11/26/drynchene-na-oryjie-es-prizova-rusiia-da-otpushi-kerch.394642", "text": "Европейският съюз призова Русия да освободи блокадата на Керченския пролив и да позволи преминаването на кораби от и към Азовско море.\r\n\"Очакваме, че Русия ще възстанови свободата на преминаване в Керченския пролив и призоваваме всички страни да действат с максимална сдържаност за за незабавно деескалиране на ситуацията\", се казва в декларация на говорителя на върховният представител за външната политика на ЕС Федерика Могерини.\r\nБрюксел оценява като \"опасно увеличаване на напрежението\" развоя на събитията в неделя, когато руски и украински военноморски кораби бяха въвлечени в инциденти със стрелба и последвалото блокиране на трафика през Керченския пролив от руски танкер.\n\n\n\r\n                    \n                    \n                \"Събитията в Азовско море демонстрират как нестабилността и напрежението се увеличат, когато основните правила за международно сътрудничество не се вземат под внимание\", се казва в изявлението, което цитира Могерини.\r\nТемата беше обсъждана от външните министри на ЕС миналата седмица в Брюксел. \r\nВ изявлението на говорителя се казва още, че построяването на моста над Керченския пролив от Русия, без съгласието на Киев е \"поредно нарушение на суверинитета и териториалната цялост на Украйна\".\r\nЕС потвърждава позицията си на непризнаване анексирането на Крим и Севастопол от страна на Русия: \"ЕС не признава и няма да признае незаконното присъединяване на Кримския полуостров от Русия\", се казва още в съобщението на говорителя.\r\nБрюксел настоява Москва да отхлаби контрола на морския трафик в пролива, който беше силно затормозен от зачестилите скрупульозни проверки на съдове.\r\nПрез октомври Европейският парламент прие резолюция за ситуацията в Азовско море, в която \"осъжда прекомерното спиране и проверки на търговски плавателни съдове\", както украински, така и на други държави, включително от ЕС.\r\nЕвродепутатите предупредиха тогава, че опасността от достигане до открит конфликт е висока и изразиха опасения от милитаризацията на Азовско море.\r\nСпоред тях възникването на конфликт в такава близост до европейските граници \"може да има по-широки последици за сигурността, пряко засягащи ЕС и неговите държави членки\".\r\nПарламентът поиска ЕС да назначи специален пратеник за Крим и Донбас, чийто отговорности да включват и Азовско море.", "date": "2018.11.26", "title": "Дрънчене на оръжие! ЕС призова Русия да отпуши Керч"}
{"url": "https://www.dnes.bg/cars/2018/11/26/2-mln-rodni-shofiori-shte-polzvat-bonus-18-hil-djigiti-malus.394640", "text": "Завишение от 400% и цена от около 1200 лв. при настоящите условия за задължителната застраховка \"Гражданска отговорност\" ще плащат само 0,6% от собствениците на коли, или близо 18 хил. души. Това показват разчетите на застрахователните компании и КФН за ефекта от въвеждане на системата \"бонус-малус\"”, с които \"Труд\" разполага.\r\nПопадането в групата с най-голямо завишение на цената ще става след тежка катастрофа, довела до смърт, или след 8-9 по-леки нарушения на пътя.\r\n78% от собствениците на автомобили, или около 2 млн. души, ще ползват бонус от полицата, тъй като са изрядни водачи.\n\n\n\r\n                    \n                    \n                Още първата година след въвеждане на системата \"бонус-малус\" те ще ползват отстъпка от 10%, а на втората година отстъпката им ще бъде 20%. \r\nЗа да ползват максималния бонус от 25% обаче, ще трябва да шофират без нарушение в продължение на 7 години. \r\nРазчетите показват, че 44% от собствениците, или близо 1 млн. души, ще достигнат до максималния бонус. Така при настоящи цени от около 300 лв., за \"Гражданска отговорност\" те ще плащат 225 лв. \r\nЗастраховката както и досега ще се сключва за всеки автомобил. Но при нарушение на пътя отрицателни точки и по-рисков клас ще се слагат както на колата, така и на собственика.\r\nПри въвеждане на системата \"бонус-малус\" може да се стигне до ситуация шофьорите, които направят катастрофа, да предпочетат да платят причинените от тях щети на другия автомобил, вместо да се повиши техният рисков клас като водачи и да нарасне цената на тяхната \"Гражданска отговорност\".\r\nНапример неспазване на дистанция и лек удар на колата отпред ще води до завишение на цената на полицата със 190%, ако се викне пътна полиция, попълни се протокол и щетата бъде платена от застрахователя. Освен това виновният шофьор ще плаща по-скъпа полица в продължение на 5 години. В този случай по-изгодно за виновния шофьор ще бъде да плати от джоба си за ударената броня и случаят въобще да не стига до застрахователя.\r\nВъвеждането на системата \"бонус-малус\" по света е довело до намаляване на катастрофите и жертвите – с между 15% и 30% в различните държави. \r\nВ България ефектът може да е и по-голям, защото хората са чувствителни към цената на всяко нещо, за което плащат. Очаква се голяма част от лошите водачи да променят поведението си, за да не влошат досието си и да плащат по-скъпа \"Гражданска отговорност\".", "date": "2018.11.26", "title": "2 млн. родни шофьори ще ползват \"бонус\", 18 хил. джигити \"малус\""}
{"url": "https://www.dnes.bg/eu/2018/11/26/brexit-zdravei-dogovoryt-dobyr-i-za-dvete-strani.394654", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        След година и 8 месеца трудни преговори и 45 години членство, Великобритания и лидерите на 27-те държави членки на Европейския съюз подписаха споразумението за Brexit.\n\r\nЕвропейските лидери финализираха с подписа си усилията на преговарящите страни и определиха споразумението за възможно най-доброто, което би могло да се постигне.\n\n\n\n\n\r\nПоследната пречка преди подписването отпадна, след като Испания получи от Великобритания и Брюксел уверенията, които искаше, че ще има роля в определянето на бъдещето на Гибралтар.\n\r\n\"Това е един отрезвяващ момент, тъй като реалността трябва да бъде погледната в очите. Британският премиер Тереза Мей е поставена пред най-голямото си изпитание\", посочи в студиото на \"България сутрин\" дипломатът Елена Поптодорова.\n                    \n                    \n                \r\nОбратното броене за напускането на Великобритания вече започна. В полунощ на 29 март, само след 4 месеца, Великобритания ще напусне общността. \n\r\nЕС договори принципите за бъдещите си отношения с Великобритания като ограничи максимално щетите и за двете страни. Брюксел осигури възможно най-доброто споразумение. Това е оценката на европейските лидери за постигнатото от преговарящите екипи.\n\r\n\"Великобритания е държава, която има стратегия за бъдещето си. А в момента дори цели две-три такива. В Brexit няма нищо неочаквано и изненадващо, тъй като той е планиран. Споразумението удовлетворява и основните европейски искания, а именно - безвизов режим за гражданите на ЕС в Обединеното кралство. Лондон пък се ангажира да плаща вноските си и в преходния период\", отбеляза експертът по международна сигурност Боян Чуков.\n\r\nПред  той допълни още, че не допуска оттук нататък да предстоят кой знае колко големи проблеми за Тереза Мей в британския парламент, защото 35 човека от лейбъристите подкрепят Brexit.", "date": "2018.11.26", "title": "Brexit, здравей! Договорът – добър и за двете страни"}
{"url": "https://www.dnes.bg/obshtestvo/2018/11/26/taksidjiia-pomete-i-ubi-peshehodec-do-centralna-gara.394662", "text": "Пешеходец загина в района на Централната гара в София след като бе ударен от таксиметров шофьор, съобщи \"Фокус\".\r\nМалко преди 8 часа сутринта, възрастен мъж пресича улицата между булевардите \"Мария Луиза\" и \"Христо Ботев\", когато е ударен от автомобила.\r\nНа мястото веднага е извикана полиция, а шофьора е задържан на мястото на произшествието. \r\nВоди се разследване за установяване на причините, довели до тежкия инцидент.", "date": "2018.11.26", "title": "Таксиджия помете и уби пешеходец до Централна гара"}
{"url": "https://www.dnes.bg/notifikacii/2018/11/26/70-shans-mysk-da-leti-lichno-do-mars.394656", "text": "Главният изпълнителен директор на SpaceX и Tesla Илон Мъск заяви в интервю за предаването Axios на HBO, че може да отиде лично на Марс с вероятност от 70%, като намекна, че подобен ход може да бъде траен.\r\n\"Смятаме, че хората ще могат да се върнат на Земята, но не сме сигурни в това\", поясни предприемачът. Hidden Field\r\n47-годишният Мъск и преди е коментирал амбициите си да отпътува до Марс. Говорейки пред Axios той опроверга редица експерти, като поясни, че подобен полет ще бъде възможен до седем години, а билетите ще струват около двеста хиляди долара. Същевременно Мъск не е съгласен с твърдението, че полетите могат да бъдат само за богати хора, които искат да избягат от проблемите на Земята.\r\n                \n                Самият предприемач, който има много тежка година зад гърба си, след като нестабилното му поведение подхрани бурни критики в социалните медии и колебания в цените на акциите на компаниите му, е наясно с опасностите и факта, че такова пътуване може да бъде фатално.\r\nТой признава, че вероятността за смърт на Марс е много по-висока от тази на Земята. Ако все пак Мъск успее да се приземи на Марс, очаква \"да работя непрекъснато над строителството на база\". \r\n\"Няма да има много свободно време\", уточнява той. И дори след като базата бъде построена, там \"има много тежка среда. Така че... има шанс да умреш там. Смятаме, че може да се върнем, но не сме сигурни. Сега това звучи ли ви наистина като бягство за богати хора\", попита реторично Мъск?\r\n", "date": "2018.11.26", "title": "70% шанс Мъск да лети лично до... Марс"}
{"url": "https://www.dnes.bg/stranata/2018/11/26/maika-i-dete-raneni-kolata-im-v-kanavka-do-sozopol.394661", "text": "Майка и дете са леко пострадали след пътен инцидент по пътя Бургас-Созопол.\r\n28-годишната жена се е отървала без сериозни наранявания, след като изгубила контрол над автомобила, който изхвърчал от платното и се преобърнал в отводнителна канавка.\r\nИнцидентът е станал в обедните часове на 23 ноември. \r\nПострадала е и дъщеря и, която е на една годинка. Детето е получило охлузвания по главата, но е без опасност за живота, уточняват от Областната дирекция на МВР.", "date": "2018.11.26", "title": "Майка и дете ранени. Колата им – в канавка до Созопол"}
{"url": "https://www.dnes.bg/business/2018/11/26/sobstvenici-na-zemedelski-zemi-tyrsiat-sveji-pari-chrez-byrzi-prodajbi.394669", "text": "Наближаването на коледните и новогодишните празници форсира пазара на земеделски земи в страната. Все повече собственици на земя и наследници, които са решили да продават парцелите си, проучват пазара в търсене на атрактивна цена, на която да сключат сделка за активите си. Експерти по продажбите на имоти са категорични, че през последните няколко седмици броят на сделките е скочил главоломно. Тенденцията се отчита и от нотариуси, според които драстично е скочил броят на изповяданите сделки. Краят на година е традиционно силен период за покупко-продажби, тъй като през зимния сезон сделките със земеделски земи намаляват драстично, което се отразява на средните цени. Анализатори припомнят, че в началото на годината цената на земята е доста по-ниска от средната за пазара.\r\n                    \n                    \n                Според обобщените данни на брокерите на недвижими имоти към момента за продажба са обявени около 870 хил. дка земя в цялата страна. Броят на собствениците, които искат да сключат сделка за притежаваната от тях земя, надхвърля 58 хил. души.\r\nПроучване, направено компанията за управление на земеделски земи \"Агрион\" показва, че водещият фактор при избора на купувач е сигурността на сделката и бързото ѝ реализиране. Повечето собственици на земя предпочитат потенциалният купувач да е българска компания, която е доказала във времето, че е добър стопанин и партньор и се грижи за земите, които управлява. Над 75% от продавачите посочват именно \"Агрион\" като предпочитан партньор при сделка. Компанията държи водеща позиция сред фирмите, чиито услуги собствениците на земя и продаващите биха ползвали. Тя е най-разпознаваемият бранд в земеделския бранш.\r\nЕдна от най-честите причини за продажба на земеделска земя е необходимостта от свежи пари за посрещане на непредвидени плащания. Настъпването на коледните и новогодишни празници е свързано с доста повече разходи от обикновено и продажбата на имот е вариант за собствениците да покрият разходите си. Голяма част от продавачите използват средствата от продажбата за покупка на друг имот за лечение или други спешни нужди. Собствениците прибягват до продажба на земи като алтернатива на тегленето на кредити, тъй като процедурата е доста по-опростена и бърза, сочат проучванията на \"Агрион\".\r\nПроучването показва още, че над 53% от притежателите на земя разпознават името \"Агрион\" и все повече хора са посетили някой от регионалните офиси на компанията в опит да сключат сделка. Според доклада сериозно предимство на компанията е, че предлага безплатна оценка на имота. Желаещите да продадат земята си могат да го направят в някой от 20 офиса \"Агрион\" или на .\r\n\"Хората ни избират, тъй като с годините сме изградили име на доверен и честен партньор, а с извършването на безплатни оценки искаме да помогнем на собствениците на земеделски земи да добият реална представа за пазарната оценка на активите им и каква цена да очакват, ако решат да продадат имота си\", казаха от ръководството на \"Агрион\". Това им помага да вземат информирано решение, когато решат да продават.\r\nОт ноември компанията започна и безплатни правни консултации. Заради силния интерес към инициативата \"Ден на безплатните консултации\", тя ще се провежда всеки месец в някой от регионалните офиси на \"Агрион\", съобщиха от дружеството. Компанията започна и разработването на специална секция на сайта си, където всеки, който има казус със земята си, ще може да пусне запитване до висококвалифицирания екип от юристи, специализирали в поземлени отношения. От земеделското дружество се ангажират да разгледат казуса и да върнат отговор в най-кратки срокове.", "date": "2018.11.26", "title": "Собственици на земеделски земи търсят свежи пари чрез бързи продажби"}
{"url": "https://www.dnes.bg/sofia/2018/11/26/vzriv-na-parno-kotle-v-studenstki-dvama-v-pirogov.394667", "text": "Котел на парно отопление се е взривил тази сутрин в автосервиз в столичният квартал Студентски град, съобщава БНР.\r\nПо първоначална информация двама души - на 49 и 61 години - са пострадали и са отведени в \"Пирогов\". \r\nЗа момента не са ясни причините за инцидента. \r\nНа място има екипи на пожарната и полицията.", "date": "2018.11.26", "title": "Взрив на парно котле в \"Студенстки\", двама в \"Пирогов\""}
{"url": "https://www.dnes.bg/obshtestvo/2018/11/26/dokladi-statistiki-dobre-si-jiveem-daje-perfektno.394657", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСпоред почти всички евродоклади и статистики, българите живеят по-добре от всякога. Но обстановката в страната далеч не е такава – навсякъде има протести, ехтят скандали между политици, летят оставки, има престрелки между институции и партии, а последната драма се завихри около разследването на финансовия министър от прокуратурата.\r\n\"Не знам какво ще произведе този скандал. Още преди 3 години се питаше къде живее финансовият министър. Той тогава каза, че живее в комплекс, построен от Кирил Домусчиев. Странно е защо тогава прокуратурата не се сезира. Премиерът каза: \"Горанов да си каже\". Дали ще си каже – предстои да видим. Ще видим дали Горанов ще придобие апартамента, след като напусне политиката. Това е трик за придобиване на имущество. Може и да членува в масонска ложа – не знам\", отбеляза журналистът Валерия Велева пред \r\n                    \n                    \n                Според нея, всеки скандал в страната се замита, а ефективна борба с корупцията липсва.\r\n\"Така хората остават с впечатлението, че политиците са недосегаеми, а правосъдие липсва. Виждаме как живеят политиците в Европа и след това виждаме нашите – при нас цари ориенталщина. Политиците вече не знаят къде се намират. Те реагират абсолютно ненормално на протестната обстановка\", посочи тя. \r\nВелева допълни, че политиците трябва да живеят в реалността, а не в измислените доклади и числа.\r\n\"Как живеят хората? Да отидат политиците в едно обикновено домакинство – това е реалността, а не напудрените числа. Една основна точка от промените през 1989 г. бе срещу преимуществата на властимащите. Сега какво наблюдаваме – същото\", изтъкна още журналистът.\r\nПолитологът Минчо Христов припомни случая с германския президент, който подаде оставка заради три нощувки за 700 евро в зимен курорт, които бяха платени от негов приятел.\r\n\"Българските политици дължат на обществото да си признаят кой ги спонсорира и с какви доходи разполагат. Предложих преди време да бъде направена пълна проверка на всички висши държавни чиновници. Тогава ревнаха срещу мен всички партии. Попитах ги дали е демократично да се краде – те не ми отговориха\", обясни той.\r\n\"Срамна работа. В Македония минималните пенсии са двойно по-големи. Защо никой не попита за това? Важно е като общество да потърсим механизмите, с които да контролираме нашите политици. Да вземем предвид здравната система. Политиците имат Правителствена болница. Докато това е така, ние обикновените граждани никога няма да имаме добра здравна система. Тях не ги интересува нашият живот. Те трябва да ползват здравната система в същите условия, в които и ние\", заключи Христов.", "date": "2018.11.26", "title": "Доклади, статистики... Добре си живеем, даже перфектно!"}
{"url": "https://www.dnes.bg/notifikacii/2018/11/26/za-jilishte-na-vnuka-baba-ot-lom-dade-10-bona-na-apashi.394660", "text": "Жена от Лом е станала жерта на телефонни измамници, съобщиха от МВР Монтана. \r\nЖената е подала сигнал вчера по обяд в районното управление в Лом. \r\nТя обяснила, че на 22 ноември на домашния й телефон се обадил непознат мъж, който се представил с името на нейния внук. \r\nТой й обяснил, че има нужда от 10 000 лева, които да му помогнат да си купи жилище в София. \r\nЖената изтеглила пари от офис на банка в Лом и ги предала лично на непознат, дошъл пред дома й.", "date": "2018.11.26", "title": "За жилище на внука! Баба от Лом даде 10 бона на апаши"}
{"url": "https://www.dnes.bg/muzika-drugi/2018/11/26/shto-e-to-intelektualna-sobstvenost-zvezdi-i-iuristi-v-uchilishtata.394672", "text": "Колко важно е да променим нагласата, че изкуството не е хоби, а средство за препитание за огромен брой хора? Колко време и средства се инвестират в една идея, за да може тя да се развие до готова песен, картина или фотоизложба? Защо в България е масово схващането, че когато един продукт е нематериален, то той ни се полага за безплатно ползване? \n\r\nТова са част от въпросите, на които  Българската асоциация на музикалните продуценти (БАМП) ще даде отговор в кампанията си \"В час по интелектуална собственост\". Тя е насочена към бъдещите творци на България - възпитаниците на училищата по изкуствата към Министерство на културата, а посланици на идеята за стойността на творческия продукт ще бъдат част от най-популярните бг изпълнители и продуценти, текстописци, композитори и юристи.\n                    \n                    \n                \r\nНа среща с директорите на избраните училища и експерти по авторско право в Министерство на културата председателят на Управителния съвет на БАМП Станислава Армутлиева и изпълнителният директор на БАМП Ина Килева представиха концепцията за образователния проект \"В час по интелектуална собственост\". \n\r\n\"Училищата по изкуствата са най-добрият пръв адрес за стартирането на откровен, компетентен, но и интересен за младите хора разговор за правата върху интелектуална собственост и същността на творческия процес, тъй като именно там се раждат бъдещите творци на България. Усилията, средствата, времето, емоцията и труда на много и най-различни хора, които стоят зад всеки готов творчески продукт и неговата реализация ще са център на влизането в час в училищата по изкуствата! Осъзнаването на собствените права, както и културата на уважение към правата на другите е ключов момент за всеки творец\", сподели Армутлиева.\n\r\nВ същността си инициираният от БАМП час по интелектуална собственост ще бъде комбинация от образователна дискусия и разказ за създаването на конкретни творчески проекти.  \n\r\nЛюбими артисти от поп и хип-хоп сцената ще споделят лични истории около създаването на най-големите си хитове, както и позицията си за защитата на техните права. Заедно с тях в час по  интелектуална собственост ще влязат продуценти и юристи.     \n\r\nСтартът на кампанията \"В час по интелектуална собственост\" е заложен за февруари 2019 г., като в началния си етап тя ще обхване Музикалното училище, гимназията по приложни изкуства, гимназията за древни езици и култура, професионалната гимназия по полиграфия и фотография, и училището по изящни изкуства на територията на София. В по-късната си фаза проектът ще се развие и в национален мащаб.", "date": "2018.11.26", "title": "Що е то интелектуална собственост? Звезди и юристи в училищата"}
{"url": "https://www.dnes.bg/redakcia/2018/11/26/stranata-ti-bydeshteto-ti-germaniia-dava-po-1200-za-bejanci-da-si-hodiat.394668", "text": "Изглежда почти като нормална реклама, но не е. Германското министерство на вътрешните работи поде кампания, адресирана към бежанците: с плакати и допълнителни финансови бонуси пришълците трябва да бъдат убедени да се върнат доброволно в родните си страни. Едно от тези послания гласи: \"Твоята страна. Твоето бъдеще. Сега!\".\n\r\nТакива плакати на седем различни езици ще бъдат разлепени из цялата страна. Организаторите на кампанията предвиждат и финансов стимул - всеки, който доброволно реши да се върне в родината си още до края на тази година, може да разчита на парична помощ до 1200 евро, пише \"\". Точният размер на паричния бонус ще зависи и от статута на всеки бежанец. Едно четиричленно семейство, например, може да получи до 3 000 евро.\n\n\n\n                \n                \r\nПрограмата StartHilfe Plus (\"Помощ за ново начало плюс\"), се базира на две подобни програми, съществуващи още от 90-те години на миналия век: REAG (Reintegration and Emigration Programme for Asylum Seekers in Germany) и GARP (Government Assisted Repatriation Programme). Важно е да се отбележи, че мярката изключва страните, в които бушуват войни и граждански конфликти, като Сирия, Либия или Йемен.\n\r\nКампанията на правителството обаче се натъква на остри критики. Заместник-председателят на фракцията на Зелените в Бундестага Константин фон Ноц оприличи начинанието с \"реклама за зимна разпродажба\" и го нарече цинично. По думите му, кампанията изглежда цели да прикрие пропуските на самите управляващи, за да бъде подобрена официалната статистика за бежанците в края на годината. Защото броят на онези, които доброволно решават да напуснат Германия, все още е твърде незначителен.\n\r\nИдеята на вътрешното министерство се натъква на много критики и в социалните мрежи. В Туитър, например, се появи хаштагът #Свободно завръщане. Под него са се натрупали толкова критични мнения, че от министерството решиха да започнат да отговарят лично на някои от тях.\n\r\nДосега едва около 300 души са се възползвали от новата програма. До края на октомври малко над 14 000 души са решили доброволно да се върнат в родните си страни. В края на тази година броят им навярно ще е значително по-нисък, отколкото през 2017, когато общо 29 000 души са се възползвали от програмите за доброволно напускане на страната. Може да се предположи, че това е една от причините за сегашната кампания, която ще струва близо 500 000 евро, както научи ДВ от организаторите ѝ.\n\r\nКак се възприема инициативата от тези, към които е насочена тя? Фатах от Афганистан, който не желае да назове малкото си име, за да не си навлече проблеми със Службата за чужденците, има усещането, че е нежелан в Германия. \"Чувствам се така, сякаш искат да ме купят\", казва той за ДВ.\n\r\nАфганистанецът живее в Германия от 2015 година. В родината си той е бил заместник-ръководител на една фирма, но в Германия не може да упражнява професията си. В Потсдам, където се е установил, изкарва прехраната си като работник в складова база. Фатах се гневи на кампанията на министерството: \"Не съм дошъл в Германия заради парите - бях принуден да напусна, защото животът ми бе застрашен. В Афганистан си имах хубава работа и изкарвах добри пари\", добавя той.\n\r\nАфганистанецът изобщо не може да си представи да се върне обратно, защото предстои да сключи брак с жена от Германия, с която чакат и дете. Ето защо въпросните 1200 евро за доброволно връщане в родината едва ли могат да бъдат някакъв стимул за него.\r\n \r\n", "date": "2018.11.26", "title": "Страната ти, бъдещето ти! Германия дава по €1200 за бежанци, да си ходят"}
{"url": "https://www.dnes.bg/sofia/2018/11/26/vijte-kyde-niama-da-ima-voda-na-27-noemvri-v-sofiia.394664", "text": "На 27 ноември 2018 г. (вторник), във връзка с реконструкция на уличен водопровод на ул. \"Васил Левски\"жк. \"Ботунец“, се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: жк. \"Ботунец“.\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Васил Левски\"пред 44ОДЗ.\n\r\nНа 27 ноември 2018 г. (вторник), във връзка с изпълнение на инвестиционен проект за подмяна на уличен водопровод на ул. \"Полски бряст\"вилна зона \"Малинова долина“, се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: ул. \"Трилистник“, ул. \"Бяла река“, ул. \"Витошки камбани“, ул. \"Полски бряст“, ул. \"Бяла река“, ул. \"Трилистник“, ул. \"Папур“, ул. \"Пейова бука“, ул. \"Райчова дупка“.\n                    \n                    \n                \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Витошки камбани\"ъгъла с ул. \"Полски бряст“; ул. \"Трилистник\"ъгъла с ул. \"Широки път“.\n\r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на \"Софийска вода” живеещи в района ще почувстват значително подобреното качество на предоставяните услуги.\n\r\nНа 27 ноември 2018 г. (вторник), във връзка с диагностика на уличен водопровод на ул. \"Самодивско изворче\"жк. \"Разсадника - Коньовица“, се налага спиране на водоподаването от 10:00 до 18:00 часа на клиентите на \"Софийска вода”, живеещи в района на: бл. 24, бл. 25, бл. 26, бл. 87.\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: пред бл. 87.\n\r\nНа 27 ноември 2018 г. (вторник), във връзка с монтаж на спирателни кранове на ул. \"Самоковско шосе\"кв. \"Горубляне“, се налага спиране на водоподаването от 09:00 до 17:00 часа на клиентите на \"Софийска вода”, живеещи в района на: ул. \"Самоковско шосе\"от бул. \"Цариградско шосе\"до ул. \"Павел Красов\"и ул. \"Обреща“.\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Самоковско шосе\"№1.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.11.26", "title": "Вижте къде няма да има вода на 27 ноември в София"}
{"url": "https://www.dnes.bg/cars/2018/11/26/ako-enco-ferari-ne-beshe-nadut-lamborgini-niamashe-da-syshtestvuva.394514", "text": "Ламборгини са спортни суперколи, които всеки, с много пари в джоба си, би искал да притежава. Но ако Фераритата бяха една идея по-здрави машини, техният конкурент може би никога нямаше да съществува.\r\nВсичко започва, когато Феручо Ламборгини е съвсем млад. Той е магьосник с механиката. Когато се връща от служба в италианската армия, мъжът отваря гараж в дома си и поправя чуждите автомобили.\r\nБащата на Феручо бил фермер. Един ден той споделил със сина си, че има нужда от трактор и младежът запретнал ръкава, решил да му направи един от резервни части, които намерил.\r\nМалко след като тракторът станал факт, приятели на баща му поискали по един. Така през 1949 година Ламборгини отваря своя бизнес за трактори, използвайки части, останали от военни автомобили.\r\n                    \n                    \n                Естествено, бизнесът го направил изключително богат. И като всеки заможен човек, Ламборгини решил да си купи спортна кола. Но не спрял само с една – купувал колкото си може, повече. Колкото и да обичал автомобилите, италианецът винаги намирал нещо, което не му харесвало в тях – едната била прекалено шумна, другата пък прекалено гореща, а на третата не харесвал спирачките.\r\nТипично по италиански, неговата любима кола била Ferrari 250GT, ала съединителят й се счупил. Вместо да я закара в сервиза, сръчният Ламборгини решил да я поправи сам и това, което отрил, го подразнило много. Съединителят на Ферарито по нищо не се различавал от този на тракторите му. Той бил толкова разочарован, че веднага си организирал среща с Енцо Ферари.\r\nДвамата седнали на по чаша италианско кафе и Ламборгини казал на своя колега, че трябва да използва по-добра техника в кола с такова високо качество. Но историята не познава темпераментният Енцо някога да е отстъпил за нещо.\r\n\"Защо не продължиш да си правиш аграрна техника, както си знаеш най-добре?\", срязал го Ферари. А Ламборгини напук направил точно обратното – започнал да сглобява колата, която винаги е искал да кара.\r\nИ така, на няколко километра от Болоня, на площ от 500 хил. квадратни метра, била отворена нова компания – Автомобили Ламборгини. През 1963 г. на автоизложението в Турин бил представен и първият модел - 350 GTV.\r\nВъпреки че по това време двигателят на колата не е готов и тя не е в движение, критиците са възхитени и Ламборгини продължил да се развива и да прави нови и нови автомобили, всяка година.\r\nМоделът Miura от 1966 година се счита за първата суперкола, която е създавана някога и осигурява сигурно място на бранда в автомобилната история.\r\nЕнцо Ферари, разбира се, не можел да си намери място от яд и също започнал да произвежда суперколи. А само ако беше приел градивната критика на Ламборгини, конкуренцията може би никога нямаше да съществува...", "date": "2018.11.26", "title": "Ако Енцо Ферари не беше надут, Ламборгини нямаше да съществува"}
{"url": "https://www.dnes.bg/kino/2018/11/26/bertoluchi-izigra-poslednoto-si-tango-pochina-na-77.394683", "text": "Киното загуби още една от своите легенди. Бернардо Бертолучи изигра \"последното си танго\" и каза сбогом на света на 77-годишна възраст. Италианският режисьор е починал след боледуване от рак, съобщават международните издания.\n\r\nБертолучи е една от влиятелните личностти в света на седмото изкуство, превърнал се в идол на бъдещите поколения режисьори заради новаторската си операторска работа във филми като \"Конформистът\" и \"Последно танго в Париж\". \n\r\nРежисира филма \"Последният император\", който е носител на 9 награди Оскар. \n\r\nПрез 2013 г. Бертолучи получава и звезда на Холивудската алея на славата. \r\nБернардо Бертолучи е роден в Италия. Кариерата му започва през 60-те години на миналия век и с годините италианецът се превръща в една от ключовите фигури в киноиндустрията - нарежда се рамо до рамо с другите велики имена от италианската нова вълна - Антонини, Фелини, Пазолини. \r\n                    \n                    \n                Бернардо е роден в Парма, в семейството на учител и поет. Израства в артистична среда. Баща му е приятел със самият Пазолини, който го взима като асистент на снимачната площадка в дебютния му филм \"Безделник\" от 1961 г. \r\nТова се превърнало в големия пробив на младата италианска надежда. Пазолини го препоръчва като сценарист за \"Сухата кумица\", което се превръща и в неговия собствен кино дебют. \r\nИталианският режисьор изследва политиката и сексуалността чрез личен поглед и новаторска операторска работа в своите филми \"Конформистът\" и \"Последно танго в Париж\".\r\nСамата лента \"Последно танго в Париж\" предизвика огромен скандал. Акрисата Мария Шнайдер обвини през 2016 година, че не е била напълно уведомена какво предстои да се случи в известната сцена с маслото, в която си партнира с Марлон Брандо. \r\nЗа самата сцена Бертолучи твърди, че е искал неподправената реакция на Шнайдер не като актриса, а като момиче. По онова време изгряващата звезда е едва на 19 години. Сцената с маслото всъщност представя по силно графичен начин изнасилване, за което Шнайдер твърди, че не е знаела нищо. \r\nВ интервю през 2013 г. италианският режисьор потвърди, че идеята била на него и Марлон Брандо. ", "date": "2018.11.26", "title": "Бертолучи изигра последното си танго. Почина на 77!"}
{"url": "https://www.dnes.bg/stranata/2018/11/26/kamioni-taksita-avtobusi-mvr-proveriava-nared.394678", "text": "МВР започва проверки на камиони, таксита, автобуси и пътниците в тях. Операцията ще се провежда от днес до 2 декември, съобщиха от ведомството.\r\nЩе се проверява за спазване на разрешената максимална скорост за движение, употребата на алкохол, наркотични вещества, използване на обезопасителни колани, техническата изправност на автомобилите и на осветителните им системи.\r\nПо време на проверките ще се следи и за управление на автомобили от неправоспособни водачи, както и дали има такива, на които временно е отнето свидетелството за управление.\r\nПолицаите ще проверяват още за валидна задължителна застраховка \"Гражданска отговорност\" и наличие на винетка.", "date": "2018.11.26", "title": "Камиони, таксита, автобуси... МВР проверява наред"}
{"url": "https://www.dnes.bg/rusia/2018/11/26/poroshenko-kym-rusiia-osvobodete-moriacite-i-korabite-ni.394701", "text": "Украинският президент Петро Порошенко поиска от Русия незабавно да освободи украинските моряци и корабите, задържани вчера в Керченския проток, предаде Асошиейтед прес.\n\r\n\"Ние искаме те спешно да бъдат върнати на украинската страна\", каза Порошенко и призова за деескалация на кризата.\n\r\nПо-късно днес украинският парламент ще обсъжда президентското искане за въвеждане на военно положение в страната заради кризата в Керченския проток.\n\n\r\nУкрайна каза, че шестима моряци са били ранени, когато руски гранични войски са открили огън по три украински кораба близо до Керченския проток, и после са били задържали. Русия и Украйна си размениха вече обвинения във връзка с инцидента, който задълбочи напрежението между тях, породено от руската анексия на Крим през 2014 г. и от подкрепата за сепаратисткия бунт в Източна Украйна, отбелязва АП.\r\n                    \n                    \n                Руският външен министър Сергей Лавров нарече \"провокация\" нарушаването от страна на украински кораби на границите на Руската федерация, предаде ТАСС.\r\n\"Бяха нарушени ключови положения на международното право, не само на морското право, но и на общото международно право, в това число на хартата на ООН, на конвенцията за морското право от 1982 г. и на други международно-правни инструменти, които многократно призовават всички страни да уважават суверенитета на другите държави\", каза Лавров. Той допълни, че провокацията е била извършена по разпореждане на висшето ръководство на Украйна.\r\nЛавров обвини Украйна, че е използвала \"опасни методи\" в Керченския проток, допълва Франс прес.\r\n\"Имаше нарушение и между впрочем бяха използвани опасни методи. Това можеше и създаде заплаха и рискове за нормалното придвижване на корабите в този морски коридор между Азовско и Черно море\", каза Лавров.\n\r\nАвстрийската външна министърка Карин Кнайсъл, чиято страна е ротационен председател на ЕС, предложи утре, на 27 ноември, да бъде насрочено заседание на комитета по политика и сигурност на ЕС заради ситуацията в Керченския проток.\n\r\nГерманският външен министър Хайко Маас призова за намаляване на напрежението във връзка с инцидента в Керченския проток.\n\r\n/БТА/", "date": "2018.11.26", "title": "Порошенко към Русия: Освободете моряците и корабите ни!"}
{"url": "https://www.dnes.bg/notifikacii/2018/11/26/izmama-prevedi-pyrvo-parite-prodavam-kola-izgodno.394686", "text": "Криминалисти от полицейското управление в Шумен установиха и задържаха 61-годишна жена за измама, съобщиха от МВР.\r\nВ офис на банка в града, на 23 ноември, 67-годишен мъж превел сумата от 4288 лева по сметката на 61-годишната жена. \r\nПреди това жената въвела в заблуда мъжа и му обещала да му продаде на изгодна цена автомобил. Уговорили се сумата да бъде преведена по банков път в Шумен, след което да оформят документите за покупко-продажба.\r\nСлед като били преведени парите жената спряла да отговаря на телефона си. Мъжът подал сигнал в полицията и малко по-късно жената била задържана в полицейското управление.\r\nРаботата по случая продължава.", "date": "2018.11.26", "title": "Измама: Преведи първо парите, продавам кола изгодно"}
{"url": "https://www.dnes.bg/snimka-na-denia/2018/11/26/ide-ciklon-naliaganeto-pada-kakto-i-gradusite.394691", "text": "С приближаването на средиземноморски циклон атмосферното налягане ще се задържи значително по-ниско от средното за месеца.\r\nПрез нощта валежите в повечето места временно ще спрат, а в сутрешните часове ще има и разкъсвания на облачността. Минималните температури ще са предимно между 2 и 7 градуса, според  на НИМХ-БАН.\r\nПрез деня югозападният вятър ще отслабне и ще се ориентира от североизток и с него ще започне да прониква студен въздух. Около обяд валежите от запад ще се активизират, като вечерта и през нощта срещу сряда в югоизточната половина на страната ще са интензивни.\r\n                \n                Максималните температури в Северна България ще са между 3 и 8 градуса, в Южна - между 9 и 14 градуса. С понижението на температурите дъждът в Северна България до сутринта в сряда ще премине в сняг.\r\nНад планините ще е облачно и главно в следобедните часове ще има валежи от дъжд, над 2000-2200 метра - от сняг.\r\nВ сутрешните часове ще има временни разкъсвания на облачността. Вятърът ще е предимно умерен от южната четвърт, а вечерта ще започне да се ориентира от изток. Максималната температура на височина 1200 метра ще е около 8 градуса, на 2000 метра - около 2 градуса.\r\nНад Черноморието ще бъде предимно облачно. По-късно след обяд ще започнат валежи от дъжд, които вечерта и през нощта срещу сряда ще се усилят. Ще духа североизточен вятър, до обяд ще е слаб, след което ще се усилва.\r\nМаксимални температури - от 7-8 градуса в крайните северни, до 15-16 градуса в крайните южни райони. Температурата на морската вода е 10-12 градуса. Вълнението на морето ще е 3 бала.", "date": "2018.11.26", "title": "Иде циклон – налягането пада, както и градусите"}
{"url": "https://www.dnes.bg/top-novini/2018/11/26/bylgarskiiat-udar-trima-tyrguvali-s-kriptovaluti-za-milioni.394684", "text": "Разбита е организирана престъпна група за компютърни измами и незаконно придобиване на криптовалута.\r\nКриптовалутата е за около 3 милиона долара (равняващи се на около 5 млн. лева). Образуваното в края на юни 2018 г. досъдебно производство по случая и резултатите от разследването нямат аналог както в България, така и в Европа, съобщиха от пресцентъра на Апелативната специализирана прокуратура.\r\nПовдигнато е обвинение на трима души, след като на 22 ноември 2018 г. са иззети ползвани от тях компютри и флаш памети, хардуерни портфейли, тефтери с данни за множество акаунти на съществуващи и несъществуващи физически лица, които са били използвани в незаконната схема за придобиване на криптовалута. Иззет е и лек автомобил на стойност 60 000 лв., купен с пари от престъпната им дейност.\r\n                \n                Открити са също множество цифрови комбинации - кодове за достъп до конкретни платформи, предлагащи услуги за съхранение и придобиване на криптовалута, както и за достъп до хардуерни портфейли (места за съхранение на криптовалута).\r\nТримата обвинени са действали изключително професионално и конспиративно.\r\nИзползвали са иновативни механизми, специализирани софтуери и най-вече високи компютърни познания в областта на търговията с криптовалута.\r\nС определение на Специализирания наказателен съд на двама от обвинените са взети мерки за неотклонение \"задържане под стража\".\r\nНа третия участник наблюдаващият делото прокурор е определил \"парична гаранция\" в размер на 50 000 лева.", "date": "2018.11.26", "title": "Българският удар! Трима търгували с криптовалути за милиони"}
{"url": "https://www.dnes.bg/notifikacii/2018/11/26/sled-6-minuti-na-teror-insight-razkriva-do-chasove-tainite-na-mars.394679", "text": "След Земята, Марс е втората най-изследвана планета от човечеството. Но въпреки че имаме снимки на повърхността й и проби от почвата й, ние не знаем почти нищо за това какво се случва дълбко в недрата на Червената планета.\r\nВсичко, което астрономите имат са модели и теории, но не конкретни доказателства. Ала по-късно днес или по-точно в 22 часа българско време, модерната сонда на НАСА InSight ще достигне своята цел и ще започне малко по малко да отговаря на въпросите на учените.\r\nНо Марс е труден и летателният апарат ще трябва да мине през \"шестте минути на терор\", преди да докосне повърхността на планетата. Всяко изпращане на сонда в Космоса представлява риск, но InSight наистина ще опъне нервите на НАСА. На 125 км. от повърхността – 400-килограмовият апарат ще трябва да забави скоростта си и за това ще премине през 3 етапа преди да кацне на Марс.\r\n                \n                Първо, захранвано от двигатели пътешествие до горната атмосфера на Червената планета, където капсулата така ще се позиционира, че щитовете й да посрещнат горещината. InSight ще се нагрее до 1000 градуса по Целзий. На 16 км от повърхността ще се отвори парашут,  щитът ще поеме топлината, а крачетата на сондата ще се удължат, за да поемат енергията на удара.\r\nНа 2 км. парашутът ще се отдели и 12 двигателя отново ще се задействат, за да може машината да кацне бавно на Марс. Всичко това ще трае 6 минути, толкова дълги за екипа на Земята, че носят името \"шестте минути на терора\". \r\nInSight буквално ще премине през ада, а НАСА няма да знае нищо за него докато не кацне на повърхността. Тогава ще дойде и първото съобщение до учените, но то може да е негативно и да обявява сондата за \"мъртва\".\r\nОживее ли InSight обаче, истинското приключение за него започва. Ще се отворят соларните панели, които да го зареждат и ще се активират инструментите му. А те са добре планирани – сеизмометър ще \"слуша\" дори и най-малките вибрации на планетата. Той ще следи за земетресения (или марсетресения), удари от астероиди и дори магма, която бълбука под повърхността на планетата. Тези данни ще помогнат на учените да създадат 3D карта на вътрешността на Марс.\r\nДруг инструмент ще пробие кората на Червената планета и ще навлезе на дълбочина от 5 метра.  Макар да изглежда малко, тази дължина е достатъчна на астрономите, за да измерят температурата на Марс и да установят точно колко е активен. Така например, магмата под повърхността на Земята движи тектонските плочи и затопля планетата.\r\nБлагодарение на данните от InSight, учените ще могат да сравнят родното ни космическо кълбо и неговия съсед и да установят, дали двете са изградени от едни и същи материали и ако не са – защо?\r\nЗа две години InSight ще следи жизнените функции на Марс. Неговият сърдечен пулс  За две години учените ще открият какво контролира формиралите се планети.\r\nВсъщност, само 40% от мисиите до Марс са били успешни. И именно заради това, кацането на сондата държи под напрежение НАСА. Досега само САЩ са успявали да стъпят на Червената планета, а последния апарат пратен там бе \"Кюриосити\" преди 6 години.\r\nТогава астрономите преживяха цели \"7 минути на терор\", а когато машината кацна, в контролната зала освен обичайните прегръдки и ръкопляскания, можеше да се видят и сълзи в очите на учените.", "date": "2018.11.26", "title": "След \"6 минути на терор\" InSight разкрива до часове тайните на Марс "}
{"url": "https://www.dnes.bg/notifikacii/2018/11/26/bijuta-za-50-bona-po-tela-na-rumynci-na-kapitan-andreevo.394687", "text": "Митничари откриха над килограм златни и сребърни бижута, укрити по телата на трима пътници, на \"Капитан Андреево\", съобщиха от Агенция \"Митници\".\r\nКонтрабандата е открита при проверки на две румънски коли, общото тегло на накитите било 1217.60 грама на стойност близо 50 000 лева.\r\nПри първия случай митничарите проверяват лек автомобил марка \"Opel\" с румънска регистрация. Автомобилът пристигнал на границата на 20 ноември, около 18 часа и е селектиран за митническа проверка.\r\nШофьорът и неговата спътница - румънски граждани, заявили, че не пренасят вещи, стоки, благородни метали или парични средства за деклариране. При личен преглед на жената митническа служителка открила връв, увита около тялото на пътничката.\r\n                \n                На връвта били закрепени три черни торбички, пълни със общо 188  изделия от жълт и бял метал. Открити са 91 пръстена, синджира, гривни, медальони и обеци с общо тегло 244.30 грама, които според експертиза на вещо лице са от 14-каратово злато на стойност 13 925 лева. Останалите 97 накита от бял метал с общо тегло 394.60 грама представляват сребро проба 925 на стойност 1576 лева.\n\r\nВ същия ден, малко преди 19 часа, при проверка на друг лек автомобил с  марка \"Citroen\", отново с румънска регистрация, митничарите установили недекларирани 578.7 грама златни бижута. В автомобила, управляван от румънски гражданин, пътувала и негова сънародничка.\r\nДвамата заявили, че нямат стоки за деклариране. Превозното средство е селектирано за щателна митническа проверка. При личен преглед на мъжа митнически служител установява, че под дрехите му и в ръчната му чанта са укрити 188.70 изделия от жълт метал.\r\nПри личен преглед на жената митническата служителка открива по тялото, в областта на кръста, укрити 390 грама изделия от жълт метал. Откритите пръстени, обеци, медальони, гривни, синджири с  общо тегло 578.7 грама представляват според експертизата на вещото лице 14-каратово злато на стойност 32 985 лева.\r\nБижутата са задържани. Срещу нарушителите са съставени актове по Валутния закон и Закона за митниците.", "date": "2018.11.26", "title": "Бижута за 50 бона по тела на румънци на \"Капитан Андреево\""}
{"url": "https://www.dnes.bg/stranata/2018/11/26/edin-zaginal-i-chetirima-raneni-pri-ptp-krai-razgrad.394710", "text": "Мъж е загинал, а четирима са с опасност за живота след катастрофа на главен път Разград - Шумен, при разклона за село Гороцвет, съобщиха от МВР за \"Фокус\".\r\nСигналът за тежката катастрофа е подаден около 12.20 часа днес. \r\nПо първоначални данни водачът на лек автомобил \"Мерцедес\" с разградска регистрация е предприел изпреварване и се е ударил челно в насрещно движещ се камион с добрички номера. \r\nВодачът е загинал на място. В леката кола е пътувало и четиричленно семейство – мъж и жена с две деца, които са настанени в отделението по анестезиология, реанимация и интензивно лечение на МБАЛ - Разград с опасност за живота. \r\nВ камиона са пътували двама души, които са с леки наранявания. \r\nПродължава огледът на местопроизшествието. Движението се регулира в едната лента за движение.", "date": "2018.11.26", "title": "Един загинал и четирима ранени при ПТП край Разград"}
{"url": "https://www.dnes.bg/akoshtete-vqrvaite/2018/11/26/zodiakalno-zdrave-ovenyt-trenira-devata-pie-mnogo-voda.394692", "text": "Няма спор, че здравето е най-ценният дар за човека. Ето и как зодиите поддържат форма и се грижат за здравето сия както и какви са най-честите им проблеми. \r\n\r\nОбичат физическата активност и тренират често. Бързо им става скучно, затова комбинират различни упражения и пробват всякакви спортове. Често тренират с друг човек, за да са по-мотивирани. Трябва да релаксират по-често, защото лесно се поддават на стреса и гнева.\r\n \r\n\r\nНе са фенове на фитнеса, но пък им харесва да прекарват време в сауната и да ядат домашни вкусотии. Имат добър апетит. Промяната на времето и градусите навън им влияят, затова трябва винаги да подбират подходящи дрехи.\r\n \r\n\r\nМного са социални и винаги около тях има хора, затова лесно настиват или се заразяват с грип. Трябва да подсилят имунната си система. Често използват мобилните приложения за спорт. Понякога медитират.\r\n \r\n\r\nМного емоционални са и често се чувстват тъжни, нещастни и депресирани. Необходимо е да имат хора, с които могат да говорят открито и да ходят на психолог. Практикуват йога, тичат, а и се хранят здравословно.\r\n \r\n\r\nСред най-позитивните знаци са и се грижат за себе си. Следят състоянието си, просто понякога са затрупани с работа и се преуморяват. Напрежението им влияе зле. Често имат високо кръвно. Обръщат внимание на това, което хапват и гледат да са спокойни.\r\n \r\n", "date": "2018.11.26", "title": "Зодиакално здраве: Овенът тренира, Девата пие много вода!"}
{"url": "https://www.dnes.bg/stranata/2018/11/26/45-godishna-pochina-v-bolnica-pregazena-ot-vlak.394695", "text": "45-годишна жена, пострадала при инцидент с влак в Русе в неделя, почина ден по-късно в болницата, съобщиха от МВР.\r\nТрагедията шокира русенци, защото първоначалната информация е, че тя е легнала на релсите, за да се самоубие. По-късно в болницата жената заявила, че не помни нищо, съобщи .\r\nВ 13:45 ч. в неделя на тел. 112 е постъпил сигнал за инцидент, възникнал на жп-линията Централна жп гара Русе - гара Разпределителна.\r\nУстановено е, че електрически локомотив с три вагона е блъснал жена на 45 години, като при удара тя е попаднала под влаковата композиция. Влакът се движел бавно, затова машинистът успял да набие спирачки, но жената останала наполовината под локомотива.\r\n                    \n                    \n                Екип на ЦСМП откарал пострадалата в болницата, където тя била настанена с фрактури. Според първоначалната информация тя била с наранявания по тялото и счупен крак, но без опасност за живота.\r\nВ понеделник обаче от болницата са информирали МВР-Русе, че жената е починала, без да е посочена причината за смъртта й.\r\nИзвършен е оглед на местопроизшествието, по случая е образувано досъдебно производство.", "date": "2018.11.26", "title": "45-годишна почина в болница, прегазена от влак"}
