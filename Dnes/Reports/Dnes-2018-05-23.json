{"url": "https://www.dnes.bg/world/2018/05/23/rodnini-prashtat-pari-na-djihadisti-da-se-biiat.377369", "text": "Роднини и приятели на белгийски джихадисти са им пращали пари, заобикаляйки банковите институции. Това съобщи звеното за борба с прането на пари към белгийската полиция.\r\nСпоред данните, около 200 000 евро са изпратени чрез компании, предоставящи услуги за превод на суми в брой. Поне 100 души са установени, че са изпращали пари до лица, които се намират в списъците на джихадистите, заминали за Близкия изток.\r\nПолучателите са белгийски граждани, биещи се за “Ислямска държава”, съобщава финансовият ежедневник De Tijd.\r\nВъпреки, че тяхното движение се наблюдава от службите, финансовите преводи не са били забелязани по-рано, тъй като били изпращани в брой, заобикаляйки банките, чиято дейност е по-добре регламентирана. Звеното за борба с прането на пари има за задача да открие и блокира каналите за финансиране на тероризма в Белгия, която е сред държавите с най-много граждани, заминали да се бият за ислямистите. Според публикацията то получавало информация от различни източници, включително банки и обменни бюра.\r\r\n                    \r\n                    Всички стотина изпращачи са предадени на прокурор по подозрение за участитие във финансиране на терористична дейност.\r\nМеждувременно иракски съд наложи смъртно наказание на белгиец, биещ се на страната на “Ислямска държава”. 29-годишният мъж е първият белгийски гражданин, джихадист, осъден на смърт.\r\nТой бил пленен от иракските сили в битката за Мосул миналия юли и изчаквал процеса в иракски арест.\r\nМъжът е напуснал Белгия преди 4 г и се подвизавал в Близкия Изток под името Абу Хамза ал Белгики. Смята се, че се е занимавал и с обучението на деца войници. Белгиецът се появява във видео на “Ислямска държава”, с което организацията поема отговорност за бомбения атентат на брюкселското летище “Завентем” през март 2016 г.\r\nПо време на процеса, който според белгийските медии се е провел преди две седмици, мъжът се опитал да омаловажи дейността си като твърдял, че се е бил срещу кюрдите и че работил в една от мосулските болници, а след това е оглавявал друга, полева лечебница в Макхул. Той обаче не успял да убеди съдията, който го е осъдил на смърт чрез обесване за участие в терористична група и нелегално влизане в страната.\r\nПрисъдата подлежи на обжалване.", "date": "2018.05.23", "title": "Роднини пращат пари на джихадисти да се бият"}
{"url": "https://www.dnes.bg/temida/2018/05/23/3-obvineniia-sreshtu-shefa-na-kat-v-blagoevgrad.377357", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДве са лицата, които са привлечени в качеството на обвиняеми на този етап от разследването след арестите в КАТ - Благоевград. \n\r\nЕдното е Данаил Стоицов, началник сектор \"Пътна полиция\" при ОД на МВР-Благоевград. Спрямо него са повдигнати три обвинения за три престъпления, каза на брифинг Николина Сачкова - изпълняващ длъжността окръжен прокурор, във връзка с проведена вчера спецакция в КАТ-Пътна полиция-Благоевград. \n\nЕдното обвинение е за това, че без надлежно разрешително, което се изисква по закон, е държал огнестрелно оръжие и боеприпаси. Второто обвинение е за престъпление по служба - за това, че на 4 май 2018 г. е превишил правата си като е разпоредил осигуряване на полицейски конвой от село Дамяница до село Бело поле на тежкотоварна извънгабаритна техника в нарушение на наложена часова забрана и без да има издадено разрешение от Областно пътно управление-Благоевград, с цел да набави облага, която се изразява в незаплащане на пътни такси и от това са могли да настъпят немаловажни вредни последици. \r\n                    \r\n                    \r\nТретото престъпление, за което е привлечен като обвиняем, е за подкуп. В качеството на длъжностно лице, заемащо отговорно служебно положение, Стоицов е поискал и е приел от различни лица пари в размер на около 5 300 лева, вещи и услуги с имуществен характер. Това се изразява в запазване предварително на регистрационни номера с комбинация от цифри по желание, с цел предоставянето им на избрани лица, обясни прокурор Сачкова. \n\r\nДругото лице, което е привлечено в качеството на обвиняем, е Бойко Иванов Шарков. На него му е повдигнато също обвинение за подкуп, в което е участвал като помагач, като е улеснил умишлено обвиняемия Данаил Стоицов да поиска и приеме от различни лица дар и облага, които не му се следват, за да наруши службата си, посочи прокурор Сачкова, цитирана от БТА.\n\r\nПо думите на Сачкова, двамата обвиняеми са задържани за 72 часа с постановление на наблюдаващите прокурори. В рамките на този срок може да бъде внесено искане в съда за налагане на постоянна мярка \"задържане под стража\". Други задържани лица към момента няма. \n\r\nКъм настоящия момент продължава да се работи по делото, като се събират допълнителни доказателства\", допълни говорителят на Окръжната прокуратура Весела Стоилова. \"Четири лица бяха задържани вчера по Закона за МВР. На този етап не бихме могли да коментираме лица извън кръга на привлечените в качеството на обвиняеми. Дали броят на лицата ще се увеличи, зависи от събраните по делото доказателства\", заяви прокурор Стоилова.", "date": "2018.05.23", "title": "3 обвинения срещу шефа на КАТ в Благоевград"}
{"url": "https://www.dnes.bg/usa/2018/05/23/shte-se-sreshtnat-li-trymp-i-kim-chen-un-iasno-do-sedmica.377363", "text": "Президентът на САЩ Доналд Тръмп обяви, че идната седмица ще се реши дали ще се състои или не историческата му среща със севернокорейския лидер Ким Чен Ун, насрочена за 12 юни в Сингапур, предаде Франс прес.\n\r\n\"За Сингапур, ще видим. Може и да стане. Наистина може да стане. Но така или иначе ще знаем идната седмица за Сингапур\", каза Тръмп в градината на Белия дом, цитиран от БТА. \n\n\n\"Един ден, на някоя дата, това ще стане. Може и да е на 12 юни. Ще видим\", продължи президентът, цитиран от Франс прес. За първи път вчера той спомена, че е възможно срещата да бъде отложена или отменена.\n\r\nСпоред Ройтерс днешното му изявление засилва съмненията дали планираната среща с Ким ще се състои идния месец в Сингапур.\r\n                    \r\n                    \r\nПо-рано днес държавният секретар Майк Помпейо каза, че от Ким Чен Ун зависи дали срещата ще се състои. \"Той поиска тази среща, президентът се съгласи да се срещне с него и аз съм изпълнен с надежда, че срещата ще се състои\", допълни Помпейо.", "date": "2018.05.23", "title": "Ще се срещнат ли Тръмп и Ким Чен Ун? Ясно до седмица"}
{"url": "https://www.dnes.bg/cars/2018/05/23/ford-gotvi-chisto-nov-krosouvyr-na-bazata-na-focus.377330", "text": "Американската компания Ford започна разработката на нов кросоувър, който ще бъде изграден върху платформата на модела Focus. Очаква се автомобилът да бъде показан следващата година, съобщава Autocar.\r\nВ момента кросоувърът на базата на Ford Focus е записан под вътрешнозаводския номер CX430. Източници от компанията твърдят, че за основа на автомобила ще послужи архитектурата C2. Върху нея е изградено новото поколение на Focus, което дебютира миналия месец.\r\nВ моделната гама новият кросоувър ще стои до Ford Kuga, който сега активно се продава на много пазари, но за разлика от \"брат\" си, ще се произвежда само със задвижване на предните колела, посочва източникът.\r\r\n                    \r\n                    Преди няколко седмици от американската компания заявиха, че в близките години вероятно всички леки автомобили Ford в Северна Америка ще бъдат заменени с кросоувъри. Първият от тях може би ще се окаже именно CX430.\r\n", "date": "2018.05.23", "title": "Ford готви чисто нов кросоувър на базата на Focus"}
{"url": "https://www.dnes.bg/business/2018/05/23/bylgariia-pokriva-chislovite-kriterii-za-chlenstvo-v-evrozonata.377368", "text": "В Конвергентните доклади, които оценяват готовността на държавите за членство в еврозоната, България продължава устойчиво да покрива четирите числови критерия за членство, а именно тези за ценова стабилност (инфлация), стабилност на публичните финанси (бюджетно салдо и държавен дълг) и за дългосрочния лихвен процент. Това се посочва в периодичните Конвергентни доклади за 2018 г. на Европейската централна банка (ЕЦБ) и на Европейската комисия, разпространени от Министерството на финансите. Потвърдени са заключенията на предходните доклади от 2016 г., че страната ни покрива всички числови критерии на еврозоната.\n\r\nБългария успешно изпълнява критерия за ценова стабилност, като с данни до март 2018 г. стойността на 12-месечната средна инфлация е 1,4 на сто при референтна стойност от 1,9 на сто. Бюджетното салдо през 2017 г. е положително в размер на 0,9 на сто от БВП, при дефинирано ограничение за дефицита на сектор \"Държавно управление\" до 3 на сто от БВП, а съотношението на брутния държавен дълг към БВП от 25,4 на сто е значително под референтната стойност от 60 на сто, като сме на трето място сред страните в ЕС с най-ниска държавна задлъжнялост. Средният дългосрочен лихвен процент на България за периода април 2017 - март 2018 г. е 1,4 на сто и също е под референтната стойност от 3,2 на сто. \nПо отношение на критерия за динамиката на валутния курс, българският лев не участва в механизма на обменните курсове на Европейската парична система - Валутен механизъм II (ВМ II), но е фиксиран в рамките на действащия режим на паричен съвет при официален разменен курс от 1,95583 лева за едно евро, поради което за периода от 4 май 2016 г. до 3 май 2018 г. не показва отклонение. Страната ще покрие този критерий, когато българският лев се присъедини във ВМ II.\r\n                    \r\n                    \r\nВ контекста на пълноправното ни членство в еврозоната, препоръчва се България да продължи стъпките си към осигуряването на стабилна среда за устойчива конвергенция чрез структурни реформи и икономически политики, ориентирани към стабилност, пишат от финансовото ведомство.\n\r\nВ Конвергентните доклади има констатации по отношение на съответствието между българското законодателство, от една страна, и Договора и Устава на ЕСЦБ, от друга:\n\r\n - Националното законодателство предвижда допълнително основание за освобождаване на член на управителния съвет на БНБ, което не съществува в европейското право. Това е възможността, предвидена в Закона за противодействие на корупцията и за отнемане на незаконно придобитото имущество, член на управителния съвет на БНБ да бъде освободен от длъжност при наличие на установен конфликт на интереси;\n\r\n- Националното законодателство не предвижда изрична възможност членовете на управителния съвет на БНБ да обжалват пред национален съд решения за тяхното освобождаване;\n\r\n- Националното законодателство забранява на централната банка да финансира българското правителство и други органи и институции. Според ЕЦБ тази забрана трябва да бъде разширена, като изрично включи и забрана за финансирането на публични институции и органи на ЕС или други държави членки;\n\r\nСъщите констатации бяха включени и в предходните Конвергенти доклади, с препоръката че съответните части на българското законодателство следва да бъдат приведени в буквално съответствие с правото на ЕС.\n\r\nПозицията на българската страна, с която ЕК и ЕЦБ са запознати по повод на този доклад и при предишните доклади, е следната:\n\r\n- Посочените разпоредби в българското законодателство отразяват по-високата степен на консерватизъм и спецификата на националното право по отношение на основанията за освобождаване от длъжност на членове на Управителния съвет на БНБ;\n\r\n - Общите разпоредби на българското национално право дават възможност за обжалване на решенията за освобождаване на всички членове на Управителния съвет на БНБ, както ЕЦБ сама отбелязва в доклада си, макар да няма изрична разпоредба за това в Закона за БНБ или в други специални закони;\n\r\n- Забраната за финансиране на други органи и институции включва и тези на ЕС или на други държави членки, макар това изрично да не е записано в Закона за БНБ;\n\r\n- Изменения в българското законодателство, които да създадат допълнителна правна сигурност в съответствие с тълкуванията на ЕЦБ, биха могли да бъдат извършени в кратък срок в периода, предшестващ присъединяването на България към еврозоната.\r\n", "date": "2018.05.23", "title": "България покрива числовите критерии за членство в еврозоната "}
{"url": "https://www.dnes.bg/politika/2018/05/23/glas-ot-vmro-uchebnicite-ne-otgovariat-na-istoricheskata-istina.377365", "text": "Депутатът от ПГ \"Обединени патриоти\" и зам.-председател на Комисията по образование и наука в парламента доц. Милен Михов изпрати отворено писмо до МОН във връзка със спорни текстове, гафове и дори продуктово позициониране в българските учебници и учебни помагала. \nВ него той настоява министър Красимир Вълчев да предприеме мерки за сформиране на експертна комисия, която да направи обстойна проверка на съдържанието на всички учебници, учебни помагала и изпитни материали, по които ще учат българските ученици през новата учебна 2018 - 2019 година. Целта е да се изчисти учебното съдържание от недопустими текстове.\n\r\n\"Учебниците по история, както и тези по музика и литература, не отговарят на историческата действителност. Години наред се натъкваме на неприемливи за българския народ текстове, например този за баташкото клане\", коментира в студиото на \"Денят ON AIR\" председателят на ВМРО - София Владимир Митов.\r\n                    \r\n                    \r\nТой подчерта, че ВМРО очаква от МОН да реагират и наистина да бъде създадена експертна комисия за обстоен преглед на целия учебен материал в средното образование.\n\r\n\"Надяваме се на подкрепа и от всички политически партии. Ако сами не реформираме образованието си сме обречени на мултикултурализъм. Дано в един момент не се окаже, че в страната ни хората, чийто майчин език не е българският са повече от останалите\", допълни още Владимир Митов пред Bulgaria ON AIR.\n\r\n", "date": "2018.05.23", "title": "Глас от ВМРО: Учебниците не отговарят на историческата истина"}
{"url": "https://www.dnes.bg/eu/2018/05/23/ot-zapada-horata-ot-iztoka-sa-grabiteli-v-kluba-na-evrosyiuza.377303", "text": "Ние в Западна Европа удобно пренебрегваме собствените си недостатъци и не проявяваме особено съчувствие към трудното минало на своите съседи.\n\r\nВ Европа сега има все по-силно усещане, че една конкретна категория общества или граждани заслужава презрение или снизходително съжаление. Тази категория е географски определена: тя е на изток. В Брюксел, Париж, Берлин и на други места в западната част на континента става почти общоприета мъдрост твърдението, че \"хората от Изтока\" са грабители в клуба на ЕС. Справедливо ли е това?\n\r\nМиналата седмица Еманюел Макрон, европейското олицетворение на либералната демокрация, изглежда повтори това доста покровителствено западно виждане: \"Последните 15 години показват път, който отслабва Европа, като постоянно се мисли, че тя би трябвало да се разширява\", каза той. Възходът на популизма в страните от бившия комунистически блок подхранва представата, че ако не беше Централна и Източна Европа, нещата в ЕС щяха да вървят много по-гладко. Навярно е време да развенчаем някои стереотипи, пише Натали Нугеред, в. \"Гардиън\".\r\n                    \r\n                    \r\nТова не означава да отричаме, че има сериозни проблеми. Европейската комисия започна процедури за нарушаване на върховенството на закона срещу свръхконсервативното националистическо правителство на Полша. Въведената от Виктор Орбан \"нелиберална демокрация\" в Унгария предизвиква доста неприятности.\n\r\nДогодина ще бъде отбелязана 30-ата годишнина от революциите през 1989 г., които позволиха обединението на Европа. Но сега изглежда, че по всяка вероятност годишнината ще бъде помрачена от неприязън и напрежение. \"Изтокът\" придобива един вид статут на парий. Според тази логика централно- и източноевропейците \"просто не разбират\" европейския проект: те участват в него само за пари, не сътрудничат на Брюксел, както би трябвало, създават проблеми, настроени са ксенофобски и копнеят за авторитаризъм - колко успешен би бил клубът без тях!\n\r\nНе забравяме ли обаче нещо? Погледнете изхода от неотдавнашните избори в Италия: настроени срещу имиграцията популисти и крайнодесни екстремисти сега са на път да съставят следващото правителство в третата по големина икономика в еврозоната. А какво да кажем за Австрия, където крайнодясната Австрийска партия на свободата държи три ключови министерства? В Германия крайнодясната \"Алтернатива за Германия\" не само има 92 места в Бундестага (за първи път екстремистка партия постига това от Втората световна война), но нейната идеология сега изглежда оказва въздействие върху начина, по който управляващата в Бавария партия Християнсоциален съюз се подготвя за изборите през есента в тази влиятелна провинция. Нито пък може да се каже, че Франция въпреки поражението на Марин Льо Пен се е отървала от ксенофобските и антимюсюлманските настроения.\n\r\nДа се приписват всички неволи на Европа на източната й част е прекалено опростено и в немалка степен неискрено. Не само това, но \"четенето\" на Европа по линията изток-запад заплашва да подхрани именно тези разделения, които проевропейците казват, че искат да преодолеят или да поправят. Отправянето на взаимни нападки е широко разпространено и съществуват множество исторически комплекси, а влиянието на Германия е очевиден източник на недоволство.\n\r\nРазкриването на истината за тревожните характеристики и грешки на самата Западна Европа може да помогне отново да се породи усещане за общо усилие, което, изглежда, жестоко липсва в днешно време. Нека да си спомним, че още през 2005 г. именно френските и холандските граждани (които гласуваха на референдуми), а не новоприетите източноевропейци, нанесоха тежък удар на плановете за по-нататъшна европейска интеграция, като отхвърлиха предложената нова конституция на ЕС. Нито пък Централна и Източна Европа представлява еднороден блок. Словакия е ентусиазиран член на еврозоната. А някои източноевропейци, в частност в балтийските държави, подкрепят общи отбранителни проекти на ЕС.\n\r\nОтношенията изток-запад в ЕС сега са толкова измъчени, че става изкушаващо да се изразява оплакване от последиците от обединението на Европа, вместо то да се възхвалява като значително постижение за човешкото достойнство и свободата на нациите да избират собствената си съдба, в сърцето на континент, опустошен от война и тоталитаризъм през 20-и век.\n\r\nПопулистите в Източна Европа са подхранвани от реални съвременни разочарования. (Заплатите са много по-ниски, затова догонването на запада изглежда като безкраен процес.) Те също така се възползват от дълбоки исторически недоволства: разбираемо чувство, че са били изоставени след Втората световна война, и представата, че ако Западна Европа се е развила толкова добре през втората половина на миналия век, това е станало, защото нейната по-бедна източна половина е била оставена да страда под диктатура - накратко казано, била е пожертвана.\n\r\nЗападноевропейците мислеха, че запълването на психологическите празнини, произтичащи от различията в историческия опит, ще бъде по-лесно. На изток обаче преодоляването на все още съществуващата травма от това, че си бил част от \"кървавите земи\" на Европа, където престъпленията на нацизма и сталинизма са се събирали в една точка, продължава да е неизпълнена задача. Това е нещо, което западняците не могат да схванат напълно, просто защото тяхната памет е различна.\n\r\nТова не означава да си затваряме очите за отстъплението от демокрацията: ЕС трябва да защитава своите принципи, ако иска да оцелее. Но признаването на бремето и страданията, понесени от нашите източни съседи, и почитането на наследството на народната сила от 1989 г. може много да помогне за разрешаване на някои от днешните спорове.\n\r\nНаскоро се срещнах в Братислава с писателя Федор Гал - един от героите на въстанието през 1989 г. в Чехословакия. Когато го попитах за напреженията между Изтока и Запада в днешна Европа, той каза следното за своя регион: \"Ние все още не сме разбрали, че Европа е път, а не просто източник на доходи.\" Ако искаме да намерим начин да се свържем помежду си, а не само да се разправяме за квоти или пари, е необходимо да покажем, че сме наясно с историята. Изобличаването на лошото поведение, когато то се появява, е необходимо, но не е достатъчно. Ние западняците носим своя дял от отговорността за мъките на Европа. Трябва да признаем, че и за нас европейският проект е път. \r\n \r\n/БТА/\r\n ", "date": "2018.05.23", "title": "От Запада: Хората от Изтока са грабители в клуба на Евросъюза!"}
{"url": "https://www.dnes.bg/blizak-iztok/2018/05/23/voinata-prikliuchi-damask-e-dobre-a-siriia.377291", "text": "Пред прочутата Джамия на Омаядите Ибрахим Мехрез си прави селфи с приятели и качва снимката в Инстаграм с публикация към нея: Дамаск е в безопасност. Сирия върви добре.\n\r\nСлед като в понеделник сирийската армия обяви, че е превзела последните позиции на бойците на групировката \"Ислямска държава\" в Дамаск, жителите на сирийската столица изпитаха огромно облекчение, отбелязва Франс прес в репортаж.\n\r\nПо този начин режимът на Асад има пълен контрол над града за първи път от 2012 г.\n\r\n\"На 21 години съм и една трета от живота ми беше предопределена от войната. Юношеството ми започна в момента, когато всичко останало стана сложно\", разказва Ибрахим Мехрез за Франс прес.\r\n                    \r\n                    \r\n\"Сега обаче, когато стрелбата и военните операции приключиха, имам усещането, че се пише нова история за мен, нов живот\", споделя той.\n\r\nПо основните транспортни артерии, свързващи центъра на Дамаск с южните квартали, можем да видим плакати на президента Асад с надписи на арабски \"И лъвът победи\" - препратка към фамилното име на президента (на арабски асад значи лъв).\n\r\nКато цяло на Дамаск бяха спестени огромните разрушения, от които пострадаха други сирийски градове от началото през 2011 г. на конфликта, който отне живота на повече от 350 000 души и принуди милиони хора да напуснат домовете си и да станат бежанци.\n\r\nИ все пак през годините на гражданската война жителите на сирийската столица живееха в постоянен страх при шума на самолетите и на бомбардировките на режима и разтревожени от редовно изстрелваните от бунтовниците ракети по жилищни квартали.\n\r\nВ понеделник вечерта в многото контролни пунктове, изградени в Дамаск, войниците, които обикновено нервно проверяват документите за самоличност, правеха знака на победата и приветстваха ентусиазирано колите.\n\r\nВ своя ресторант, намиращ се в стария град, 41-годишният Науар Даюб приготвя вечеринка с танци и песни, \"тост за победата\", казва той, поканил редовните си клиенти да заповядат в заведението.\n\r\n\"Трябва да приключим с подготовката преди четвъртък. Празникът тази седмица ще има специален привкус\", допълва Даюб.\n\r\nПо сирийската телевизия излъчват патриотични песни в прослава на армията.\r\nЕдин от клиентите, Амар Халил, гледа втренчено карта на Сирия на телефона си, показвайки наскоро превзетите от правителствените сили територии.\n\r\n\"Можете сега да тръгнете от Дамаск по посока на Хомс, да минете през Хама, ако искате, после да се насочите към Тартус и Латакия, без да се страхувате от терористи\", казва 23-годишният мъж.\n\r\nОт септември 2015 г. с намесата на руския си съюзник режимът на Асад умножи победите си срещу бунтовниците и джихадистите, които нарича общо \"терористи\".\r\nРежимът вече контролира повече от 55 процента от територията на Сирия, но още не е успял да превземе провинциите Идлиб и Дараа, а сирийските кюрди контролират големи райони в североизточната част на страната.\n\r\nЗейн Мансур от град Джабле, пристигнал в Дамаск в понеделник, изрази изненадата си от царящото спокойствие. Последния път, когато дошъл в столицата преди около шест седмици, офанзивата срещу Източна Гута била в заключителната си фаза.\n\r\n\"Ситуацията беше ужасна - бомбардировки, убити, война\" - си спомня младият 20-годишен мъж. \"Днес обаче всичко се е променило, мога да отида, където си поискам.\"\n\r\nБлизо до Джамията на Омаядите група мъже са седнали да играят табла в кафене и страстно обсъждат новините.\n\r\n\"Един етап на войната приключи\", казва 48-годишният Фарадж Сфарджалани. \"Истината обаче е, че предстоят още важни фази в тази война, свързани с икономическото и социалното положение\" на страната.\r\n/БТА/\r\n ", "date": "2018.05.23", "title": "Войната приключи. Дамаск е добре, а Сирия?"}
{"url": "https://www.dnes.bg/politika/2018/05/23/politolog-ima-natisk-ot-rusiia-za-aec-belene.377366", "text": "Посещението на Румен Радев в Русия бе историческо. Подсказа се, че българската държава се готви да рестартира някакви прекъснати проекти - като АЕЦ \"Белене\" например. Преди години Борисов бе категоричен, че не трябва да се продължава строежът, но сега се отметна. Явно това е някакъв балкански манталитет. \n\r\nТака политологът доц. Стойчо Стойчев коментира в студиото на \"Денят ON AIR\" официалното посещение на президента Румен Радев в Русия и искането на премиера Бойко Борисов проектът \"Белене\" да бъде подновен.\n\r\n\"В България сме свикнали много неща от предизборната кампания да не се изпълняват. Натиск от Русия също има до някаква степен. Все пак тя е велика сила, а нашата страна е доста близо. Нормално е да се пращат неформални и скрити послания към нас\", категоричен е Стойчев.\r\n                    \r\n                    \r\nПо думите му президентът Радев иска да покаже една последователност в своето мнение за санкциите към Русия, а именно, че те трябва да бъдат свалени.\n\r\n\"Не очаквам нищо конкретно при посещението на Борисов в Русия. То може би ще носи послания, но няма да бъде подплатено с някакви конкретни действия. Може би ще се договори някакви руско оборудване за \"Белене\", но руско инвестиционно участие не трябва да се очаква\", смята още политологът.\n\r\nТой коментира и скандала около публикацията на социалиста Таско Ерменков, че водата в София е с нарушено качество.\n\r\n\"Историята с водата показва изнервеността на двете партии. Действията издадоха отношението на българските политически партии към институциите. Тези хора не си дават сметка какво послание дават към обществото. Всички институции мълчат, а Таско Ерменков идва да спаси хората. Това е смехотворно\", добави още доцентът.\n\r\n\r\n ", "date": "2018.05.23", "title": "Политолог: Има натиск от Русия за АЕЦ \"Белене\""}
{"url": "https://www.dnes.bg/pop/2018/05/23/mihaela-fileva-obryshta-nova-stranica.377351", "text": "Михаела Филева ще представи своя втори самостоятелен албум \"Нова страница\" с концерт. На сцената с нея ще бъдат и музикантите от нейния лайв бенд – Васил Крумов, Краси Тодоров и Васил Вутев. \n\r\nФеновете за първи път ще чуят на живо новите парчета от албума, както и най-големите хитове на певицата. Михаела Филева ще отвори една красива \"Нова страница\" за своята музикална кариера с най-добрите песни от изминалата 2017 година, сред които няколко колаборации с хип-хоп дуото Pavell & Venci Venc’и Martz, плюс 6 чисто нови и неиздавани парчета.\n\r\nДве от тях са с участието на Искрата и рапъра Exc. В албума на изпълнителката е отделено специално място за акустичната бонус част, която ще подари на слушателите едно много лично и душевно преживяване.  \r\n                    \r\n                    \r\nАлбумът бележи и нова страница за мобилната фотография. За първи път обложката и всички останали визии от CD-то са заснети изцяло с мобилен телефон – новия флагман Huawei P20 Pro, с неговата тройна Leica камера, във вещите ръце на фотографа Вера Гоцева – Lomovera.\n\r\nВ книжката на албума феновете ще открият и красив плакат на Михаела Филева, също заснет с него, както и всички текстове на песните от рилийза. Седмица преди премиерата старира ексклузивната предпродажба на албума с личен автограф от Михаела Филева, чрез онлайн магазина на www.montemusic.net.\n\r\nНа 29 май в Sofia Live Club гостите на събитието ще могат да вземат \"Нова страница\" на преференциална цена с отстъпка. Билети за концерта вече се продават в мрежата на Eventim на цена от 10 лв на предварителна продажба и 15 лв в деня на събитието, което ще е от 19 ч.", "date": "2018.05.23", "title": "Михаела Филева обръща \"Нова страница\""}
{"url": "https://www.dnes.bg/notifikacii/2018/05/23/zaradi-bomba-ot-vsv-evakuiraha-centyra-na-drezden.377360", "text": "Германските власти евакуираха жителите на централна част в източния град Дрезден заради невзривена бомба от Втората световна война, намерена при строителни работи, предаде Асошиейтед прес.\r\nВластите съобщиха, че днес са евакуирани около 8700 души, които живеят и работят в район около централната железопътна гара, докато сапьори работеха по обезвреждането на 250-килограмовата британска бомба, открита предния ден.\r\nГрадските власти предупредиха, че не се знае колко време ще отнеме обезвреждането, защото бомбата се е оказала със сложно взривно устройство.\r\nГоляма част от Дрезден беше превърнат в руини при бомбардировките на съюзниците през Втората световна война, обезсмъртени в известния роман на американеца Кърт Вонегът \"Кланица 5\". Повече от 70 години след края на войната, при строителство в германски градове все още редовно са откривани неизбухнали бомби, припомня БТА.", "date": "2018.05.23", "title": "Заради бомба от ВСВ: Евакуираха центъра на Дрезден"}
{"url": "https://www.dnes.bg/obshtestvo/2018/05/23/14-lv-skok-na-pensiite-ot-iuli-i-edna-pensionerka-shte-se-poglezia.377346", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        От 1 юли средната пенсия ще нарастне с близо 14 лв. Това съобщи в кулоарите на парламента социалният министър Бисер Петков. В момента средната пенсия е около 360 лева.\r\n запита две пенсионерки какво ще си купят с новите пенсии.\r\nТова е един обикновен пазарен ден за Радка Попова. Тя е с висше икономическо образование, има над 40 години стаж като счетоводител. Вече е изчислила, че пенсията ѝ от 340 лв. ще се увеличи с 13 лева.\r\nРадка предлага социален експеримент. Депутат да се опита да живее с нейната пенсия поне за месец. \r\nВасилка пък живее с 300 лв. на месец, шегува се, че с увеличението на пенсията си ще се поглези. \r\nУвеличението е предвидено в държавния бюджет и засяга всички пенсии включително и социалната.\r\n ", "date": "2018.05.23", "title": "14 лв. скок на пенсиите от юли... и една пенсионерка: Ще се поглезя!"}
{"url": "https://www.dnes.bg/zvezdi/2018/05/23/sinoptichkata-natali-trifonova-razkri-svoia-liubim.377342", "text": "Синоптичката Натали Трифонова често е набърквана като любовница на различни популярни личности, сред които и Слави Трифонов. Даже беше плъзнал слух, че едва ли не ще се омъжва за бившия футболист на Левски Антонио Аниете. Което, естествено, не се случи. \r\nОказа се, че блондинката си има голяма любов и той бе разкрит в предаването „Търси се“. Той се казва Доан и се познават от 4-и клас.\r\n\"Той е много по-добър човек от мен, много по-благ характер\", казва Натали за приятеля си Доан Хасан, цитирана от Hotnews.\r\nТой пък не крие, че още от малък е имал симпатии към нея. През годините двамата са се разделяли няколко пъти, но винаги са намирали пътя един към друг. Самият Доан в момента е в много тежък период, тъй като съвсем скоро му се наложило да спаси живота на баща си. Споделя, че благодарение на Натали преминава леко този период, защото тя го подкрепя и окуражава, но в същото време самата Натали не крие, че е изживяла нещата много драматично.\r\r\n                    \r\n                    В предаването бабата на Натали – д-р Маргарита Ковачева, казва, че въпреки че е заета, внучката ѝ успява да я посети във Велико Търново поне веднъж в месеца. Не крие, че основно ѝ прави забележки за облеклото. Надявала се е Натали да стане лекар, и досега съжалява, че е взела решение да тръгне в друга професионална посока.\r\n\"Това не е моето призвание, по-добре да не правя нещо, което не чувствам като свое\", коментира Натали. „Не обичам да правя дългосрочни планове, знам само, че искам да остана в България“, казва още Натали Трифонова.\r\n\"Тя е даваща любов и излъчваща любов\", категорична е Ванина Трифонова за дъщеря си. Двете се възприемат като приятелки, а един от най-драматичните моменти в живота им е преди няколко години, когато са на почивка в Гърция и претърпяват тежка катастрофа. Майката губи съзнание, изпада в критично състояние, пет дни лежи в болница. Тогава Натали разбира, че може да изгуби най-близкия и ценен човек до себе си.\r\n\"Това ме промени и ме накара да ценя всичко, което имам. Слава богу, че нещата се развиха добре\", разказва тя.\r\nОще новини за звезди четете на ", "date": "2018.05.23", "title": "Синоптичката Натали Трифонова разкри своя любим"}
{"url": "https://www.dnes.bg/politika/2018/05/23/liutvi-mestan-za-dps-ne-vlivane-a-zakrivane.377354", "text": "ДОСТ няма да се обединява с ДПС, няма и да се влива него, а иска закриването му.\r\nТова обяви лидерът му Лютви Местан, цитиран от пресцентъра на партията си.\r\nТой е категоричен, че твърденията за обединение са манипулация и че мост между ДОСТ и ДПС не може да има заради принципни идеологически различия.\n\n\n\r\nМестан обвини движението на Доган, че в критични ситуации подкрепя Русия, а не Турция, че е обиждало Реджеп Ердоган, че не защитава български, а чужди интереси.\r\nЛидерът на ДОСТ казва, че в партията му има 20 000 души и че всеки от тях е свободен, ако изповядва политиката на ДПС, може да се присъедини към него. Той обаче допълва, че всички проведени събрания на ДОСТ са против обединение.\r\nИзбирателите, членовете и симпатизантите на ДОСТ ще накажат всеки, бил той и член на ръководството, който работи за безпринципно обединение под шапката на ДПС, защото това е равносилно на предателство спрямо нашата кауза, убеден е Местан.", "date": "2018.05.23", "title": "Лютви Местан за ДПС: Не вливане, а закриване!"}
{"url": "https://www.dnes.bg/obshtestvo/2018/05/23/misiia-obrazovanie-epizod-poreden.377359", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт началото на прехода в русенския регион са закрити над 20 училища. Проблемите с образованието са в цялата страна - недостиг на учителски кадри, остарели методи. Голяма част от децата отпадат от системата, а процентът на тези, които изобщо не посещават училище, също е висок. Как стоят нещата на регионално ниво и как може да се решат проблемите в образователната система? Коментар в предаването \"Директно\" по Bulgaria On Air от Росица Георгиева, началник на Регионално управление на образованието в Русе. \n\r\nВ регионален план са изградени 32 екипа за обхват, които са извършили над 5000 физически посещения в рамките на един месец. Благодарение на това 362 деца започват училище, някои от тях в тийнейджърска възраст. Все още обаче има много родители, които не възприемат образованието като ценност и отказват техните деца да посещават учебно заведение. В контекста на 24 май - как изглежда състоянието на системат и как да закараме децата в училище? \r\n                    \r\n                    \r\n\"Разговорите с тези уязвими групи са много дълги и трудни, но успяваме. Все още има случаи, в които не можем да променим мнението на родителите, че децата им трябва да посещават училище, но смятам, че ще постигнем резултати\", коментира Росица Георгиева. \n\r\nВ другата крайност пък са амбициозните родители, които смятат, че учебното заведение трябва да възприеме и тяхната функция на възпитаване. Защо родителите влагат твърде големи очаквания в системата?\n\r\n\"Голяма част от семействата очакват, че ще оставят детето си в училище и то ще свърши всичко, дори и тяхната работа\", коментира началникът на Регионално управление на образованието в Русе. \n\r\nКризите в системата са много и са повече от очевидни. Проблемът със задържане на учениците в клас е също толкова важен, колкото и задържане на интереса им в часовете. Остаряла ли е системата и как да интегрираме новите начини на преподаване? \n\r\n\"Съвременните образователни технологии много навлизат. В момента се извършва обучение по иновативни образователни технологии на голяма част от учителите в областта. Безспорно, това е пътят, по който трябва да се върви. Показалката, тебеширът и черната дъска не вършат работа.\", коментира Росица Георгиева. \n\r\n", "date": "2018.05.23", "title": "\"Мисия Образование\" - Епизод: Пореден"}
{"url": "https://www.dnes.bg/notifikacii/2018/05/23/zashtitenite-jivotni-zastrasheni-ot-onlain-tyrgoviiata.377338", "text": "Слонова кост, препариран крокодил, кожи, но също живи костенурки, папагали, мечки - онлайн търговията застрашава защитените животински видове, предупреди Международният фонд за защита на животните (IFAW), цитиран от Франс прес.\n\r\nЕксперти от фонда изследваха шест седмици малки обяви в интернет в 4 европейски страни - Франция, Русия, Германия и Великобритания. Резултатите сочат, че 11 772 екземпляра на обща стойност 3,2 милиона евро от застрашени видове се споменават в малки обяви и послания на 106 сайта за онлайн продажби и в 4 социални мрежи. \n\r\nОколо 80 на сто от екземплярите са живи - най-вече морски и сухоземни влечуги, за които се говори в 45 на сто от обявите, и птици - папагали, гъски, но понякога също якове и орангутани в Русия, лъвове, ягуари и мечки в Германия.\r\nТърговията с някои животински видове е напълно забранена, а с други е подложена на ограничения, като се изисква специално разрешение. \n\r\nЗа подобна продажба може да е нужен документ, доказващ например, че херманова костенурка е отгледана законно в плен в Европа.", "date": "2018.05.23", "title": "Защитените животни – застрашени от онлайн търговията"}
{"url": "https://www.dnes.bg/muzika/2018/05/23/kak-zvuchi-tishinata-i-koga-izpadame-v-bezvremie.377315", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Дует \"Авеню\" и обичаните Боби и Заки се вслушват в това какво има да каже тишината и отнасят меломаните в света на \"Безвремието\", за да ги спаси от шумното и забързано ежедневие.\r\nЗа тишината като начин за \"презареждане на батериите\" и новия си албум - в предаването \"ОколоСветско\" по  гостуват музикантите Борислав Иванчев - Боби и Велизар Соколов - Заки. \n\r\nПроблемите с българската музика също не останаха настрана. Популярният дует призова за повече родна продукция в медиите.\r\nСамо преди дни бе организиран поредният протест на наши изпълнители пред НДК - точно под носовете на европейските лидери, които пристигнаха в столицата за ключовата среща в рамките на българското европредседателство. Припомняме, че българските изпълнители внесоха и предложение в Народното събрание за квоти за българска музика. \r\n                    \r\n                    \r\n\"Квотите не са панацея. Трябва да се направи цял пакет от мерки, които много добре да поставят обществената функция на медиите\", коментира Велизар Соколов - Заки. \n\r\nНовото парче \"Песента на тишината\" е част от албума \"Безвремие\", който ще бъзе представен официално пред публика на 1 юни в София. Феновете на дует \"Авеню\" ще чуят и някои от най-емблематичните им парчета.", "date": "2018.05.23", "title": "Как звучи тишината и кога изпадаме в \"Безвремие\"?"}
{"url": "https://www.dnes.bg/notifikacii/2018/05/23/buntyt-na-rozite-kyde-e-korenyt-na-problema.377310", "text": "Основната част от протестиращите в момента розопроизводители нямат сключен договор с преработвателно предприятие, а голяма част от тях не са регистрирани като земеделски производители. Това каза Гергана Андреева, Асоциация на етерични масла, парфюмерия и козметика (БНАЕМПК), в ефира на\r\nСъбеседничката коментира протестите на розопроизводителите заради ниските изкупни цени на розовия цвят.\r\nНерегистрираните като земеделски производители нямат възможност да предоставят отчетни документи - фактури, приемно-предавателни протоколи за продукцията, която продават. Така в проблем за производителите на розово масло се превръща ощетоводяването на разходите, обясни Андреева.\r\"Тези производители на рози, които в момента стачкуват, са потърпевши, защото са жертва на прекупвачи. Спекуланти обикалят малките градини с мобилни изкупни пунктове, натискат цената на производителите\".\r\nПроизводителите, които имат дългосрочни отношения и сключени договори от години, работят по съвсем начин, подчерта Андреева. \"Те в продължение на цялата година биват обгрижвани от работодателите с авансови плащания, заплащане на торове, помощ по отношение на пръсканията, включително помощ по отглеждане на розовите масиви - кога и с какви препарати трябва да се третират, защото това е от изключителна важност за качеството на маслото, което ще се получи\".\r\n\"Ние всички сме в една лодка. Никой не може един без друг. Всички сме в процес на получаване на краен резултат, който трябва да даде хляб на всички\".\r\n", "date": "2018.05.23", "title": "Бунтът на розите! Къде е коренът на проблема?"}
{"url": "https://www.dnes.bg/temida/2018/05/23/zadyrjaha-turskiia-shofior-za-katastrofata-na-trakiia.377353", "text": "\n\r\nСофийска районна прокуратура задържа шофьора на товарния автомобил, станал причина за катастрофата на автомагистрала \"Тракия\" рано тази сутрин, съобщиха от Прокуратурата на Република България. \n\n\nПод ръководството и надзора на Софийска районна прокуратура е образувано и се води досъдебно производство за извършено престъпление по повод настъпило ПТП около 7.20 часа днес на АМ \"Тракия\", в района на 3-ти км., в пътното платно с посока София, между автобус на градския транспорт и товарен автомобил. \n\r\nВ хода на производството е установено, че виновен за катастрофата е водачът на товарния автомобил –Гьокхан Кахриман, турски гражданин, който е нарушил правилата за движение по пътищата, като по този начин по непредпазливост е причинил телесни повреди на 12 лица, 7 от които за момента за установени като средни. \r\n                    \r\n                    \r\nПредвид високата обществена опасност на деянието, наблюдаващият прокурор е постановил задържане на Кахриман за срок до 72 часа, след изтичането на които е разпоредено привеждането му в сградата на СРС – за разглеждане на искане за вземане спрямо него на мярка за неотклонение \"задържане под стража\". \n\r\nКакто е известно, при инцидента тази сутрин пострадаха 12 души, двама от които по-тежко. Те са настанени в болница \"Света Ана\" в столицата.", "date": "2018.05.23", "title": "Задържаха турския шофьор за катастрофата на \"Тракия\""}
{"url": "https://www.dnes.bg/rusia/2018/05/23/30-mai-deniat-v-koito-borisov-otiva-pri-putin.377340", "text": "Посещението на премиера ни Бойко Борисов в Русия ще се състои на 30 май, предаде ТАСС, като се позова на Юрий Ушаков, помощник на руския президент Владимир Путин.\n\n\n\r\n\"На 30 май очакваме работно посещение на премиера на България Бойко Борисов\", каза Ушаков пред журналисти.\r\nТази седмица визита в Русия направи българският президент Румен Радев, припомня ТАСС.\r\nГоворейки за международните контакти на Путин, Ушаков припомни, че на 5 юни руският президент ще е в Австрия, а в периода 8-10 юни ще бъде на държавно посещение в Китай и ще участва в срещата на високо равнище на Шанхайската организация за сътрудничество.\r\n ", "date": "2018.05.23", "title": "30 май, денят, в който Борисов отива при Путин"}
{"url": "https://www.dnes.bg/sofia/2018/05/23/ivancheva-potvyrdi-za-metlata-v-mladost-uvolnen-zam-kmet-naznachen-pr.377339", "text": "Кметицата на \"Младост\" Десислава Иванчева призна, че е уволнила един от зам.-кметовете си от ареста, арх. Румен Русев, и е назначила нов – PR-а си Петър Кърджилов.\r\nПо-рано спецпрокуратурата поиска отстраняването й след като се разбра, че тя подписва документи като кмет от ареста.\r\nИванчева потвърди сама за направените рокади, но отрече да е управлявала общината от ареста.\n\n\n\r\n\"Имам официално становище от Елен Герджиков, че имам право да освободя Владимир Клисуров или да не го освободя, както и че имам право да си освобождавам и назначавам зам.-кметовете. Това си е официално и легално\", каза тя, цитирана от БТА.\r\r\n                    \r\n                    Тя уточни, че Кърджилов е назначен за заместник-кмет на \"Младост\" по нейна заповед, на мястото на задържаната с нея Биляна Петрова.\r\n\"Не съм подписвала от ареста документи, свързани с инвестиции и строителство в община \"Младост\", каза още Иванчева.\r\nКметицата допълни, че тя е лицето, което ще си сформира екипа.\r\n\"Единствено и само за екипа. Всичко свързано, което има, че ужким ще вредя на служителите на администрацията, са глупости. Никога не сме разговаряли с хората от администрацията. Нямаме и шанс да разговаряме с тях\", допълни тя.\r\nВ момента Специализираният съд заседава по искането на спецпрокуратурата за освобождаването на Иванчева от поста й.", "date": "2018.05.23", "title": "Иванчева потвърди за метлата в \"Младост\": Уволнен зам.-кмет, назначен PR"}
{"url": "https://www.dnes.bg/sofia/2018/05/23/pytuvai-i-cheti-s-retro-tramvai-v-sofiia-na-24-mai.377325", "text": "Центърът за градска мобилност кани всички почитатели на старинния трамвай да се повозят с него из столицата утре, 24 май, по случай Деня на писмеността.\n\r\nЛюбимият на столичани и гостите на София ретро трамвай ще направи два курса под мотото на кампанията на ЦГМ \"Пътувай и чети\".\r\nОт компанията канят всички пътници да се качат в трамвая с книга в ръка и като знак за уважение към празника.\r\nВ ретро трамвая те ще намерят и флаери с информация за кампанията на ЦГМ и Младежки театър \"Николай Бинев\", която предоставя 50% намаление от цената на билет за спектаклите на всички, които имат дългосрочно заредени абонаменти карти за градски транспорт.\r\nОсвен това пътниците ще получат и разделител за книги, напомнящ ви, че четенето в градския транспорт може да се превърне пътуването в удоволствие.\r\r\n                    \r\n                    На 24 май ретро трамваят ще очаква пътниците си за поредната разходка из София в 16.00 и в 17.00 часа на пл. \"Възраждане\" с маршрут по бул. \"Ботев\", \"Витоша\", НДК до кв. \"Ив. Вазов\", допълва пресцентърът на ЦГМ.", "date": "2018.05.23", "title": "Пътувай и чети с ретро трамвай в София на 24 май "}
{"url": "https://www.dnes.bg/sofia/2018/05/23/ochakvano-specsydyt-osvobodi-ot-dlyjnost-desislava-ivancheva.377358", "text": "Спецсъдът освободи от длъжност задържаната с подкуп кметица на \"Младост\" Десислава Иванчева и нейната заместничка Биляна Петрова. Това стана факт след искане от прокуратурата. \n\n\nСпоред обвинението Иванчева е подписвала документи от ареста, като така е уволнила един от зам.-кметовете си от ареста, арх. Румен Русев, и е назначила нов – PR-а си Петър Кърджилов.\r\nСъдия Иво Хинов прие аргументите на прокуратурата, че въпреки че двете са задържани в ареста, те могат да повлияят на развитието на делото и на свидетели. Уволненият арх. Румен Русев е дал показания по делото, но не пред съдия и може да се откаже от тях. Според прокуратурата действията срещу Русев са оказване на натиск.\r\n                    \r\n                    \r\nПо време на заседанието Десислава Иванчева потвърди сама за направените рокади, но отрече да е управлявала общината от ареста. \"Имам официално становище от Елен Герджиков, че имам право да освободя Владимир Клисуров или да не го освободя, както и че имам право да си освобождавам и назначавам зам.-кметовете. Това си е официално и легално\", каза тя, цитирана от БТА.\r\nИванчева уточни още, че Кърджилов е назначен за заместник-кмет на \"Младост\" по нейна заповед, на мястото на задържаната с нея Биляна Петрова.\n\r\n\"Не съм подписвала от ареста документи, свързани с инвестиции и строителство в община \"Младост\", каза още обвинената кметица.\r\nЗащитниците на Иванчева и Петрова ще обжалват определението на съда.\r\n ", "date": "2018.05.23", "title": "Очаквано: Спецсъдът освободи от длъжност Десислава Иванчева"}
{"url": "https://www.dnes.bg/stranata/2018/05/23/kyde-e-osman-hikmet-osman-policiiata-go-tyrsi.377344", "text": "По молба на близките му полицията издирва Осман Хикмет Осман на 28 години от Шумен.\r\nТази сутрин мъжът е напуснал дома на своя дядо в село Хитрино и оттогава е в неизвестност. \r\nБил е облечен със тениска с къс ръкав в жълто-бял цвят, обут с черно долнище на анцуг, носил е сиви обувки.\r\nБил е облечен със тънко синьо яке, допълват от полицията. \r\nМъжът е среден на ръст, с кафяви очи, продълговато лице, къса права кестенява коса.", "date": "2018.05.23", "title": "Къде е Осман Хикмет Осман? Полицията го търси"}
{"url": "https://www.dnes.bg/notifikacii/2018/05/23/v-legloto-na-saddam-zlato-i-koprina-v-iahtata-mu-chakat-locmani.377316", "text": "\r\nОгромното легло в суперяхтата на Саддам Хюсеин е постлано, копринените пердета около него са дръпнати, а в съседство инкрустираната със злато баня и бръснарски стол чакат своя ползвател.\n\r\nИракският диктатор обаче никога не се е качвал на 82-метровата яхта \"Басра бриз\", построена за него през 1981 г., и на нейните удобства сега ще се радват лоцманите, които направляват навигацията към и от пристанището на Басра, главния град в Южен Ирак.\n\r\nЗаедно с други съкровища, оставени от Саддам, свален от власт през 2003 г. при оглавената от САЩ интервенция в Ирак и обесен три години по-късно за престъпления срещу човечеството, правителството, което го наследи, се опитва да намери приложение на кораба, пише Ройтерс.\r\nСлед като Ирак си го върна през 2010 г. след съдебна битка и три десетилетия одисея в чужбина, той повечето време е закотвен в Басра.\n\r\nОборудван с президентски апартамент, състоящ се от личните покои на Саддам, гостни и спални, както и от 17 по-малки стаи за гости, 18 каюти за екипажа и клиника, богато екипираният и украсен кораб беше обявен за продан за 30 милиона долара.\n\r\nПравителството не успя да намери купувач и през последните две години \"Басра бриз\" се използва от Университета на Басра, служейки на изследователи при пътуванията им за изучаване на морския живот.\n\r\n\"Президентската яхта е в много добро състояние. Двата й двигателя и генераторът работят\", каза Абдул Захра Абдул Махди Салех, нейният капитан и добави:\"Тя само има нужда от периодична поддръжка\".\n\r\nВластите обаче са решили сега да я закотвят за постоянно в южното пристанище, като хотел и място за отдих за лоцманите, много от които живеят в отдалечени градове.\n\r\n\"Пристанището се нуждае корабът да бъде обект, където лоцманите могат да почиват\", заяви говорителят на порт Басра Анмар ас Сафи.\n\r\nПостроена в датска корабостроителница, докато Ирак бе във война с Иран, яхтата била прехвърлена в Саудитска Арабия, по онова време съюзник на Саддам, за да бъде защитена от въздушни удари срещу Басра, разказват служители, позволили на Ройтерс ексклузивна обиколка на плавателния съд.\n\r\nКралството, което скъса със Саддам след иракското нахлуване в Кувейт през 1990 г., след това предало кораба на Йордания. По-нататъшната му съдба е неясна, докато Ирак не го откри във френското пристанище Ница, където съдът го иззе и го изпрати у дома.\n\r\nДокато \"Басра бриз\" оцеля в превратностите около падането и кончината на Саддам, корабът \"Ас Мансур\" от същата серия, на който иракският диктатор също не се е качвал, имаше различна съдба. Той бе потопен в канала Шат ал Араб, минаващ през Басра, след като бе поразен от американски самолети и разграбен в хаоса, последвал свалянето на Саддам.\n\r\nПрез 2003 г. Саддам бе заповядал кораба да напусне Ум Каср, най-голямото иракско пристанище след Басра, където беше закотвен, и да отиде в Басра, в неуспешен опит да го спаси от въздушните удари.\n\r\n\"Казах на капитана на яхтата, с ранг на комодор, да се отърве от военните униформи на екипажа, оръжията и мунициите, и да го представи за цивилен кораб, в случай че бъде задържан от американски военни кораби\", казва Али Хюсеин, лоцман, който е водил кораба тогава.\n\r\nЩо се отнася до \"Басра бриз\", музеят на Басра не се е отказал от надеждите да убеди пристанището да му позволи да закотви кораба до изложбените си зали в един от бившите дворци на Саддам с изглед към Шат ал Араб.\n\r\n\"Бъдещите поколения ще могат да видят как е живял диктаторът\", каза заместник-директорът на музея Джауад Абдул Кадим.\r\n/БТА/", "date": "2018.05.23", "title": "В леглото на Саддам: Злато и коприна в яхтата му чакат... лоцмани "}
{"url": "https://www.dnes.bg/obshtestvo/2018/05/23/hora-protest-kordoni-i-policeisko-ramo-za-podkrepa.377326", "text": "\n\r\nПолицай преведе незрящо момче с куче-водач през вчерашния протест срещу рестарта на АЕЦ \"Белене\".\r\nУниформеният помогна на младия мъж и кучето му да преминат през стотиците хора и кордоните от служители на реда.\r\nПолицаят разреши на младежа да се хване за рамото му и го преведе от сградата на президентството до района на БНБ, с което предизвика възхищение в колегите си и в хората наоколо, пише \"Булфото\".\r\n ", "date": "2018.05.23", "title": "Хора, протест, кордони... И полицейско рамо за подкрепа!"}
{"url": "https://www.dnes.bg/index/2018/05/23/vrednite-navici-vragovete-koito-si-syzdavame.377319", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсички ние имаме редица вредни навици, за които дори не подозираме. Трудно е да се справиш със зависимости като алкохол и цигари, но още по-трудно е да се бориш с навик, за чието съществуване не знаеш. \n\r\nЗа какви навици говорим и как можем да ги преодолеем, и кои са болестите на новия век, коментира в предаването \"Околосветско\" по  психотерапевтът Кристина Дойчинова.\r\nАко един навик е вреден, той в никакъв случай не бива да се подценява. Става въпрос за изградени практики на мислене, поведение и дори реакции към заобикалящата ни среда. \n\r\n\"Навиците могат да се образуват по различен начин. Може да са резултат от вътрешен дефицит, който се опитваме да запълним чрез нещо външно, например. Друг механизъм за изграждане на подобен навик е защитната реакция като поведение\", коментира експертът.\r\nКакто сме чували за всяко действие има противодействие, така че и в случая може да се борим с най-лошия си враг, пък дори това да сме самите ние.\n\r\n\"Първото нещо винаги е самонаблюдението. Трябва да помислим над това какво ни кара да се чувстваме зле, защо не ставаме с радост от леглото и какво искаме да променим в живота си. Трябва да се стремим към изграждане на градивни практики\", посъветва психотерапевтът. \n\r\nОказва се, че вредните навици влияят отрицателно не само на нас, но и на хората около нас и най-вече на децата, в които възпитаваме лоши практики, макар и несъзнателно.\n\r\nДойчинова казва, че възпитанието се случва чрез личния пример, не думите са тези, които възпитават. По-важно е какво правим.", "date": "2018.05.23", "title": "Вредните навици – враговете, които си създаваме"}
{"url": "https://www.dnes.bg/notifikacii/2018/05/23/napadenie-v-bolnica-tozi-pyt-i-s-shteti-vrati.377329", "text": "Пореден случай на агресия съм лекари. Този път поне нападателят е задържан за 24 часа.\n\n\n\r\nТой е буйствал и заплашвал лекарите в спешното отделение на болницата в Добрич. Адвокатът на лечебното заведение е завел иск за имуществени вреди и за наказателна отговорност за нападение над лекарски екип.\r\nОколо 21 часа във вторник мъж, придружаващ съпругата си в спешното отделение в Добрич, е настоявал тя да бъде прегледана веднага, блъскал е по стъклените врати на шоковата зала, след което ги е счупил.\r\nНа мястото на инцидента веднага е пристигнал заместник-директорът на болницата д-р Бисер Ботев, който заяви пред БНР,  че подобни случаи са ежедневие за лекарите в отделението.\r\n\"Държал се е агресивно, със заплахи към дежурните екипи. Той е разбил стъклото. Това е всекидневие. Просто този път е с материална щета\", призна д-р Ботев.", "date": "2018.05.23", "title": "Нападение в болница, този път и с щети – врати"}
{"url": "https://www.dnes.bg/akoshtete-vqrvaite/2018/05/23/shokoladovata-celuvka-megan-i-rasizma-edna-sgafila-reklama.377331", "text": "Германска компания се извини заради реклама, която на мнозина се стори расистка.\r\nКомпанията Super Dickmann's публикува в събота снимка, повлияна от темата на дена - сватбата на принц Хари с Меган Маркъл.\r\nЕдин от най-популярните продукти на Super Dcikmann's - Schokokuss (Шоколадова целувка) бе пременен в сватбена рокля, а в поста си компанията пише \"Какво чакате? Не ви ли се иска и вие да бъдете Меган днес\".\n\n\r\nИ Facebook потребителите не закъсняха и обвинииха компанията в расизъм, пише BBC.\r\nКомпанията по-късно изтри снимката, която вече беше споделена десетки пъти и се извини.\r\nГоворител на компанията заяви, че постът е бил \"глупав и смущаващ\".\r\r\n                    \r\n                    \"Много се извиняваме! Светът на \"Super Dickmann's е пъстър, разнообразен и далеч от расизма\", заявиха от компанията.\r\nШоколадовата целувка често е наричана \"negerkuss\" (целувката на тъмнокожия) от по-възрастното поколение в Германия.\r\nА това далеч не беше първото расистко \"провинение\" в Германия около произхода на Меган Маркъл.\r\nОбществената ZDF на няколко пъти по време на прякото излъчване на сватбата описа булката като \"екзотична\", а по-късно отбеляза, че госпъл хорът пеел \"красиво черно\".", "date": "2018.05.23", "title": "Шоколадовата целувка, Меган и расизма: Една сгафила реклама"}
{"url": "https://www.dnes.bg/politika/2018/05/23/borisov-uzrial-za-ideiata-za-izgrajdaneto-na-belene.377364", "text": "В АЕЦ \"Белене\" са вложени над 3,5 млрд. лв. и трябва да се вземат мерки, за да не се превърнат ядрените ректори в метал за скрап. Това каза премиерът Борисов преди заседанието на кабинета днес. Вяра Емилова, която е член на Изпълнителното бюро на БСП, обяви пред телевизия Bulgaria On Air, че се радва, че министър-председателят е \"узрял\" за идеята централата да се построи, защото страната ни се нуждае от нови енергийни мощности. \n\n\n\"Преди време Бойко Борисов каза, че това е един гьол, в който са налети изключително много пари\", припомни Емилова в студиото на \"Денят ON AIR\". Тя допълни, че БСП защитава идеята за построяването на атомната централа от години и обяви, че се надява всички да работят заедно, за да се осъществи идеята и АЕЦ \"Белене\" да бъде построена.\r\n                    \r\n                    \r\nДо края на месеца премиерът трябва да отиде до Русия, за да потърси подкрепа във възобновяването на проекта. Вяра Емилова беше категорична, че с посещението си в Москва и Сочи президентът Румен Радев е направил първата крачка, за да има отново диалог с Русия. По думите ѝ обаче, не е трябвало в България да научаваме за предстоящата визита на Борисов от Москва.\n\r\n\"В работното посещение, което проведе Румен Радев, той беше поканил и министри, които всъщност не се отзоваха\", допълни Емилова пред Bulgaria ON AIR.\n\r\nТя беше категорична, че по този начин показваме нестабилност и борба между институциите, която не е необходима на България в този момент. Вяра Емилова каза също, че президентът спазва предизборните си обещания и работи за размразяването на отношенията ни с Русия.\n\r\n\n\r\n ", "date": "2018.05.23", "title": "Борисов \"узрял\" за идеята за изграждането на \"Белене\""}
{"url": "https://www.dnes.bg/sofia/2018/05/23/vodata-v-sofiia-kristalna-kevr-go-tvyrdi.377323", "text": "И шефът на КЕВР Иван Иванов отрече думите на червения депутат Таско Ерменков, който предизвика сериозен скандал с твърдението си, че водата в София е отровена.\n\n\n\r\n\"Питейната вода в София е една от най-качествените не само в България, но и между столиците в Европейския съюз\", увери той.\r\nИванов допълни, че столичани не бива да имат абсолютно никакви притеснения по отношение на качеството на водата.\r\nСлед поста в социалните мрежи на Ерменков, който взриви обществото, председателят на регулатора е поискал незабавно от \"Софийска вода\" да информира комисията за резултатите от измерването на качеството на питейната вода за град София.\r\r\n                    \r\n                    В отговор Иванов е получил категорично изявление, че никъде няма какъвто и да било проблем с качеството на питейната вода в столицата, като в доказателство на това е получил от изпълнителния директор на дружеството Арно Валто данните от всичките над 50 измервателни контролни точки.\r\nОсвен това чрез сайта на \"Софийска вода\" всеки гражданин може на специална интерактивна карта да провери данните на всичките показатели, по които се определя качеството на питейната вода.\r\nИван Иванов категорично заяви, че човекът, който е подал на Таско Ерменков сведенията, че има проблем с качеството на питейната вода в София, е \"един злонамерен лъжец\" и не трябва на основа на слухове да бъде стресирано населението на София и на България.", "date": "2018.05.23", "title": "Водата в София – кристална! КЕВР го твърди"}
{"url": "https://www.dnes.bg/business/2018/05/23/istinata-v-biznesa-si-uspeshen-kogato-te-tyrsiat.377320", "text": "Правилото в бизнеса е, че си успешен, когато те търсят. Това каза Анатолий Жиянски, управляващ директор на доставчика на охранителни системи \"РАК\" ООД, е ефира на \r\nАнатолий Жиянски има 11-годишен опит като директор „Следпродажбено обслужване“ за марките \"FIAT\",\" Alfa Romeo\", \"Lancia\" и \"FIAT-LCV\". Бил е и маркетинг мениджър „След продажбено обслужване“ и „Специални проекти“ за \"Toyota\". Той е магистър-инженер „Електроника и автоматика“ и магистър по икономика.\r\r\n                    \r\n                    \"Има едно правило – ти си успешен, когато те търсят. Когато един човек работи добре, когато клиентите го търсят, когато се интересуват, когато му имат доверие, тогава можем да кажем, че той е успешен. Цифрите са нещо, което днес го има, утре се променят. Ние работим с други бизнеси. Това означава, че експерт продава на експерт. Те трябва просто да бъдат едно цяло“.\r\nКлиентите на „РАК“ ООД са фирмите, които инсталират и интегрират, създават решения за сигурност, видеонаблюдение, пожароизвестяване по сградите на инвеститорите в страната.\r\n„Това могат да бъдат хотели, бизнес-центрове, малки магазини, заводи, фабрики и логистични бази. Те идват при нас и търсят поне два варианта, защото инвеститорът вече много сериозно гледа на системите, които му дават безопасност и сигурност в неговите обекти“.\r\nОсновният доставчик, с който работят от „РАК“ ООД, е „Dahua”. Нейни са и системите, които заемат най-висок дял в продажбите на фирмата:\r\n„Те са за видеонаблюдение, което се развива много агресивно като продажби на българския пазар през последните 7-8 години. Факт е, че България има нужда от все повече превенции и безопасност. Системите за видеонаблюдение дават плодове на ежедневна база, когато са направени качествено“.\r\nВ България системите за видеонаблюдение имат огромен пазарен дял, добави Жиянски.\r\nТой коментира какво влияние ще окаже върху дейността на бизнеса му влизането в сила на GDPR.\r\n„Регулацията за защита на личните данни от една страна ще изостри вниманието на собствениците, които притежават такива системи наистина да го правят отговорно, да погледнат на създаването на една система за видеонаблюдение, например хотел, като на такава, която трябва да създава превенция и безопасност. От друга страна на фирмите, които са системни интегратори и създават тези системи, а впоследствие ги поодържат. Тъй като след като ги изградят и предадат на собственика те са просто оператори и нямат никакви задължения. GDPR ще даде възможност на интеграторите много по-сериозно и добре да защитават своята система. Факт е, че няма нито една система, която да е еднаква с другата. Интеграторите ще започнат да работят много по-спокойно, тъй като правилата са, за да служат на хората. Когато човек си върши работата професионално и спазва правилата, всичко си отива на мястото. Югоизточна Европа е известна с това, че знае два начина да се случват нещата. Сега вече начинът ще бъде само един – професионален. Това означава, че и трудът на тези хора ще бъде оценен, те минават на следващо ниво като системни интегратори и като професионалисти в сферата, в която работят. Така че това е много полезно за всички – ще дисциплинира потребителя и този, който е изграждал системата, ще получи заслужения си професионален статус“.\r\nКакво е „умен“ град, близо ли са българските градове до превръщането си в такива, както и колко време е необходимо да се създаде сплотен екип от професионалисти? \r\nПовече вижте на ", "date": "2018.05.23", "title": "Истината: В бизнеса си успешен, когато те търсят!"}
{"url": "https://www.dnes.bg/sofia/2018/05/23/chasti-ot-sofiia-ostavat-bez-voda-na-25-mai.377305", "text": "На 25 май 2018 г. (петък), във връзка с подмяна на спирателни кранове на ул. „Граф Игнатиев“ Център, се налага спиране на водоподаването от 09:00 до 19:00 часа на клиентите на „Софийска вода”, живеещи в района на:\r\nул. „Граф Игнатиев“ от ул. „Алабин“ до ул. „Солунска“\r\nул. „Ангел Кънчев“ от ул. „Иван Денкоглу“ до ул. „Солунска“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: площад „Гарибалди“.\n\r\nНа 25 май 2018 г. (петък), във връзка с изграждане на сградно водопроводно отклонение на ул. „Отец Паисий“ Център, се налага спиране на водоподаването от 10:00 до 18:00 часа на клиентите на „Софийска вода”, живеещи в района на:\r\nул. „Отец Паисий“ от ул. „Пиротска“ до ул. „Цар Симеон“.\r\n                    \r\n                    \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Отец Паисий“ ъгъла с ул. „Цар Симеон“.\n\r\nНа 25 май 2018 г. (петък), във връзка с изграждане на сградно водопроводно отклонение на ул. „Овче поле“ Център, се налага спиране на водоподаването от 10:00 до 18:00 часа на клиентите на „Софийска вода”, живеещи в района на:\r\nул. „Овче поле“ от бул. „Тодор Александров“ до бул. „Александър Стамболийски“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Средна гора“ ъгъла с бул. „Тодор Александров“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.05.23", "title": "Части от София остават без вода на 25 май "}
{"url": "https://www.dnes.bg/sofia/2018/05/23/ivancheva-podpisva-maika-i-vnasia-zam-kmetyt-rusev-da-se-uvolni.377304", "text": "Кметицата на \"Младост\" Десислава Иванчева е подписала от ареста уволнението на единия си заместник – арх. Румен Русев. Майка й, Любка Иванчева, го е взела и внесла в деловодството на общината. Това е станало на 21 май, малко преди 18 часа, съобщи \"Труд\".\r\nКакто Dnes.bg писа по-рано спецпрокуратурата поиска от Специализирания наказателен съд да освободи Иванчева от поста. Причината, която обявиха от обвинението, бе че кметицата е подписвала документи в ареста и ги е предавала на хора с разрешен достъп до нея. \n\n\n\r\n\"Не знам за какво уволнение говорите. Появи се някаква заповед на хвърчащ лист, подписана от Десислава Иванчева, но тя не може да ме освободи\", коментира заместник-кметът Русев.\r\r\n                    \r\n                    Той обясни, че веднага е попитал Столична община какво да прави, а оттам му отговорили, че той не може да бъде махнат от длъжност от Десислава Иванчева, защото тя е в ареста и по последни данни е в платен годишен отпуск.\r\n\"Тя вече с нищо не може да ме изненада\", коментира само Русев.\r\nСпоред \"Труд\" пиарът на района Петър Кърджилов миналата седмица е внесъл искане да бъде назначен за заместник-кмет. От ареста, чрез майка си Любка, Иванчева резюлирала с \"Да\" молбата.\r\nКогато отишъл в отдел \"Човешки ресурси\" с листа, с който назначението му е одобрено, на Кърджилов било обяснено, че няма как по закон да стане зам.-кмет, защото титулярката е в отпуск и е зад решетките.\r\nВъпросът кой замества Иванчева докато е в ареста е сред най-спорните в момента. В края на април столичните общинари определиха за и.д кмет зам.-кметът Владимир Клисуров. Той обаче обяви, че напуска няколко дни по-късно, защото не иска да си цапа ръцете. Оказа се обаче, че няма как да напусне, защото само Иванчева може да го освободи, а тя е в ареста.\r\nЗатова Клисуров излезе в отпуск, а после в болничен и остави да го замества другият заместник, арх. Русев. ", "date": "2018.05.23", "title": "Иванчева подписва, майка й внася: Зам.-кметът Русев да се уволни!"}
{"url": "https://www.dnes.bg/health/2018/05/23/e252-nai-stariiat-konservant-v-hranitelnata-industriia.377297", "text": "Всички Е-та върху етикета на храните, чийто цифров код започва с първа цифра 2, се ползват като консерванти. Тези от тях, чието цифрово изражение е в интервала 240-259, са от групата на т.нар. нитрати. С кода Е252 в хранителната индустрия се означава калиевият нитрат. Той е може би най-старият консервант, ползван за стерилизирането на храни и предпазването им от развитие на бактерии върху тях. Днес Е252 може да се открие върху етикетите на сирена и месни продукти – пушени или варени меса, колбаси и др. Освен бактерицидно и консервиращо действие калиевият нитрат спомага и за запазване на естествения цвят на тези хранителни продукти за по-дълго време. \r\nКалиевият нитрат (Е252) е одобрен за ползване като добавка в хранителната индустрия в рамките на Европейския съюз, в САЩ и в Австралия. Въпреки това за безопасността му по отношение на човешкото здраве в дългосрочен аспект все още се водят спорове.\r\n \r\nНяма данни нитратите като самостоятелна група да предизвикват нежелани и опасни реакции в организма след консумация. Те се изнасят бързо с урината и не престояват дълго в тялото. Опасността при тях идва от възможността, попадайки в тялото, под влияние на определени условия да се трансформират в нитрити. Установено е, че ензимни комплекси в слюнката и стомашното съдържимо може да преобразуват нитратната група в нитритна. Допълнителен риск носи сравнително високата температура на вътрешната среда на организма, която улеснява протичането на тази реакция. Полученият калиев нитрит може да отключи редица опасни процеси и взаимодействия в тялото.\r\n \r\n", "date": "2018.05.23", "title": "Е252 - най-старият консервант в хранителната индустрия"}
{"url": "https://www.dnes.bg/notifikacii/2018/05/23/hvanaha-28-godishen-s-3-36-s-motociklet-bez-tabeli.377289", "text": "Полицията задържа добре почерпен 28-годишен без книжка да кара  мотоциклет в монтанско село, съобщиха от МВР.\r\nМъжът е засечен вчера, около 15:10 часа, на кръстовище в село Замфирово. Служители от РУ - Берковица спират за проверка мотоциклет \"Ямаха ХTZ\", който бил без регистрационни табели.\r\nПри направената справка е установено, че водачът е неправоспособен, изпробван е за употреба на алкохол, при което уредът е отчел 3.36 промила алкохол в издишания от него въздух.\r\nИзвършен е оглед и е образувано досъдебно производство.", "date": "2018.05.23", "title": "Хванаха 28-годишен, с 3.36‰, с мотоциклет без табели"}
{"url": "https://www.dnes.bg/crime/2018/05/23/zakopchaha-chujdenec-opital-se-da-iznese-nad-700-starinni-moneti.377302", "text": "\nРегионалният исторически музей във Варна получи от Митниците повече от 700 монети, които са хванати при опит да бъдат изнесени зад граница, съобщи директорът на музея д-р Игор Лазаренко.\r\nМонетите, които са от различни исторически епохи - елинистическа, римска, ранновизантийска и др., са намерени у чуждестранен гражданин, който не ги декларирал. Това е най-големият опит за трафик на подобни ценности през последните 20 г., съобщи .\r\n\"По нашите стандарти става въпрос за огромна ценност – 709 монети – от еленистичната епоха, от Рим и Византия, 2 уникални монети на Цар Иван Александър и от 3-ото българско царство. По данни на световните организации това е бизнес, който е съизмерим с продажбата на наркотици. Чуждестранният гражданин е заловен след проверка на Летище Варна и със заповед на министъра на финансите имам удоволствието да предам монетите на ръководството Регионалния исторически музей – Варна“, заяви Светлан Савов, началник на Митница Варна.\r\r\n                    \r\n                    Той допълни, че чужденецът е декларирал безценната колекция като  съвременни юбилейни монети. Проверяващите обаче се усъмнили най-вече в  количеството и багажът му бил проверен щателно. Така монетите били  открити и конфискувани.\r\n\"За съжаление в страната има доста иманяри, защото това е бърза и доходна печалба. Не мога да говоря за подробности, но Агенция Митници дотук перфектно си е изпълнила задачата“, добави той и изтъкна, че ведомството винаги е използвало експерти от музея за оценка на подобни находки.\r\n\"Според мен намереното е безценно. Имахме и друг голям случай, но не с монети, а с изделия от глина – керамика“, разкри още Савов.\r\nИгор Лазаренко конкретизира, че тогава артефактите са били от римска епоха.\r\n„Толкова монети са събирани дълго време. Става въпрос за 5 – 6 епохи, не мога да твърдя кои са обектите. Макар и да са стандартни монети сред нумизматите, състоянието им е отлично. При разкопки такива монети ги намираме в лошо състояние. На територията на Варна – един град, повреден от съвременното строителство няма такива находки“, обясни и д-р Лазаренко.\r\nРимските монети на Одесос допълват тематична колекция, която се събира още от времето на братя Шкорпил и е приоритетно за РИМ – Варна.\r\nСпоред историка е възможно монетите да са намерени във Варна, но елинистическите монети са част от други региони – характерно за Западна България.", "date": "2018.05.23", "title": "Закопчаха чужденец, опитал се да изнесе над 700 старинни монети"}
{"url": "https://www.dnes.bg/technology/2018/05/23/zukyrbyrg-syjaliavam-za-iztichaneto-na-dannite.377314", "text": "Марк Зукърбърг каза, че съжалява за изтичането на личните данни на европейските потребители на изслушването си пред европейските депутати в Брюксел. Информация от там предаде Николай Кръстев в пряко включване от Брюксел по \r\nПредседателят на ЕП Антонио Таяни призова Марк Зукърбърг да уважава европейските институции и техните представители, когато му бъдат задавани въпроси.\r\nЗукърбърг определи европейците като важни партньори на международната общност.\r\n„Технологиите трябва да ни свързват още повече. Ще разследваме всички фалшиви профили, които са създадени поради финансови, а не политически мотиви“, категоричен беше той.\r\r\n                    \r\n                    Трябва промяна в рекламата и тя трябва да бъде направена още по-открита, така че да не създава напрежение сред потребителите на Facebook, подчерта CEO на социалната платформа.\r\nТук изслушването ще бъде по-кратко, отколкото в САЩ, и ще трае около час. Поне засега няма напрежение, предаде пратеникът в Брюксел на Bloomberg TV Bulgaria Николай Кръстев.\r\n", "date": "2018.05.23", "title": "Зукърбърг: Съжалявам за изтичането на данните!"}
{"url": "https://www.dnes.bg/obshtestvo/2018/05/23/ot-ns-za-24-mai-za-obrazovanieto-pismenostta.377307", "text": "С декларации за 24 май, поздравления и благодарности депутатите отбелязаха деня на българската просвета и славянската писменост. От трибуната на Народното събрание всички парламентарни групи говориха за образование и наука и припомниха историята на създаването на българската писменост.\n\r\nОт ГЕРБ напомниха, че 24 май е денят, в който благодарим и се покланяме пред делото на учителите ни, на многобройните просветители и културни деятели.\n\r\n\"Защото знаем, че само хора с духовна сила могат да разпространяват знанието, което \"възкресява народния гений\", каза Милена Дамянова в декларация от името на ПГ на ГЕРБ.\n\r\nТя напомни и че образованието е основен приоритет в програмата на правителството.\r\n                    \r\n                    \r\n\"Наша първостепенна грижа са учителите, защото без тях знанието не може да се разпространява. Чухме родителите, учениците, учените, бизнеса, работодателите, синдикатите какви трябва да са децата на нашето бъдеще и започна промяната на модели и методи на преподаване и обучение за поколенията, които са твърде различни\", продължи Дамянова.\n\r\nТя настоя обаче, че ГЕРБ не приема партийните заигравки на тема образование и обвини опозицията в популистки атаки, които само всяват смут и хаос.\n\r\nТома Томов в декларация от името на БСП припомни историята на създаването на българската писменост и книжовност.\n\r\n\"Нашите светци и покровители са от първите, тяхното слово е нашето начало. Заради тях сме още тук и ще бъдем. Утре ще е най-хубавият ден на годината!\", каза той.\n\r\n\"Това е ден, в който истински се гордеем, защото сме дали нещо на света. Имаме си своя азбука и сме писмен народ. Това е светъл ден, който има невероятната естествена сила да обединява всичките ни, затова е безценен\", каза в декларация от името на парламентарната група и Ерол Мехмед.\n\r\n\"От ДПС пожелаваме на 24 май съзнанието ви да е в уютна удовлетвореност, защото празникът е истниски, радостта е истинска и не избледнява. В такива дни животът не е война за власт, а знание, етика и смисъл\", заключи той.\n\r\nПроф. Станислав Станилов от \"Обединени патриоти\" пък припомни заслугите на държавниците ни от Първото и Второто българско царство, които са защитавали българската писменост и книжовност.\n\r\n\"Нашата книжовност, нашият книжовен език е проникнал в Русия, Румъния, Сърбия. Цялата тази книжовност, наричана дълго църковнославянски език, това е старобългарският език. Украинският и руският език са преки наследници на старобългарския книжовен език\", коментира Станилов.\n\r\nОт \"Воля\" пък заявиха, че утрешният ден е празник и на европейските ценности и общото европейско бъдеще.\n\r\n\"За да бъде държавата успешна, трябва науката, образованието и културата да бъдат основен приоритет. Трябва да се обединим около опазването на духовното и културното богатство и израстването на нашата родина,\" заключи Елена Аксиева.", "date": "2018.05.23", "title": "От НС за 24 май: За образованието, писмеността..."}
{"url": "https://www.dnes.bg/business/2018/05/23/bez-atomna-energiia-v-bylgariia-troino-po-skyp-tok.377308", "text": "Най-изгодният вариант е България да стане собственик на бъдещата АЕЦ \"Белене\". Нашите деца ще плащат за АЕЦ \"Белене\", казват протестиращите срещу проекта. Ние, като потребители, така или иначе ще плащаме за тока, който използваме. Въпросът е какъв ток ще ни се дава. Това каза Станислав Георгиев, изп. секретар на \"Булатом\", в ефира на . Гостът коментира рестартът на проекта \"Белене\". Вчера протестиращи излязоха против опита на правителството да бъде възобновен проектът за изграждане на АЕЦ \"Белене\".\r\r\n                    \r\n                    \"Живеем вече в нови условия. В България вече работи енергийната борса. Ясно е, че бъдещето на енергетиката е, че който произвежда добре и на приемливи цени, той ще продава. Ние, като крайни потребители, така или иначе ще си плащаме тока. Енергийната борса е гаранция, че на нас ще ни се предлага продукт, който е на най-приемливи цени\".\r\nОбръщаме се към реалността, която е в момента. Ако не е АЕЦ \"Козлодуй\", с неговото евтино производство, след 30 години на експлоатация, след удължаване на периода на експлоатация, това е балансьорът, който ни дава възможност да плащаме далеч по-ниска цена за киловат час, отколкото в Европа. В момента най-високите цени в България са около 8 евроцента, а в Европа плащат между 20 и 30 евроцента. Това е реалността в момента и тя е благодарение на съществуването на АЕЦ \"Козлодуй\". Той е балансьорът в нашата система, подчерта събеседникът.\r\n\"Решенията в ядрената енергетика винаги са били политически. (...) Какъв ще бъде начинът за изпълнение на проекта \"Белене\"? Това зависи от начина, по който ще изпълни решението на парламента енергийният министър, а то е до края на юни месец да се даде пътната карта, която ще даде вариантите, по които може да се продължи проектът\".\r\nНай-изгодният вариант е България да стане не само участник, но и собственик на бъдещата електроцентрала, каза Георгиев. \"През последните повече от 20 години преход България получи много финансова помощ от Европа. Но ако погледнем къде отидоха тези пари, ще видим, че те отидоха в строителство на пътища, водоснабдителни системи, благоустрояване и т.н. Това въобще не е лошо, но не мога да си спомня случай, в който те да са отишли за създаване на фабрика, която дава работни места, добавя стойност и дава ръст на икономиката. Такова нещо няма. В момента се предлага един проект, той е много дългосрочен и има особености, но този проект гарантира възвращаемост, не само едно към едно, но и едно към десет, а и повече\".\r\n\"Ако се осъществи проектът \"Белене\" такъв, какъвто бе през 2012, това не е само руски проект. 40% от технологията на централата беше с участието на западни изпълнители\".\r\nКакъв трябва да бъде икономическият модел за реализиране на проекта АЕЦ \"Белене\"? Как трябва да се отговори на упреците, че с осъществяването на проекта \"Белене\" засилваме своята енергийна зависимост от Русия? Бързо или бавно се случват нещата около проекта \"Белене\"?\r\n", "date": "2018.05.23", "title": "Без атомна енергия в България – тройно по-скъп ток"}
{"url": "https://www.dnes.bg/mish-mash/2018/05/23/mrachna-prognoza-stavame-vse-po-debeli-i-po-bolni.377298", "text": "Близо една четвърт от населението на планетата ще е затлъстяло през 2045 г., предупредиха учени, цитирани от Франс прес. Заключенията им бяха представени на Европейския конгрес за затлъстяването във Виена.\n\r\nСветовната здравна организация (СЗО) смята, че около 13% от възрастните хора - 11% от мъжете и 15% от жените, са били засегнати от затлъстяване през 2016 г.\n\r\nСпоред прогнози на датски и британски учени, това процентно съотношение ще нарасне до 22 на сто през 2045 г.\r\n\"Тази тенденция може да бъде обърната в обратна посока, но за това е нужна политическа воля\", казва д-р Алън Моузес, който работи за датската компания \"Ново нордиск\" - най-големия производител на инсулин в света.\r\r\n                    \r\n                    Прогнозите са различни за отделните страни. Ако тенденцията се запази, над 55% от населението на САЩ ще е затлъстяло през 2045 г., при 39% през 2017 г. Според авторите на изследването, към здравословния проблем с килограмите се прибавят още Диабет тип 2, който ще обхване 12% от глобалното население през 2045 г., при 9 на сто през 2017 г.\r\nЗатлъстяването е бич за общественото здравеопазване в целия свят. Според резултатите от миналогодишно американско изследване, процентното съотношение на затлъстелите хора в света непрестанно се увеличава от 1980 г., като се е удвоило в 73 страни. В резултат се е увеличила смъртността вследствие на сърдечносъдови болести, диабет и някои видове рак.\n\r\nНаднорменото тегло и затлъстяването са свързани с храненето и начина на живот. СЗО препоръчва да се ограничи приемът на липиди и захари и да се извършват редовни физически упражнения.\n\r\n\"За да може случаите на диабет да обхващат около 10% от глобалното население през 2045 г., ще трябва нивото на затлъстяване сред населението да бъде сведено също до 10%\", отбелязаха авторите на изследването, цитирани от БТА.", "date": "2018.05.23", "title": "Мрачна прогноза: Ставаме все по-дебели и по-болни!"}
{"url": "https://www.dnes.bg/business/2018/05/23/stara-zagora-biznes-imotite-sa-v-tochkata-na-zamryzvane.377311", "text": "Средна цена на имотите в Стара Загора - около 550 евро/кв.м. През последните няколко години определено има бум на строителството в Стара Загора, като сделките обикновено се извършват на етап „зелено“. От четири години има постоянна динамика на пазара на недвижими имоти, както в цялата страна, така и в Стара Загора. Това коментира Красимира Димитрова в ефира на \r\nФакторите, които определят динамиката на пазара са ръстът на БВП, повишаването на доходите на населението, ниската безработица, ниските лихвени равнища по ипотечните кредити, близката до 0 доходност от депозитите, растящият поток от хора, които се местят в Стара Загора от по-малки селища, сигурността на хората в техните доходи и работни места, поясни още брокерът.\r\r\n                    \r\n                    „Средната цена на имотите в Стара Загора е малко под 550 евро на кв.м. Откакто съществува свободният пазар на недвижими имоти, най-търсена е северната градска част на града, но като основни квартали се предпочитат западните. Наемателите предпочитат градската част. При нас има интерес от студенти, след като беше въведено чуждоезиковото обучение в Тракийски университет“, допълни Димитрова.\r\nПазарът на бизнес имоти в града е „точка на замръзване“, както за индустриални, така и за търговски имоти, като броят на тези сделки е наистина незначителен. За разлика от тези имоти, голям интерес има към закупуването и наемането на гаражи и паркоместа, сподели Красимира Димитрова.\r\nПовече от коментара вижте на", "date": "2018.05.23", "title": "Стара Загора – бизнес имотите са в точката на замръзване"}
{"url": "https://www.dnes.bg/notifikacii/2018/05/23/iran-se-sopna-niama-da-iska-razreshenie-za-oryjiiata-si.377290", "text": "Началникът на генералния щаб на иранските въоръжени сили отхвърли днес призивите на Вашингтон към Техеран да намали влиянието си в Близкия изток, предаде Ройтерс.\n\r\nГенерал-майор Мохамад Багери каза, че Иран няма да иска позволение от която и да било страна, за да развива отбранителните си способности.\n\r\n\"Иранските въоръжени сили сега са, благодарение на Бог, по-добре подготвени от когато и да било и няма да чакат разрешение или одобрение от която и да било сила, за да развият отбранителните си способности\", заяви Багери, цитиран от държавната информационна агенция ИРНА.\n\n\r\nНачалникът на иранския генерален щаб нарече американските ръководители \"вероломни, жестоки, престъпни, изолирани, гневни, корумпирани и платени от ционисткия режим\". САЩ нямат куража да влязат във военна конфронтация с Иран, увери той.\r\nСъщевременно иранският външен министър Мохамад Джавад Зариф каза, че изявленията на американския държавен секретар Майк Помпео за Иран са \"неверни\" и се основават на \"стари илюзии\", предаде Ройтерс, цитирана от БТА.\n\r\nВашингтон стана заложник на лобистки групи, увери той в интервю за иранската държавна телевизия.\n\r\nПреди два дни Помпео каза, че САЩ ще наложат санкции на Иран, ако той не намали регионалното и военното си влияние. Американският държавен секретар обвини Техеран, че подкрепя въоръжени групи в страни като Сирия, Ливан и Йемен, припомня Ройтерс.\n\r\nЗариф каза днес, че Помпейо е повторил стари обвинения срещу Иран, \"само че с по-силен и по-циничен тон\".\n\r\n\"(Държавният секретар) и други представители (на американските власти) са в плен на стари илюзии. Те са заложници на корумпирани групи за натиск\", заяви Зариф.\r\n/БТА/", "date": "2018.05.23", "title": "Иран се сопна: Няма да иска разрешение за оръжията си!"}
{"url": "https://www.dnes.bg/temida/2018/05/23/komandosyt-ubil-chengeto-s-noj-se-razkaia-v-syda-no.377306", "text": "Младши сержант Ангел Желязков от 68 бpигада Специални сили влезе в съда, след като е в ареста от неделя за умишлено убийство на полицая Добpомиp Лазаpов. \n\r\nВоенният пробол полицая след разправия заради Люба Алексова - дознателка в РУ Карлово. От болницата \"Св Георги\", където беше настанен 45-годишния Лазаров, по-късно съобщиха, че е починал.\r\nДнес се очаква Пловдивският военен съд, който се ангажира със случая, да обяви решението за командоса.\r\nАдвокатът на подсъдимия Красимир Елдъров обяви в съдебната зала, че полицаят Лазаров не за първи път се заканвал на командоса Желязков.\r\nЕдна от заканите била: \"Педерастче малко, ще те убия!\".\r\nТой добави, че в неделя вечерта също е имало обаждания от страна на полицая до командоса, в които той му е казал, че ще дойде да се разберат.\n\n\r\r\n                    \r\n                    \"Недей идвай, не желая да имаме конфликти\", отвърнал Желязков. В крайна сметка обаче в 23:30 часа в неделя полицаят отишъл пред блока му на бул. \"Александър Стамболийски\" в Пловдив.\r\n\"Той се е подготвял да го нападне, защо иначе е бил толкова път от Сопот до Пловдив\", попита адвокат Елдъров.\r\nПо думите му командосът е извадил нож, за да защити не само своя живот, но и този на дознателката Люба Алексова, която до този момент е била с него.\r\nЗащитникът посочи, че след като е намушкан полицая, командосът му е оказал помощ, съдействал е да бъде качен в линейката.\r\n\"Какво направи, бе човек?\" - били думите на полицая. Командосът му отвърнал: \"Нали ти казах да не идваш, опропасти ми живота\".\r\nАдвокат Елдъров попита в залата и защо разследващите не дават информация къде е оръжието на полицая. Той изказа съмнение, че служителят на реда не е отишъл пред блока на военния невъоръжен.\n\r\nОт своя страна прокурорът Ангел Узунов посочи, че във фаталната нощ командосът е носил в себе си два ножа. Единият е бил джобен, сгъваем, с надпис \"Гербер\" и сувенирен.\r\nС втория нож е пробол съперника си. Обвинителят подчерта, че до момента има само едно категорично доказателство за отправена закана за убийство от страна на полицая към военния. \"Това е станало на 17 или 18 май, а не в деня на инцидента\", уточни прокурорът, цитиран от \"\".\r\nСамият командос се разкая пред военния съд: \"Не съм имал намерение за конфронтация. Всячески се опитах да избегна конфликта, но не успях. Защитавах се. Действах при самозащита. Моля за по-лека мярка за неотклонение. Съжалявам за случилото се\", заяви  Ангел Желязков.\r\nОчаква се Пловдивският военен съд да обяви решението в 15:30 часа днес.", "date": "2018.05.23", "title": "Командосът, убил ченгето с нож, се разкая в съда, но..."}
{"url": "https://www.dnes.bg/politika/2018/05/23/bylgariia-60-te-kogato-v-bylgariia-imashe-iadreni-oryjiia-syvetski.377309", "text": "Във Варшавския договор България харчи в пъти повече за военни цели, отколкото днес. Изследване на проф. А. Улунян от Руската академия на науките разглежда някои аспекти на военното подчинение, под което СССР поставя НРБ.\n\r\nКомунистическа България в продължение на почти половин век остава единственият напълно лоялен балкански съюзник на Москва и на Варшавския договор. Тодор Живков и предшествениците му водят политика на съвършена вярност, която превръща НРБ в ядрен заложник на Москва и в участник в окупацията на Чехословакия. \n\r\nТова са само част от основните изводи в обширната монография „Балканският „щит на социализма“\" на професор Арутюн Улунян от Института по история при Руската академия на науките, която е посветена на мястото на балканските комунистически диктатури във военните планове на Кремъл през втората половина на миналия век, пише .\r\n                    \r\n                    \r\n\n\r\nАнализите от разсекретените досега архиви на ЦРУ и на други западни центрове твърдят, че от гледна точка на военните стратези България и Албания са били най-незначителните и незаслужаващи внимание съветски сателити през 50-те години на миналия век. \n\r\nТези възгледи се променят коренно в края на десетилетието, когато Хрушчов се съгласява да изтегли Съветската армия от окупираната през Втората световна война Румъния, пише проф. Улунян. \n\r\nКакто е известно, наследникът на Сталин не успява да върне в съветската орбита Титова Югославия и съюзилата се с маоистки Китай Албания. А шефът на Румънската компартия Георге Георгиу-Деж постепенно налага запазването на националния суверенитет като основен принцип в отношенията си със СССР и с Варшавския договор. Нещо повече, Деж прави демонстративни стъпки към сближаване с Тито, заклеймен още от Сталин като „предател на социализма“. Макар Румъния формално да остава членка на Варшавския договор, съвместните военни начинания със съветската и останалите „братски“ армии са сведени до минимум. При всяко преминаване на части от тези армии за участие в учения в СССР или в НРБ се изисква специално разрешение на Букурещ. Румъния категорично отказва да участва в смазването на Пражката пролет в Чехословакия през 1968 г. Николае  Чаушеску, който наследява Георге-Георгиу Деж, остро критикува Кремъл заради чехословашката авантюра, участие в която взема и трихиляден окупационен корпус от НРБ.\n\r\n\n\r\n\"Априлският пленум на румънската компартия от 1964 г. дава ясен знак за дистанцирането на Румъния от Москва по проблемите на военната и икономическата политика на съветския лагер\", обяснява и шефът на Държавна агенция „Архиви“ Михаил Груев. \n\r\nТака НРБ на практика се оказва географски изолирана от Варшавския договор, което пък дава възможност на Живков и обкръжението му да укрепят властта си в смутните времена на Хрушчов и ранния Брежнев. В този и в по-късните периоди София продължава да демонстрира пълна вярност и непоколебима лоялност към Москва, като в отплата получава крайно нужните ѝ кредити и „безвъзмездна“ помощ. \n\r\nРолята на НРБ като единствен сигурен съюзник на южния фланг на Варшавския договор носи на страната много предимства, включително и придобитите 250 лиценза за производство на съветско оръжие и боеприпаси в български заводи. Но в същото време нарастват и заплахите за сигурността на страната, смята проф. Улунян.\n\r\nМихаил Груев посочва, че като съветски сателит по онова България постоянно е била първостепенна цел в плановете на САЩ и НАТО за нанасяне на военни удари в случай на широкомащабна съветска агресия срещу Запада. Груев цитира изследване на историка Марк Креймър от Харвардския университет, според когото през 1950-1951 г. Сталин обмисля военна интервенция срещу Югославия от териториите на България, Румъния, Албания и Унгария. Войната в Корея обаче възпрепятства този замисъл.\r\nСъдейки по наскоро разкрити документи на ЦРУ, ядрен конфликт между двата лагера става много вероятен още в началото на 50-те години. „До 1957 г. 80 % от разузнавателната информация за НРБ е била свързана с метеорологични прогнози. А това е явен признак за планове, свързани с военновъздушни операции – друго обяснение за метеорологичните справки просто няма“, посочва Груев.\r\nВъпреки че официално на територията на НРБ няма съветски военни бази, в информациите на западните разузнавателни централи се посочва, че в страната постоянно присъстват около 2000 съветски военнослужещи и около 1000 сътрудници на съветските тайни служби, пише в своето изследване за Балканския „щит на социализма“ проф. Улунян.\r\n\r\nВ навечерието на Карибската криза през есента на 1962 г., след като САЩ разкриват съветските ядрени ракети в Куба, съветското военно присъствие в България бързо прераства в заплаха за страната.\r\n„През лятото на 1962 г. край Карлово и Ямбол са били разгърнати още две ракетни бригади, в близост до курорта Боровец се е намирал склад за ядрените заряди за ракетите. Съветската страна е изисквала съблюдаването на най-строга тайна по въпросите за разполагането на ракети „земя-земя“ на българска територия“, посочва проф. Улунян. \n\r\nУченият допълва, че персоналът на насочените срещу цели в Гърция и Турция ракети е бил директно подчинен на върховното командване на Варшавския договор в Москва. Но тази тайна очевидно не е била опазена, както установяват агенти на българската ДС, проникнали в гръцкото посолство в София. В касата на посланика те откриват точна и детайлна информация за разположението за цялата ракетна и противовъздушна отбрана на НРБ. \n\r\n„По въпроса за съветските ракетни бази в България българските държавни архиви все още не разполагат с документи, особено за периода, през който тези бази са били закрити, а ядреното оръжие е било изтеглено от страната. През 80-те години Гърция навярно е имала информация, че това вече се е случило, защото премиерът Папандреу подкрепя призива на Живков за създаването на безядрена зона на Балканите“, коментира Михаил Груев данните на проф. Улунян.\n\r\n\n\r\nДруг интересен факт от периода на Карибската криза, когато светът е изправен на ръба на ядрен апокалипсис, са данните за непрекъснатото нарастване на средствата, които НРБ е принудена да отделя за отбрана и военно участие във Варшавския договор. \n\r\nПроф. Улунян цитира жалбите на Т. Живков до съветското ръководство за тежкото икономическо положение на страната, която едва свързва двата края, след като се налага да отделя 12% от националния си доход за превъоръжаване. (За сравнение, разходите за отбрана на България като членка на НАТО през миналата година бяха 1,53% от брутния вътрешен продукт на страната.) \n\r\nПо силата на поетите от НРБ финансови ангажименти към Варшавския договор до края на съществуването му българските данъкоплатци са  принудени да покриват 6%  от военните и логистичните разходи на организацията. Въпреки че СССР прави няколко дарения със сравнително нови танкове и самолети, армията на НРБ остава като цяло въоръжена с преобладаващо стара военна техника, пише в изследването за Балканския „щит на социализма\". \n\r\nПроф. Улунян илюстрира този факт със състоянието на т.нар. отбранителна линия „Крали Марко“ по границата с Турция. По протежение на тази линия с дължина 150 км и площ от 1100 кв. км  са били създадени 171 бункера, състоящи се от вкопани в земята оръдейни кули на танкове Т-34 и на германските им аналози от Втората световна война „Панцер-4“. С това допотопно въоръжение „Крали Марко“ е трябвало да издържи 5-7 дена на натиска на модерно въоръжените армии на НАТО до пристигането на подкрепления от СССР.\r\n", "date": "2018.05.23", "title": "България, 60-те... Когато в България имаше ядрени оръжия – съветски!"}
{"url": "https://www.dnes.bg/cars/2018/05/23/kitai-stava-nai-golemiiat-proizvoditel-na-e-mobili.377322", "text": "Съвсем логично и напълно нормално е навлизането на електромобилите на пазара и смяната на изкопаемите горива в задвижващите системи на автомобилите. Това каза Калоян Желев, автомобилен експерт, в ефира на\r\nПреодоляването на изкопаемите горива в задвижващите системи на автомобилите е въпрос на време. Това да изкопаваш изчерпаем природен ресурс, който да преработваш и след това да изгаряш само за да се движиш напред, е доста примитивно от технологична гледна точка и подлежи на изживяване както въглищата в железопътния транспорт.\r\r\n                    \r\n                    Според Желев електромобилите ще заменят конвенционалните автомобили, тъй като технологията при производството им е най-напреднала и най-близо до масовото производство. Той отбеляза още, че развиването на зарядната инфраструктура е не по-проста и по-евтина задача от това да се развие и въведе в производство самият продукт и посочи това като една от причините, поради които навлизането им се бави.\r\nКато основен плюс за Китай при спрягането на страната за водещ производител на електромобили, Желев посочи историческият шанс да прескочат конвенционалната автомобилизация и да преминат директно в електрическата. Страната има възможност, финанси и мащаб да мисли в тази посока и вече го прави, добави още той.\r\nСпоред експерта Tesla има предимно рекламна роля за продукта.\r\nTesla са твърде малки за една много сложна индустрия, в която размерът е от изключително значение. По тази причина веригата на доставките им е много дълга и твърде скъпа.\r\nКато колосален Желев определи търговския дисбаланс между САЩ и Европа и в голяма степен това се дължи именно на автомобилите, тъй като вносът на автомобили от Европа към САЩ е значително по-голям, отколкото този на САЩ към Европа, отделно има множество европейски компании, които имат заводи там. Срещу този дисбаланс САЩ се бори с икономически мерки и митнически бариери. Според него Тръмп има намерение да изпълни всичките си предизборни обещания, като смята, че това ще му гарантира втори мандат.\r\nБългария не може да се похвали със стратегия и национално структурирана мисъл по проблема, каза Желев. Символичен е броят на електромобили в автомобилния парк на страната.\r\n", "date": "2018.05.23", "title": "Китай става най-големият производител на е-мобили"}
{"url": "https://www.dnes.bg/obshtestvo/2018/05/23/nadejda-za-tedi-i-didi-da-im-pomognem-da-tichat-zaedno-s-kalina.377271", "text": "Преди пет години Теодора, Диляна и Калина се раждат в семейство Терзиеви от Разград. Децата днес са на пет години, но от тях само Калина може да ходи.\r\nТеодора и Диляна страдат от детска церебрална парализа, спастична форма, със степен на инвалидност съответно 95 и 100%.\r\nТурска клиника дава надежда на семейството, че с подходящата терапия Теди може да проходи, а походката на Диди да се изправи. Сумата от 8000 лв. за един курс за двете момиченца е непосилна за семейството, а дори не е ясно още колко курса ще бъдат необходими за максимален резултат, пише \"Монитор\".\r\nДиди и Теди са умни и слънчеви дечица. Като всички останали те обичат да редят пъзели, да плуват, да гледат филмчетата на Дисни. Харесва им да посещават детската градина, а любимото им време от годината е Коледа. Най-големият подарък, който си пожелават всяка година, е да могат да тичат заедно със сестричката си Калина по пясъка на морето.\r\r\n                    \r\n                    Въпреки ежедневни частни рехабилитации у дома, за съжаление с тях се постига единствено прохождането за Диди, но походката й е изкривена и това може да доведе до сериозни изменения в таза, които да наложат сложна операция. За сестричката й Теди обаче самостоятелната походка все още е мираж. На децата са правени и операции в чужбина, но и от тях не са постигнати видни резултати.\r\nЗа първи път семейство Терзиеви отиват в клиника в Турция миналата пролет, за да направят шини на двете деца. Тогава те посещават южната ни съседка на 2 месеца, по три дни, заради самите шини, но забелязват колко внимателно се работи там с пациентите. Есента успяват да съберат известна сума с пари и заминават с Теди.\r\n\"За 12 терапевтични дни я изправиха на крака, беше шок преди това тя падаше като талпа, а до октомври месец броихме до 100\", сподели Мария - майката на момиченцето.\r\nВ момента семейство Терзиеви са отново в Турция. Те вече са провели няколко лечебни курса и на двете момиченца, в резултат на които състоянието на децата се е подобрило, но е необходимо лечението да продължи, за да не загубят постигнатия прогрес. Терапията трябва да се провежда ежемесечно, като стойността на всеки лечебен курс е около 8000 лв. Тя обаче е непосилна за семейството.\r\nПрогресът на едно дете до крачката се измерва като стълбица – най-ниското стъпало е стоене право 30 секунди, после до 100 и да се задържиш, следващото е да стоиш прав и да си ангажиран да правиш нещо с ръце, а след него и да правиш опит за ритане на топка прав.\r\nВ момента Теди се намира между последните две стъпала, като семейството се надява до края на лятото да успее да си вдигне крачето. За целта те не трябва да спират лечебните курсове.\r\nСпоред офертата, която клиниката е предложила тази седмица, цената на процедурите ще се увеличи от 90 на 100 евро на ден (с 40 евро повече за двете деца). Това прави по 400 евро на ден за двете дечица. За следващите 6 месеца на Теди са предвидени 36 сеанса, като за тях ще са необходими 21 600 евро. А дори не е сигурно, че и те ще бъдат достатъчни, за да може да проходи. Отделно семейството трябва да осигури средства за ЕЕГ, което е по 1000 лири, и 1200 за невролог, който да ги разчете, както и за хотел, който е между 1200-1500 лв.\r\n\n\r\nIBAN BG06STSA93000004182913\n\r\nBIC STSABGSF\n\r\nДимитър Трифонов Терзиев\n\r\n", "date": "2018.05.23", "title": "Надежда за Теди и Диди: Да им помогнем да тичат заедно с Калина!"}
{"url": "https://www.dnes.bg/obshtestvo/2018/05/23/edva-5-uchilishta-v-sofiia-dostypni-za-deca-s-uvrejdaniia.377321", "text": "От 200 общински и държавни училища в София едва в 5 има достъпна среда за деца с увреждания. Това обяви червената депутатка Анелия Клисарова по време на разискване в парламента на питане съм социалния министър Бисер Петков за хората с увреждания.\n\r\nКлисарова настоя, че липсата на достъпна среда е един от основните проблемите и е крайно време държавата да се заеме с него, защото това е нейна отговорност.\n\r\n\"В община Берковица социалната служба е на четвъртия етаж, няма рампа, няма асансьор, така че хората дори не могат да се оплачат от неволите си\", коментира още тя.\n\r\nБисер Петков пък обяви, че ще има коренна промяна на модела на грижи за хората с увреждания с нов закон за социалните услуги.\r\n                    \r\n                    \r\nДепутатите го задължиха до 30 юни да представи в парламента концепцията за този закон.\n\r\nСветлана Ангелова от ГЕРБ обяви, че изготвянето му е приоритетна задача, а забавянето му е поради настояване от страна на неправителствените организаци.\n\r\n\"Това е чувствителна материя и целта е да се чуят различните позиции и да се подготвят максимално прецизно текстовете и не само да имаме закон за социалните услуги, ами той да е работещ\", обясни тя.\n\r\nСпоред Надя Жекова от БСП политиките за хората в неравностойно положение са изключително мизерни, но са разточителни за обществото и именно заради това определени кръгове са пряко заинтересовани да не се променят нещата.\n\r\n\"Проблемът не е свързан с финансирането, а другаде - лисва устойчивост и предвидимост, липсва реален и гъвкав достъп до услугите, критериите сега са разнородни и има много бумащина\", коментира тя.\n\r\nХасан Адемов от ДПС също смята, че проблемът не е в парите, защото през години парите за хората с увреждания се увеличават, но недоволството не намалява.\n\r\n\"Причината е, че не се разпределя оптимално финансовият ресурс, това е разковничето, а ние трябва да ги изведем от дома им, да имат достъпна среда, да има програми за рехабилитация, защото сега парите дори и да бъдат двукратно, петкратно увеличени, пак няма да ги има резултатите\", отбелязя той.\n\r\nСпоред него средствата не трябва да се разпределят от общините.\n\r\n\"Сега министерството ги дава на общините, които да определят кой да има асистент, а местната власт има мандатно мислене, има зачеркнати хора, защото имат други политически пристрастия, получавам такива сигнали\", каза още Адемов.", "date": "2018.05.23", "title": "Едва 5 училища в София достъпни за деца с увреждания"}
{"url": "https://www.dnes.bg/eu/2018/05/23/dogodina-po-syshtoto-vreme-evropeiskite-izbori.377262", "text": "Съветът на Европейския съюз реши, че следващите европейски избори ще се проведат в периода 23-26 май 2019 година, пише електронното издание New Europe.\r\nСпоред Съвета по общи въпроси на ЕС, всички министри от 28-те страни-членки са се съгласили с датите след консултации с Европейския парламент. \r\nТези дати прекъсват традицията, приета с Изборния закон от 1976 година, според който изборите за ЕП трябва да се проведат от четвъртък до неделя през първата пълна седмица на юни.\r\nЗаконът, обаче, дава правото на Съвета, по единодушно решение, да насрочи други дати, ако това бъде прието и от Европейския парламент.\r\nОсвен това, ЕП предложи 27 от 73-те депутатски места на Великобритания да бъдат разпределени между 14 други страни-членки, за да \"се отразят демографските промени\", докато броят на представителите трябва да бъде намален от 751 до 705. ", "date": "2018.05.23", "title": "Догодина, по същото време: Европейските избори"}
{"url": "https://www.dnes.bg/sofia/2018/05/23/ranenite-na-trakiia-60-godishen-nai-tejko-ima-i-dete.377266", "text": "60-годишен мъж е пострадал най-тежко при катастрофата между автобус и ТИР на магистрала \"Тракия\" тази сутрин.\r\nТой е с черепно-мозъчна травма и е в шок, хоспитализиран е най-напред в УМБАЛ \"Св. Анна\" - София. Това съобщи говорителката на Спешна помощ в столицата Катя Сунгарска, цитирана от \"Фокус\".\r\nКакто Dnes.bg писа по-рано турски ТИР удари автобус на столичния градски транспорт тази сутрин, пътуващ от село Лозен към София. Пострадали са 12 пътници, няма жертви.\n\n\r\nСред ранените са и две жени - на 24 и 46 години, които са с наранявания на долните крайници. Те са приети в \"Пирогов\". \r\r\n                    \r\n                    Пострадало е и 4-годишно дете, което няма видими наранявания, но е със силен уплах и също е закарано в \"Пирогов\", за да му се окаже адекватна помощ.\r\nТрима души са с по-леки, не животозастрашаващи наранявания. Те са в ИСУЛ.\r\n\"Общо 12 души са хоспитализираните, като за четири души  \"Пожарна безопасност и защита на населението\" ни помогна много\", обясни Сунгарска.\r\nПо думите ѝ те са с леки наранявания и ПБЗН ги е откарала в УМБАЛ \"Св. Анна\".\r\nЕдна от пътничките е транспортирана с частна кола за преглед в Окръжна болница.\r\nШофьорът на турския ТИР е без наранявания, а за шофьора на автобуса в Спешна помощ нямат информация.\r\n\"Почти всички хора в автобуса са спели и са чули много силен тропот и трясък на няколко пъти. Явно това е при удара и обръщането на автобуса. Най-важното е, че няма загинали\", каза още Сунгарска.\r\nТя уточни, че сигналът в Спешна помощ е подаден  в 7:12 часа.  На място са пристигнали 4 линейка, първата – в 7:21 часа.", "date": "2018.05.23", "title": "Ранените на \"Тракия\": 60-годишен – най-тежко, има и дете"}
{"url": "https://www.dnes.bg/temida/2018/05/23/podpiska-li-gabi-se-vyrna-v-aresta-i-revna-iskam-da-ucha.377264", "text": "\"Задържане под стража\" е мярката за 21-годишната танцьорка Габриела Медарова, взета снощи от тричленен състав на Пловдивския окръжен съд. \r\nМотивът на съдийския състав за връщането на младата жена в ареста е, че е възможно да извърши друго престъпление. Решението на магистратите е окончателно и не подлежи на обжалване, съобщи БНР.\r\nВ края на миналата седмица състав на Районния съд в Пловдив пусна Габриела на свобода с мярка \"подписка\" след случая с ударено от нея момиче в нощен клуб в Пловдив. Прокуратурата обжалва решението на райнонните магистрати.\n\n\n\n\n\r\nПреди близо месец младата танцьорка блъсна 10 паркирани коли след употреба на алкохол и наркотици с колата на приятеля си. За този инцидент тя бе освободена от ареста с парична гаранция от 5 хил. лева.\r\r\n                    \r\n                    Адвокатът на Медарова Орлин Търновалийски отново защити тезата, че клиентката му е невинна, тъй като е ударила Катя вследствие на инцидент, т.е. без да иска.\r\nТой разказа пред магистратите, че на момичето й прилошало, отишло в тоалетната с приятеля си, който я придържал. В момента на удара Габриела се опитала да се подпре на вратата на тоалетната кабинка, но залитнала и с отпусната длан ударила Катя в лицето.\r\nГабриела приемала антидепресанти, тъй като страдала от тревожна депресия. Официални данни за употребата на алкохол и наркотици няма, а танцьорката твърди, че е пила само две глътки за наздравица.\r\nПрокурорът Димитър Махмудиев опонира, че по-леката мярка не върши работа, тъй като момичето вече е освободено под гаранция за друг инцидент.\r\n\"Не съм я ударила умишлено. Искам при родителите ми, да се лекувам и да уча\", заяви Габриела, с отработена от предишните инстанции, дикция и изражение.\r\nТози път обаче съдът не се впечатли от сълзите на момичето и й наложи най-тежката мярка за неотклонение – арест. \r\nСпоред магистратите има достатъчо данни, че Габриела е извършила нападението в клуба и има опасност да извърши ново, тъй като има лоши характеристични данни.\r\nСлед като чу решението на съда, Медарова се олюля и се свлече на един от столовете в съда.\r\nПървоначално отказа да й поставят белезници, но впоследствие бе изведена от Съдебна охрана без съпротива.", "date": "2018.05.23", "title": "Подписка ли? Габи се върна в ареста и ревна: Искам да уча!"}
{"url": "https://www.dnes.bg/health/2018/05/23/kak-pozata-na-tialoto-podobriava-zdraveto.377235", "text": "Повечето от нас нямат добра поза на тялото. Съвременните хора най-често работят седнали, прегърбени, свити до неузнаваемост. Лошата поза на тялото в продължителен период от денонощието причинява невероятно много здравословни проблеми, за повечето от които не си даваме сметка.\r\nСъщо така не си даваме сметка колко много може да се промени, ако се опитаме да се придържаме към изправена стойка, изпънат гръб, правилна поза на тялото през деня и нощта. Тогава здравословното и психическото ни здраве ще се подобрят значително. Как?\r\nЕнергийните нива в тялото се повишават\r\nКогато си наложите да спазвате добра поза на тялото през целия ден, а и през нощта, енергията ви значително ще се повиши. Ще имате сили и желание да изпълнявате всичките си ежедневни ангажименти, включително и допълнителни занимания като спорт и разходки.\r\r\n                    \r\n                    Ще сте по-позитивни\r\nДобрата поза предоставя и страхотни ползи за психиката. Изправената стойка ви прави по-уверени, с по-добра нагласа за общуване и стимулира отделянето на повече серотонин, подобряващ настроението. Неусетно ще започнете да създавате и повече добри контакти с околните.\r\n", "date": "2018.05.23", "title": "Как позата на тялото подобрява здравето?"}
{"url": "https://www.dnes.bg/football/2018/05/23/stadionite-na-mondial-2018-kazan-arena.376842", "text": "\"Казан Арена\" е мултифункционален стадион в столицата на Татарстан Казан. Смятан е за най-модерният стадион в Русия. С капацитет от 45 105 седящи места е сред най-големите в страната.\r\n \r\nОт сезон 2013/14 на него домакинските си мачове играе местният футболен клуб Рубин. Изграждането на стадиона е започнат през 2010 година като на церемонията по започването на строежа присъства президентът Владимир Путин. Архитекти са компанията Populous, построили английските \"Емирейтс\" и \"Уембли\".\r\n \r\nПървоначалният срок за завършването е до края на 2012 г., но впоследствие той е удължен до юни 2013. Стадионът е открит през юли 2013 и на него се провежда лятна Универсиада. След затварянето на \"Лужники\" и преди пускането в експлоатация на \"Санкт Петербург Арена\", този стадион се превръща в най-големия действащ в Русия.\r\n \r\nМиналото лято съоръжението в Казан прие четири мача от Купата на Конфедерациите, включително и 1/2-финала Португалия – Чили, спечелен от южноамериканците с дузпи. \"Казан Арена\" ще бъде домакин на шест двубоя от Мондиала, като на него ще играят част от големите фаворити – Франция, Испания и Германия. Той ще приеме и единият от 1/4-финалите на шампионата на планетата.\r\n \r\n\r\n \r\n16 юни, група \"С\": Франция – Австралия\r\n \r\n20 юни, група \"В\": Иран – Испания\r\n \r\n24 юни, група \"Н\": Полша – Колумбия\r\n \r\n27 юни, група \"F\": Южна Корея – Германия\r\n \r\n30 юни, 1/8-финал: Победител група \"С\" – Втори група \"D\"\r\n \r\n6 юли, 1/4-финал: Победител мач №53 – Победител мач №54  \r\n \r\n", "date": "2018.05.23", "title": "Стадионите на Мондиал 2018: \"Казан Арена\""}
{"url": "https://www.dnes.bg/rock/2018/05/23/maks-kavalera-i-soulfy-idvat-v-razgara-na-liatoto.377269", "text": "Култовият Макс Кавалера и бандата му Soulfy идват в София в разгара на лятото. Бандата ще представи новия си албум на 6 юли, петък, в зала \"Универсиада\", съобщиха организаторите от M.E. Music.\n\r\nПродажбата на билети стартира в 10:00 часа на 24 май в мрежа и онлан на Тикетпро. Първите 200 билета ще бъдат на промоционална цена от 35 лв., а след тяхното изчерпване редовната цена ще бъде 45 лв.\n\r\nВ разгара на лятото ни очаква поредната среща с легендарния бразилец и неговите музиканти, на която българските фенове ще чуят на живо знаменитите \"Back to the Primitive\", \"Inner Spirit\", \"Eye for an Eye\", \"Prophecy\", \"Kingdom\", \"Tribe\" и много други. Съвсем скоро се очаква да излезе и най-новият студиен албум на Soulfly, който ще отбележи 20-та годишнина от издаването на дебюта на бандата – едноименния  \"Soulfy\" (1998).\r\n                    \r\n                    \r\nКакто самият Макс споделя, стилът на албума ще бъде \"трайбъл траш\" -  своеобразна комбинация от трайбъл и груув парчета с перкусии, характерни за ранния Soulfly и бързи дет и траш метъл елементи, които чухме в последния албум на Cavalera Conspiracy \"Psychosis\" (2017).\n\r\n\"Опитах да \"сглобя\" тези два албума и се получи страхотно! Новият Soulfly е наистина много вълнуващ и мисля, че уцелихме правилната посока. Марк Ризо направи супер откачени сола и по време на записите на целия албум издаваше странни звуци, които запазихме. Изключително съм доволен и от сина ми Зайън, който записа барабаните. Стилът му на свирене ми напомня ранния Дейв Ломбардо, комбиниран с Bad Brains – супер енергични и леко хаотични барабани, които звучат невероятно добре. Мога да кажа, че свършихме чудесна работа\", споделя Макс.\n\r\nАлбумът е продуциран от Джош Уилбър, познат от работата си с Lamb Of God, Gojira, Hatebreed  и Trivium.\n\r\nВ подкрепа на новия албум, Soulfly тръгват на голямо турне, част от което ще бъде и шоуто им на 6 юли в София. Гастролът ще премине през почти цяла Европа, като очакваме сериозен поток на фенове от съседни държави за концерта у нас, тъй като само България и Сърбия са балканските страни, включени в графика на турнето.\n\r\nИ нас ще ги видим в състав Макс Кавалера, Зайън Кавалера (барабани), Марк Ризо (китара) и Майк Леон (бас).\r\n ", "date": "2018.05.23", "title": "Макс Кавалера и Soulfy идват в разгара на лятото"}
{"url": "https://www.dnes.bg/health/2018/05/23/lekari-v-depresiia-ne-tyrsiat-pomosht-samolekuvat-se.377265", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНад 60% от страдащите от депресия лекари не търсят професионална помощ, а 1/4 от тях се самолекуват с алтернативни методи. Само 6% от медиците се самолекуват, като си предписват лекарства. Това стана ясно от думите на националния консултант по психиатрия проф. Вихра Миланова.\r\nКоментарът ѝ идва след инцидента в столична болница, при който анестезиолог отключи агресивно поведение и размаха пистолет към своите колеги.\r\n\"Депресията е малко по-честа при лекарите, отколкото в общата популация. Работата на лекаря изисква не само да прекарваш много време на работното място - поемаш много отговорности, взимаш много решения за кратко време. Като добавим несигурността на здравната системата, въвеждането на нови технологии... това е допълнителен стрес\", обясни проф. Миланова пред .\r\r\n                    \r\n                    Тя призна, че не би се изненадала, ако все повече хора изпадат в криза. Специалистът посочи, че много изследвания показват, че младите лекари също са подложени на голям стрес. \r\nС около 15 до 30% е по-голяма заболеваемостта от депресия сред младите лекари, отколкото сред останалите медици, стана ясно още от думите на проф. Миланова.\r\nОтносно \"бърнаут-а\" тя посъветва да се прецени до каква степен е натоварването и каква е нуждата от почивка, за да има баланс между едното и другото.", "date": "2018.05.23", "title": "Лекари в депресия, не търсят помощ, самолекуват се! "}
{"url": "https://www.dnes.bg/notifikacii/2018/05/23/da-go-byde-ili-ne-aec-belene-katastrofa-ili-nezavisimost.377268", "text": "                     \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСъживяването на идеята за втора ядрена централа и АЕЦ \"Белене\" разбуди политическите страсти. Два протеста \"За\" и \"Против\" рестартирането на проекта се проведоха вчера на метри един от друг. Удачен вариант, свързан с икономическа изгода или \"милиарди левове, излети в корупция\"?\r\n\"Възстановяването на \"Белене\" ще бъде икономическа и екологична бомба. Електроцентралата ще трябва да продава години наред няколко пъти по-скъп ток от пазарния. Или частна фирма, или държавата трябва да обезпечава това. Кой ще плаща загубите между пазарната и производствената стойност?\", изтъкна бившият министър на енергетиката Трайчо Трайков.\n\n\n\n\rВ студиото на \"България сутрин\" лидерът на партия АБВ Румен Петков отхвърли аргументите за екологична криза и подчерта, че АБВ подкрепя не само \"Белене\", но и \"Източен поток\". \n\r\n\"Българската държава обяви намерение да привлече чуждестранни стратегически инвеститори без да се ангажира с изкупуване на тока. Те ще плащат тази разлика. Няма как да са се намерили инвеститори, които да не са проверили опасността от екологична катастрофа. Ако отидем към реализацията на газопровода и атомната централа, говорим за 40-50 хиляди работни места. Северна България е смазана и ако там се направи един такъв проект, то ще върнем хората в този регион\", заяви Петков.\n\r\nСпоред Трайков рестартирането на проекта е условие за реализиране на газовите амбиции на Русия. \n\r\n\"Уклонът на това правителство е към Кремъл. Това е късогледа политика. Рисковете за атомна централа са изключително големи. Това не е нов ход от руска страна, но не е в полза на България\", поясни бившият енергиен министър пред .  \n\r\n\"От АБВ искаме в Европа да няма двоен стандарт. Когато Меркел казва, че \"Северен поток\" е икономически проект, нека не ни обясняват, че \"Източен поток\" е зависимост. Как може за Германия да е икономически, а за нас зависимост? Двойните стандарти са недопустими\", посочи Румен Петков.", "date": "2018.05.23", "title": "Да го бъде или не: АЕЦ \"Белене\" – катастрофа или независимост?"}
{"url": "https://www.dnes.bg/za-da-se-razbirame/2018/05/23/devite-vinagi-imat-plan-b-liubopitni-fakti-za-zodiite.377231", "text": "Знаете ли, че най-ранните известни астрологични записи датират от Вавилон, 1645 г. пр. Хр., а най-ранният хороскоп е записан около 410 г. пр. Хр.?\r\nПроизходът на зодиака може да се проследи обратно в Египет, като самият Птолемей е бил автор на астрологически и астрономически текстове. Вижте някои любопитни факти за зодиите.\r\nЗнаците на зодиака се основават на небесни съзвездия, а всеки зодиак попада в една от четирите категории – въздух, вода, земя и огън.\r\nАко сте родени под знака на зодиите Близнаци, Везни, Водолей, то вашият знак е въздушен, а вие сте склонни да бъдете умни, но и непредсказуеми личности. Хората родени под водните знаци, като Рак, Скорпион и Риби, са склонни да бъдат много емоционални, чувствителни и в унисон с другите.\r\r\n                    \r\n                    Що се отнася до земните знаци – Телец, Дева, Козирог, те са надеждни и стабилни, докато огнените представители на зодиака Овен, Лъв, Стрелец са страстни и следващи интуицията си.\r\nВъпреки че зодиакът е разделен на 12 знака, Слънцето не прекарва еднакво време във всеки.\r\n\r\n– През 90% от времето, настроението им е „Моля, не разрушавайте моята аура.“ Не се осмелявайте да постъпите некоректно с жена Овен, тя ще ви отведе в ада и докато го прави усмивката ѝ няма да слиза от лицето ѝ.\r\nЩастливи камъни: елмаз, аквамарин, аметист, хелиотроп, лунен камък, изумруд.\r\n– Родените под тази зодия са толерантни, но докато не преминете границата. Борят се за идеите си и са готови да ползват всякакви похвати, за да ги осъществят. Не харесват мелодраматичните хора, а луксът е в природата им.\r\nЩастливи камъни: ахат, брилянт, опал, лунен камък.\r\n", "date": "2018.05.23", "title": "Девите винаги имат план \"Б\"... Любопитни факти за зодиите"}
{"url": "https://www.dnes.bg/sofia/2018/05/23/kmeticata-ivancheva-podpraviala-dokumenti-v-aresta-svaliat-ia-ot-posta.377276", "text": "Специализираната прокуратура поиска от Специализирания наказателен съд да отстрани от длъжност кметът на \"Младост\" Десислава Иванчева, съобщиха от прокуратурата до медиите.\r\nКметицата бе заловена с подкуп преди повече от месец и оттогава е в ареста. Разследващите обаче установили, че от арестното помещение Иванчева е изготвяла документи в качеството си на кмет.\r\nТя ги е предавала на лица с разрешен достъп за свиждане, след което те са достигали до общинската администрация.\n\n\n\r\n\"По този начин тя е осъществявала от следствения арест действия, насочени към реално упражняване на правомощията на кмет на район, въпреки задържането ѝ под стража\", съобщиха още от прокуратурата.\r\r\n                    \r\n                    Иванчева, заместничката й Биляна Петрова и помагачът им Петко Дюлгеров са в ареста по обвинение, че са взели подкуп в особено големи размери.\r\nИнвеститорът Александър Ваклин обвини кметицата, че му е поискала 500 000 евро, 70 000 от които бяха открити у нея и у Дюлгеров. Подкупът трябвало да накара Иванчева да придвижи разрешителното на бизнесмена за строеж.\r\nИванчева отрича обвиненията. Тя е категорична, че не е знаела за парите, открити в колата й, както и че не е разговаряла с Ваклин извън общината, а при разговорите им обсъждали проект за детска площадка.\n\r\n\r\n ", "date": "2018.05.23", "title": "Кметицата Иванчева подправяла документи в ареста! Свалят я от поста?"}
{"url": "https://www.dnes.bg/obrazovanie/2018/05/23/chlenyt-demon-na-maturite-mon-se-zanimava-s-vsichkologiia.377274", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсички родители и зрелостници са под напрежение, заради тазгодишните матури. И този път се появи скандал около матурата по български език и литература. Седми въпрос разгневи стотици, тъй като верен отговор не се открива. Въпреки че отговор Б) се афишира за верен, в него също има грешка. От МОН са категорични, че няма проблем, но от БАН са на друго мнение.\r\n \r\n\"Министерството се представя като неграмотно. Беше направено изследване за познаване на употребата на пълния и кратък член. Хората казват, че правилото трябва да остане, но тези, които го бранят, не го спазват\", посочи езиковедът Владко Мурдаров.\n\n\n\r\r\n                    \r\n                    В седми въпрос се пита: В кое от изреченията НЕ е допусната граматическа грешка?\r\nА) Гласуваните поправки в новия закон ще засегнат пряко въздушния и сухопътен транспорт в страната.\r\nБ) Убедително написаното мотивационно писмо на младия и амбициозен кандидат впечатли комисия. \r\nВ) Още утре г-н Каменов, адвоката на братовчедка ми, ще те потърси, за да подготвиш необходимите документи.\r\nГ) По Искърско дефиле, което е с дължина около 100 км, са разположени множество интересни обекти.\n\r\nУви, в отговор Б) думата \"комисия\" трябва да бъде членувана, подчерта Владко Мурдаров пред репортера на  Благой Цицелков.\r\n\"Въпросът е какво стои зад демона на матурите. Ако не се променят нещата радикално, догодина пак ще се говори за грешки в матурите. Преписването се намали значително, но това не е достатъчно. Матурата е изключително важна и трябва да се направи съвсем професионално. Тя трябва да хваща всеки завършващ като такъв, какъвто е. Не може да сложиш на всички един и същ калъп. Не може и програмата да е еднаква\", отбеляза бившият министър на образованието проф. Тодор Танев.\r\nЖурналистът Ива Николова изтъкна, че погромът в грамотността на обществото е започнал още преди 10 години, а днес неуките преподавали.\r\n\"Все пак става дума за елементарна грамотност. Докато нашите деца се изпитват с тестове, никаква грамотност не се задава. Трябва да се оценява с празен бял лист, на който да се пише, за да се покаже кой колко може да мисли. Лошото предстои\", каза тя.\r\nПо думите на проф. Танев пълният и кратък член ще си отидат, тъй като всеки език върви към опростяване. \r\n\"Догодина трябва този изпит да бъде променен. Това министерство се занимава с всички професии, училища, детски градини и университети. Ако продължава да бъде всичкология – ще се изпусне краят\", категоричен бе той.", "date": "2018.05.23", "title": "Членът – демон на матурите: МОН се занимава с всичкология!"}
{"url": "https://www.dnes.bg/health/2018/05/23/za-1-iuni-bezplatni-pregledi-za-deca-v-ortopediiata-v-gorna-bania.377272", "text": "Безплатни прегледи на деца, които имат проблеми с костно-мускулната система ще има на 31 май и на 1 юни 2018 година.\r\nВисоко специализираните детски ортопеди, гръбначни хирурзи, ортопеди-специалисти в областта на хирургия на ръката, онкохирурзи и кинезитерапевти  от Университетска болница по ортопедия СБАЛО „ Проф. Бойчо Бойчев“ в Горна баня, София ще бъдат на разположение на децата и техните родители за консултации, съобщиха от лечебното заведение.\r\nПовод за кампанията е Международният ден на детето 1 юни. \r\nОртопедията в Горна баня за втори път инициира безплатни прегледи на деца тъй като отчита високата степен на риск при тях от променените условия на живот - обездвижването, лошата стойка по време на занимания в училище и работа пред компютър.\r\r\n                    \r\n                    Изпълнителният директор на болницата д-р Боян Христов обяви, че прегледите ще се извършват в консултативните кабинети на диагностично-консултативния блок на болницата, от 8.30 ч.  до 15.30 ч. Не е необходимо предварително записване.\r\nПрепоръчително е носенето на налични изследвани и консултации, извършени до момента. \r\nПри необходимост от допълнителни апаратни изследвания (ехография, рентгенови снимки, лабораторни изследвания и др.), те ще бъдат заплащани по ценоразпис на болницата.   \r\nДецата ще получат възможността за профилактични прегледи и  консултации за:\r\n: сколиоза / порочна стойка ( изкривяване със странично отклонение), кифоза (привеждане напред, приведена стойка), деформации на гръдния кош ( изпъкнал гръден кош, вдлъбнат гръден кош, асиметрия), болки в гръбначния стълб, вродени деформитети.\r\n: вродени и придобити деформации на крайниците, изкривяване на долните крайници – Х-байне, О-байне, нарушения в походката, разлика в дължините на крайниците, криви ходила, плоскостъпие, изкривяване на палеца и пръстите,  болки от претоварване.\r\n: вродени и придобити деформации на горния крайник,      ограничена подвижност,  нарушения в хватателната способност,  болки от претоварване.\r\n Наличие на новообразувания  и формации на крайниците и тялото.", "date": "2018.05.23", "title": "За 1 юни: Безплатни прегледи за деца в Ортопедията в Горна баня "}
{"url": "https://www.dnes.bg/politika/2018/05/23/borisov-za-belene-reaktorite-ne-sa-domati-skrap-li-iskame.377279", "text": "Премиерът Бойко Борисов коментира рестарта на проекта АЕЦ \"Белене\", който правителството поиска от парламента. Той обясни, че ако не се действа сега, реакторите ще се превърнат в скрап.\r\n\"Какви ли не теории чух. Става въпрос за следното – в момента имаме стока и площадка, в която българския данъкоплатец е вложил над 3,5 млрд. лв. Ако не вземем някакви мерки за тази стока, тя не е домати и краставици, а ядрени ректори, от милиарди ще стане милиони и ще отиде за скрап\", каза Борисов в началото на днешното заседание на правителството.\r\nТой обясни, че държавата не е толкова богата, за да може да си го позволи. \n\n\n\r\r\n                    \r\n                    \"Продажбата става с разрешение на производителя. Ако ще ги пращаме в музей, значи трябва да направим специален музей, където да ги закараме. Това ще е най-скъпия музей за над 3,5 млрд. лв.\", каза още министър-председателят, цитиран от \"Фокус\".\r\nБорисов допълни, че хипотезата, че реакторите са много скъпи, се е оказала невярна.\r\n\"И руският производител ни ги докара и ни ги стовари в двора. Осъди ни в Париж да ги платим с лихвите. Лихвите ги опростиха\", припомни премиерът. Той обясни, че не може да разбере протеста срещу него, затова че ще има среща в Русия при положение, че президентът сега е там.\r\n\"Не можах да схвана. Президентът е в Москва, а протестът е срещу мен. Има логика\", каза той и се обърна към министрите си: \"Не се вкарвайте в тези диалози, обиди, подмятания и крайности дали Съвета в София има успех. Безспорно има успех – цял свят го призна. Това, че президентът е в Москва, пак е добре. Неслучайно Хашим Тачи и Вучич си стиснаха ръцете. Гърция и Македония даваха пресконференции в страната\".\r\nВ началото на заседанието Борисов съобщи и че лекарите и сестрите в болниците във Враца и Ловеч ще си получат заплатите.\r\n\"Кметовете на Враца и Ловеч са тук. Да предадат на хората че заплатите ще се получават, болниците ще работят\", каза той и допълни, че другото е работа на властта.\r\n\"Министерство на здравеопазването, правете си реформите. Те не могат да са за сметка на лекари, санитари, сестри. Те си вършат работата и трябва да получават заплатите. Доста операции се подготвят. Работа на държавата е да хваща тези, които ги източват. Работа на държавата е да не допуска в двора на държавната болница да има частна. Плащаме заплати на маса служби\", коментира още премиерът.", "date": "2018.05.23", "title": "Борисов за \"Белене\": Реакторите не са домати, скрап ли искаме?"}
{"url": "https://www.dnes.bg/business/2018/05/23/spored-roiters-dragi-shte-ni-spre-po-pytia-za-evroto.377281", "text": " Негативни послания, които ще попарят надеждите на България за скорошно влизане в ERM II, ще публикуват по-късно днес Европейската комисия (ЕК) и Европейската централна банка (ЕЦБ), съобщава Ройтерс, позовавайки са на собствени източници в комисията и ЕЦБ.\r\nДнес предстои да бъдат представени конвергентните доклади на двете институции, които се публикуват веднъж на всеки две години. В черновите им обаче се съдържат особено негативни обвинения към управляващите в България, сред които липса на независимост на централната банка и притеснения, че корупционната среда заплашва стабилността на банковия сектор.\r\n\"С оглед на оценката си относно правната съвместимост и изпълняването на критериите за конвергенция и взимайки предвид допълнителни релевантни фактори, Комисията смята, че България не изпълнява условията за приемане на еврото\", се казва в оценката на Комисията, с която Ройтерс разполага.\r\r\n                    \r\n                    Споменаването на критерия за конвергенция означава, че според ЕК няма устойчиво нарастване на доходите.\r\nПрипомня се също, че, за да се откаже тактично на българското правителство, отскоро като условие за ERM II бе поставено и членството в европейския банков съюз, което означава да се започне с така нареченото „тясно сътрудничество“ с еврозоната.\r\nБългария посочи, че съгласно законодателството на ЕС членството в банковия съюз не е критерий за членство в еврозоната, нито за влизане в ERM II. Но решението за приемане на дадена страна в ERM II е в ръцете на правителствата на страните от еврозоната и на Европейската централна банка.\r\nСпоред Ройтерс представители на еврозоната, ЕК, ЕЦБ и други органи ще проведат разговори в София за членството на страната в ERM II в сряда.\r\n\r\n ", "date": "2018.05.23", "title": "Според Ройтерс Драги ще ни спре по пътя за еврото"}
{"url": "https://www.dnes.bg/notifikacii/2018/05/23/zapaden-pechat-shte-ia-byde-li-sreshtata-trymp-kim.377267", "text": "Американският президент Доналд Тръмп постави под съмнение изгледите за провеждане на срещата между него и севернокорейския лидер Ким Чен Ун следващия месец въпреки опита на Южна Корея да спаси потенциално историческото събитие, пише британският в. \"Файненшъл таймс\".\n\r\nТръмп, който разговаря вчера с южнокорейския президент Мун Дже Ин в Белия дом, намекна, че планираната за 12 юни среща в Сингапур може да бъде отложена.\n\r\nНабързо подготвеното посещение на Мун в САЩ имаше за цел да успокои американското правителство, което показа загриженост, че срещата през юни може да пропадне, и раздразнение от представянето на южнокорейския президент като посредник. Мун изрази увереност, че Тръмп може да постигне сделка, макар да призна, че някои хора са скептични по отношение на срещата.\n\n\n\rЮжна Корея от месеци се поставя в положението на посредник между САЩ и Северна Корея, но през последните дни напрежението се покачва заради въпроса за денуклеаризацията на Пхенян.\n\r\nАмерикански служители, в частност твърдолинейният съветник на Тръмп по националната сигурност Джон Болтън, смятат, че поемането на твърд ангажимент за \"денуклеаризация\" е важна първа стъпка за Северна Корея, но Пхенян продължава да поддържа неясна позиция как може да се освободи от ядрените си оръжия въпреки по-ранните обещания за това, отбелязва \"Файненшъл таймс\".\n\r\nТръмп призна, че планираната за 12 юни среща с Ким може да не се състои, ако Северна Корея не изпълни определени условия, които не бяха посочени. Това става в момент, когато нараства тревогата, че готовността на Пхенян да се откаже от ядрените си оръжия се преувеличава, пише британският в. \"Таймс\".\n\r\nТръмп повтори обещанието си, че ядреното разоръжаване ще бъде възнаградено с икономически растеж и гаранции за сигурността. Той също така намекна, че обединението на Корейския полуостров все пак е възможно. Има информация обаче, че в частни разговори американският президент изразява опасения, че срещата в Сингапур може да се превърне в \"неловка политическа ситуация\", посочва \"Таймс\".\n\r\nТръмп допусна възможността за постепенно спиране на севернокорейската програма за ядрени оръжия, отстъпвайки от искането си Ким напълно да се откаже от своя арсенал без ответни американски отстъпки, изтъква американският в. \"Ню Йорк таймс\".\n\r\nПрезидентът на САЩ направи този намек за гъвкавост, след като миналата седмица Северна Корея обяви, че никога няма да се съгласи едностранно да се откаже от оръжията си, и дори заплаши да отмени планираната за юни среща на върха в Сингапур.\n\r\nИзказването на Тръмп, изглежда, беше по-скоро опит за запазване на срещата му с Ким, отколкото промяна в политиката. То показва, че американският президент е готов да се откаже от поддържаната месеци наред твърда позиция по отношение на Северна Корея и че три седмици преди планираната за юни среща Белият дом все още се опитва да намери стратегия за преговори с Пхенян, коментира \"Ню Йорк таймс\". \r\n/БТА/", "date": "2018.05.23", "title": "Западен печат: Ще я бъде ли срещата Тръмп-Ким? "}
{"url": "https://www.dnes.bg/obshtestvo/2018/05/23/iuli-tonkin-ni-uchi-kak-da-uspiavame.377282", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Започни да даваш много повече от всеки друг за своите клиенти. Започни да продаваш! – това казва в своята нова книга \"Продавай\" личностният мотиватор Юли Тонкин.\n\r\n\"Книгата е огледало за самия човек. Човек вижда това, което е. Всеки намира себе си. Това, което искам да кажа със заглавието е, че при продаването, даването е много ключово. Говоря както за материалния, така и за духовния аспект. \n\r\nЗадълбавам както в акумулирането на повече оборот, така и в ограничаващите вярвания, които ни пречат да бъдем успешни\", сподели Тонкин в \"България сутрин\" по.\r\n                    \r\n                    \r\nСпоред него хората предимно не успяват, защото вярват, че са неуспешни и че няма да се справят. \"Трябва да вярваш в себе си, че си стойностен и че има какво да дадеш на хората. Трябва да знаеш, че заслужаваш\", обясни той.\n\r\nНовата мотивационна книга на Юли Тонкин е в предпродажба и лесно може да бъде открита в интернет, както каза авторът й.\n\r\n\r\n ", "date": "2018.05.23", "title": "Юли Тонкин ни учи как да успяваме "}
{"url": "https://www.dnes.bg/rusia/2018/05/23/rusiia-nastoiatelno-kani-borisov-vednyj-toi-otkazal-poseshtenie.377251", "text": "Доставките на руски газ за хъб \"Балкан\" и рестартирането на АЕЦ \"Белене\" ще са главните теми при посещението на премиера Бойко Борисов в Москва на 29 и 30 юни.\n\r\nВизитата е по покана на руския президент Владимир Путин, пише , като се позовава на дипломатически източници. Посещението бе потвърдено от източници в правителството.\n\r\nПоканата е дошла още в началото на тази година и е подновявана неколкократно, разказаха дипломати.\n\r\nБорисов пък веднъж отказал посещение, което трябвало да се проведе преди началото на президентската кампания в Русия, след която Владимир Путин спечели пореден мандат.\n\n\n\n\r\r\n                    \r\n                    Руснаците станали особено настоятелни за посещение на премиера, след като Борисов се отказа да гони руски дипломати заради случая \"Скрипал\". \n\r\nНастояването на Москва било срещата на Борисов и Путин да се състои, докато България е председател на Съвета на ЕС. Именно заради предстоящото посещение на премиера в Москва министри отказали да участват в делегацията на президента Румен Радев.\n\r\nВ Москва Борисов ще отиде като премиер на България. Въпреки това предстоящото посещение било обсъдено и с председателя на Европейския съвет Доналд Туск, германския канцлер Ангела Меркел и френския президент Еманюел Макрон. Меркел бе при Путин веднага след неформалния Европейски съвет и срещата на върха ЕС - Западни Балкани в София в края на миналата седмица. Макрон трябва да посети руския президент в средата на тази седмица.\n\r\nКонтактите с Русия станали важни за ЕС след търговската война, която обяви американският президент Доналд Тръмп.\n\r\nЕнергийната министърка Теменужка Петкова и туристическата Николина Ангелкова със сигурност ще придружават Борисов при посещението му в Москва.\n\r\nШефът на “Газпром” Алексей Милер също е поискал да разговаря с българския министър-председател.\n\r\nОсновната тема за България ще е обсъждане на трасета и възможности за доставка на руски природен газ до хъб “Балкан” край Варна. От него горивото трябва да се доставя за останалите страни от Балканите и за Централна Европа.\n\r\nВ Москва ще бъдат представени и българските опити за рестартиране на АЕЦ “Белене”, при което бъдещ инвеститор да ползва закупените два руски реактора за централата.\n\r\n ", "date": "2018.05.23", "title": "Русия настоятелно кани Борисов, веднъж той отказал посещение"}
{"url": "https://www.dnes.bg/usa/2018/05/23/pribraha-se-momichetata-izcheznali-v-chikago-se-vyrnaha-nevredimi.377252", "text": "Двете момичета, които изчезнаха преди близо две седмици от чикагското предградие Арлингтън хайтс са вече у дома. Това съобщи бащата на 18-годишната Велина Делчо Шентов.\r\nТя и 16-годишната Натали Наскова изчезнаха миналия вторник и сряда от училище и оттогава родителите и полицията ги търсеха.\n\r\nИзглежда, че двете момичета са избягали от дома и не са били замесени в криминални сюжети, предаде BG VOICE. В началото на разследването полицията разпита бивше гадже на Натали, който е бил член на латино бандата Latin Kings. Момчето обаче казало, че не са заедно с нея от година и не знае нищо за изчезването.\n\n\r\n\"Върнаха се преди час и половина, добре са, сега хапват и се успокояват\", каза Делчо Шентов. \r\r\n                    \r\n                    В момента властите работят по премахването на името на Велина от списъка на изчезналите, за да може да се прибере в България за абитуриентския бал със съучениците си там. Тя имаше билет за вчера. \"АЗ го отмених, но купихме друг за вдругиден и ще лети, каза щастливия баща.  - Най-важното е, че те са живи и здрави.\"\n\r\nДетективи разпитват момичетата, а изглежда, че те са решили да се върнат, след като имената и снимките им са били обявени в телевизионното шоу за изчезнали по FOX Crime.\n\r\nДвете са ученички в Rolling Medows High School и последно са били видени там - Натали във вторник, 8 май, Велина в сряда, 9 май. От дома на Натали липсваха дрехи и зелената й карта, въпреки че тя е на 16-години и не може да пътува в чужбина.\r\nВелина обаче не беше взела нищо със себе си, а семейството й беше шокирано от нейното изчезване, защото тя имаше купен билет за България за 22 май, където да празнува абитуриентския си бал. Нейният приятел Тихомир, който живее в Лондон, разказа за BG  VOICE, че Велина имала рокля, час за фризьор и маникюр. \n\r\n\r\n ", "date": "2018.05.23", "title": "Прибраха се! Момичетата, изчезнали в Чикаго, се върнаха невредими"}
{"url": "https://www.dnes.bg/zvezdi/2018/05/23/ioana-dragneva-na-32-pevicata-obshtinar.377163", "text": "\n\r\nНа 23 май рожден ден празнува едно от популярните лица на съвременната българска поп музика Йоана Драгнева.\n\r\nРодена през 1986 година в София, тя добива особена популярност с участието си в \"Deep Zone Project\", с които представя през 2008 година България на конкурса Евровизия с песента \"DJ, Take Me Away\".\n\r\nВ момента тя се изявява като солов изпълнител.\n\r\n\n\r\nЛюбовта й към музиката не е случайна, защото родителите й също се занимават с музика. Майка й е преподавател в консерваторията, а баща й е китарист.\n\r\nЗавършва средно музикално училище \"Любомир Пипков\" с профил „ударни инструменти“, а след това продължава своето образование в Националната музикална академия \"Проф. Панчо Владигеров\", където следва \"ударни инструменти\" и \"поп и джаз пеене\".\r\n                    \r\n                    \r\nОсвен музиката, телевизията е другото занимание за Йоана. Първите й изяви на сцената са в популярното през 90-те години предаване на БНТ „Бон-Бон“, където е водеща на предаването и солистка на едноименната група. След това участва и в други популярни предавания.\n\r\nПрез 2008 година списание \"Грация\" я номинира за Жена на годината.\n\r\nВ момента Йоана Драгнева е общински съветник в Столична община от листата на ГЕРБ.\n\r\nПрез годините Йоана Драгнева става част от множество социални инициативи. Тя е доброволец и съмишленик на Сдружение \"Азбукари\" и едно от лицата, които застават зад националната кампания \"Вярвам в теб\" за социална адаптация на деца със специални потребности. \n\r\nОсвен това и помага като музикотерапевт в Столичен общински дневен център за интеграция на инвалиди.\r\n", "date": "2018.05.23", "title": "Йоана Драгнева на 32: Певицата общинар"}
{"url": "https://www.dnes.bg/obshtestvo/2018/05/23/den-za-izpiti-variant-1-za-12-klas-7-klas-matematika.377253", "text": "В Министерството на образованието и науката тази сутрин в 6.30 часа беше изтеглен изпитният вариант за втория задължителен зрелостен изпит в 12-и клас по избор между 13 учебни предмета. Това съобщиха от МОН.\r\nВариант 1 се падна на втората матура по предмет по избор. Изтегленият номер на варианта ще важи за изпита по всеки предмет.\r\nСред предметите, по които ще пишат зрелостниците на матурата, са  биология, география, история, математика, английски език, както и още  чужди езици.\n\r\nДържавният зрелостен изпит в 12-и клас започва в 8.00 часа и продължава четири астрономически часа, а за учениците със специални образователни потребности - шест часа.\n\r\nЗрелостниците трябва да заемат местата си най-късно до 7.45 часа и да пишат с черен химикал.\r\n                    \r\n                    \r\nНад 55 000 дванадесетокласници се очаква да се явят на втората задължителна матура.\n\r\nВ 9.00 часа, отново в МОН, ще бъде изтеглен изпитният вариант за националното външно оценяване по математика за седмокласниците.\n\r\nИзпитът за седми клас ще започне в 10.00 часа. Той се състои от два модула. Първият модул съдържа 20 задачи от два вида - със структуриран отговор и със свободен отговор. Продължителността му е 60 минути, а максималният брой точки, който могат да получат учениците, е 65.\n\r\nВторият модул се състои от четири задачи с отворен отговор, от които две задачи с кратък числов, символен или словесен отговор и две задачи - с описание и аргументация на решението. Продължителността на този модул е 90 минути, а правилното решение на задачите носи 35 точки. \n\r\nМаксималният резултат от двата модула е 100 точки.\n\r\nСедмокласниците трябва да носят със себе си съответните принадлежности по математика и да пишат със син химикал. Очаква се на изпита по математика да се явят над 57 000 седмокласници.\r\n \r\n\r\n ", "date": "2018.05.23", "title": "Ден за изпити: Вариант 1 за 12 клас, 7 клас – математика"}
{"url": "https://www.dnes.bg/eu/2018/05/23/sasht-kazali-na-es-che-spirat-gratisa-s-tarifite.377254", "text": "Имаме сигнали, че САЩ няма да удължат отново изключването на ЕС от новите тарифи за облагане вноса на стомана и алуминий. Това съобщи търговският комисар Сесилия Малмстрьом, която преговаря от името на Съюза по митата.\n\r\nСпоред Малмстрьом на 1 юни, когато изтича гратисният период, даден от американския президент Доналд Тръмп, “САЩ ще наложат митата или ще има други ограничителни мерки”.\n\r\nЕС настоява да бъде постоянно изключен от митата, като настоява, че европейската продукция не застрашава националната сигурност на САЩ. Тръмп обаче на два пъти отложи с по месец въвеждането им.\n\r\nМалмстрьом потвърди, че ако Вашингтон се откаже да облага с 25% вноса на европейска стомана и с 10 на сто на алуминия, Брюксел ще седне на масата за преговори и ще говори включително и за стоманата, “чийто проблем е свърхпроизводството”.\r\n                    \r\n                    \r\nВ София миналата седмица европейските лидери решиха да предложат на Тръмп четири вида отстъпки срещу неприлагането на новите американски тарифи. Те предвиждат даване на по-голям достъп на американски индустриални стоки, включително автомобили, до европейския пазар, сътрудничество между регулаторите от двете страни на океана и реформа на Световната търговска организация. ЕС е съгласен да пусне американските компании и до държавните обществени поръчки в енергетиката, включително за вноса на втечнен газ. \n\r\n“Дали това ще е достатъчно. Не съм сигурна. Има сигнали от САЩ, че изключенията няма да бъдат удължени”, съобщи Малмстрьом, която обсъди тактиката с европейските търговски министри в Брюксел във вторник.\n\r\nТя съобщи, че разговаря “по няколко пъти седмично” с американския секретар за търговията Уилбър Рос и разчита, че той ще направи препоръки до президента.\n\r\n“Окончателното решение по този казус, както и по много други в САЩ, ще бъде взето лично от президента”, добави комисарката.\n\r\nЕС засега отказва да разкрие тактиката си за реформата на Световната търговска организация, която обещава на Тръмп в замяна на отказа от митата върху стоманата.\n\r\nМалмстрьом изрази загриженост, че процесът на вземане на решения в СТО е затормозен и че “протекционизмът и едностранните действия застрашават глобализма и могат да имат сериозни последици за световната търговия”.\n\r\nМеждувременно ЕС реши да започне търговски преговори с Австралия и Нова Зеландия, които Малмстрьом определи като “част от приятелския кръг, където вярват в добрата търговия и многостранния подход”. \n\r\nРазговорите ще стартират формално през лятото, като ЕС разчита те да доведат до сериозно намаление или премахване на вносните мита, основно в машинното оборудване и храните. Австралия е третия по големина търговски партньор на ЕС с годишен оборот от почти 48 млрд евро.\r\nЕС се надява да подпише търговското споразумение с Япония през юли в Брюксел, а тези за търговия и инвестиции със Сингапур - през есента.", "date": "2018.05.23", "title": "САЩ казали на ЕС, че спират гратиса с тарифите"}
{"url": "https://www.dnes.bg/obshtestvo/2018/05/23/mamiat-po-100-dushi-na-den-povecheto-v-internet.377255", "text": "Близо 100 души на ден в България горят от измами, като повечето от тях стават жертви в интернет. \n\r\nТова сочат данните на МВР за една календарна година, в която са регистрирани 2577 измами, останалите над 1000 са били с незначителна вреда и не попадат в статистиката, въпреки че по тях отново се е работило, пише „Монитор“.\n\r\nЧислата обаче сочат, че над 95% от делата, които е водило вътрешното ведомство, са били срещу неизвестен извършител, а разкритите, в които влизат и такива от предходни години, са 662. Измамниците са били основно мъже, но има заловени и 88 жени.\n\r\nОсновните пострадали в графа „измами“ в отчетите на силовото министерство са били жертви, доверили се на писма в интернет. Една от последните тенденции, които заляха електронните пощи, беше със съобщения от различни институции – банки, НАП, енергоразпределителни дружества и фирми за бързи кредити. В уведомленията пишело, че собствениците на електронните пощи имат просрочени задължения и за да избегнат съдебни процедури, трябва да внесат определена сума на посочена сметка. \r\n                    \r\n                    \r\nТе превеждали парите, които в повечето случаи не надхвърляли 100 лева, след което посочените сметки били изпразвани и закривани. Само за ден 30 души са повярвали и са платили сумата. След това измамата се разраснала заради стотиците хиляди изпратени съобщения, което повлякло след себе си и нова вълна от ужилени. За щастие с дребни суми. \n\r\nСлужителите на ГДБОП веднага се активизирали и започнали да разследват фишинг атаката. Те установили, че тя идва от страни извън ЕС.\r\n ", "date": "2018.05.23", "title": "Мамят по 100 души на ден, повечето в интернет "}
{"url": "https://www.dnes.bg/crime/2018/05/23/tir-udari-avtobus-ima-tejko-postradali.377259", "text": "Тир е ударил отзад автобус, движещ се по линията Лозен-София на автомагистрала \"Тракия\", двама души са тежко пострадали. Това съобщиха от МВР. \r\nСигналът за пътния инцидент е подаден малко след 7.20 часа тази сутрин. \r\nПо първоначални данни на АМ „Тракия“, 3 км, в посока София, ТИР е ударил отзад автобус, по линията Лозен - София. \r\nСпоред данните до момента двама души са с по-тежки наранявания.\r\nДвижението е ограничено, регулира се от пътни полицаи.\r\n ", "date": "2018.05.23", "title": "Тир удари автобус, има тежко пострадали"}
{"url": "https://www.dnes.bg/snimka-na-denia/2018/05/23/slynchev-den-shte-prevali-v-zapadna-bylgariia.377257", "text": "Днес ще бъде слънчево. След обяд над западните райони от страната ще се развива купеста и купесто-дъждовна облачност и на много места там ще превали, възможно е и да прегърми. \r\nЩе духа до умерен вятър от източната четвърт. \r\nМаксималните температури ще са между 25 и 30 градуса, сочи прогнозата на НИМХ при БАН.\r\nПо Черноморието ще бъде предимно слънчево. Ще духа слаб до умерен вятър от север-североизток. Максималните температури ще са 21°-23°. Температурата на морската вода е 19°-23°. Вълнението на морето ще бъде около 2 бала.\r\nВ планините ще преобладава слънчево време. Около обяд в масивите от Западна България ще се развива купеста и купесто-дъждовна облачност и главно в следобедните часове ще има краткотрайни валежи с гръмотевици, в отделни райони - значителни. Ще духа слаб до умерен вятър от изток-югоизток. Максималната температура на височина 1200 метра ще е около 18°, на 2000 метра – около 11°.\r\n ", "date": "2018.05.23", "title": "Слънчев ден, ще превали в Западна България"}
{"url": "https://www.dnes.bg/rusia/2018/05/23/rusiia-uspeshno-izstrelia-4-balistichni-raketi-bulava.377256", "text": "Русия успешно изстреля четири междуконтинентални балистични ракети \"Булава\" от ядрената подводница \"Юрий Долгоруки\", съобщи пресслужбата на руския Северен флот, цитирана от ТАСС и Франс прес.\r\nПодводницата е извършила подводно изстрелване в Бяло море. Ракетите са ударили военен полигон на полуостров Камчатка.\r\nТова е първи случай, в който руските ВМС изстрелват толкова много ракети от този тип подводница.\r\nПодводницата клас \"\"Борей\" \"Юрий Долгоруки\" е създадена специално за този тип ракета. Ракетата \"Булава\" (натовска класификация СС-ЕнХикс-30) е разработена от ракетата земя-земя \"Топол-М\" (СС-27 в класификацията на НАТО). Тя е с обхват 8000 км и може да носи до десет ядрени бойни глави.\r\n \r\n/БТА/\r\n ", "date": "2018.05.23", "title": "Русия успешно изстреля 4 балистични ракети \"Булава\""}
{"url": "https://www.dnes.bg/index/2018/05/23/receptata-dnes-gybi-na-skara-s-marinata.377153", "text": ":\r\n400 г пресни печурки\r\n4 супени лъжици балсамов оцет\r\n1 супена лъжица соев сос\r\n3 скилидки стрит чесън\r\n1/2 чаена лъжичка мащерка, нарязана или сушена\r\nсол и черен пипер на вкус\r\n \r\n:\r\n \r\nПочистете гъбите и ги нарежете на по-дебели парчета. В купа комбинирайте съставките за маринатата и поставете нарязаните гъби за 30 минути. Загрейте грила (може да ползвате и грил тиган), поставете маринованите гъби на дървени шишчета, които предварително сте накиснали във вода и запечете за около 2-3 минути за всяка страна.\r\n\r\n", "date": "2018.05.23", "title": "Рецептата Dnes: Гъби на скара с марината"}
{"url": "https://www.dnes.bg/sofia/2018/05/23/lineiki-i-pojarni-kym-udara-na-trakiia-ima-zatisnat.377260", "text": "Линейки и пожарни коли са на мястото на катастрофата, станала по-рано тази сутрин.\r\nИнцидентът стана рано сутринта на 4 км от входа на София. Катастрофата е станала между турски ТИР и автобус, идващ от село Лозен към София.\n\r\nСпоред очевидци в автобуса все още има затиснат човек, който трябва да бъде изваден.\r\n\"В 7:12 ч. получаваме сигнала и изпращаме 4 линейки. Имаме един тежко пострадал с черепно-мозъчна травма, който е хоспитализиран в болницата \"Св. Анна\", съобщи говорителят на Спешна помощ Катя Сунгарска за .\n\r\nПри инцидента има и още пострадали хора с наранявания по долните крайници, които се транспортират в \"Пирогов\". Има и дете с уплах, което също ще бъде хоспитализирано. \r\n                    \r\n                    \r\n\"На нас са ни подали информация, че става въпрос за сблъсък между ТИР и автобус на градския транспорт. Казали са ни, че ТИР-ът е обърнат в канавката\", каза още Катя Сунгарска.\r\nПо-рано МВР съобщи, че двама души са пострадали при катастрофата.\r\nОт АПИ съобщиха, че временно движението при 3 км на АМ \"Тракия\" в посока София е спряно поради ПТП-то.\r\nДвижението в района в момента е силно затруднено. \r\n\r\n ", "date": "2018.05.23", "title": "Линейки и пожарни към удара на \"Тракия\", има затиснат?"}
{"url": "https://www.dnes.bg/obshtestvo/2018/05/23/kat-proizvejda-hiliadi-mnimi-dlyjnici-vsiaka-godina.377258", "text": "Хиляди глоби към Пътна полиция, които нарушителите вече са си платили, продължават да висят като дължими. Титулярите им, които може би не подозират, рискуват да им бъдат отнети шофьорските книжки, ако бъдат спрени за проверка. \n\r\nЕдинственият начин е да носят непрекъснато със себе си документите за извършеното плащане и да ги показват при всяка проверка, като и това не е гаранция, че проверяващият ще ги признае, пише „Сега“.\n\r\nАбсурдната ситуация, в която добросъвестни шофьори биват тормозени, а КАТ прахосва време и ресурси, за да издирва несъществуващи длъжници, съществува от години, но тя се превърна в проблем на управляващите едва когато от нея бе засегнато правителството. На правителствено заседание във вторник вътрешният министър Валентин Радев е докладвал, че на името на премиера Бойко Борисов се водят 10 неплатени акта. Става дума за нарушения, извършени от коли на Министерския съвет. Те били платени, но системата на КАТ ги отчитала като дължими.\n\r\r\n                    \r\n                    Причината са несъвършенства в системата, обясниха от МВР. Ако например човек има няколко глоби, но ги плати наведнъж, системата няма да отчете нито едно плащане, т.е. всички задължения си остават висящи. \n\r\nДруга възможна грешка е неправилно изписване на данни в заявлението за плащане - например сбъркан номер. Системата отново няма да отчете нито грешка в документа, нито направено плащане. Така всеки, който си е платил глобата, може да се води длъжник и да бъде санкциониран. \n\r\nЕдно от наказанията е отнемане на книжка, а през последните месеци от МВР са доста активни по тази линия и редовно организират акции. Последната бе покрай граничните пунктове.\n\r\nАбсурдите не свършват дотук, защото, след като задълженията в КАТ останат висящи, те се изпращат за принудително събиране в НАП. Оттам при почти всяка кампания установяват, че около 1/3 от длъжниците всъщност вече са си платили. Естествено, масовата реакция на гражданите е гняв и недоумение, когато данъчните ги потърсят.\n\r\nОт МВР заявиха, че се опитват да изчистят несъвършенствата на системата си със собствените си разработчици. Колко време ще отнеме това, не е ясно.\n\r\nВъпреки абсурдната ситуация и данъчни, и полицаи твърдят, че през последните 3 години системата на работа се е подобрила. Преди това и двете институции не са си разменяли информация. Тогава единственият начин човек да докаже, че всъщност не дължи глобата, която му търсят, бил да се разкарва до КАТ, където да му издадат някакво удостоверение, а след това да го занесе в НАП. Тогава и броят на мнимите длъжници бил много по-голям. Сега поне имало обмен на информация.\n\r\n ", "date": "2018.05.23", "title": "КАТ \"произвежда\" хиляди мними длъжници всяка година"}
{"url": "https://www.dnes.bg/televizia/2018/05/23/goliamata-chistka-v-edno-frensko-selo.377201", "text": "Във втори епизод на седми сезон на сериала \"Едно френско село\" Жанин е изправена на съд пред комитета по \"Голямата чистка\", чийто член е и Реймон.\r\nСузан и Лорио правят опити да вкарат Густав в правия път, учейки го на моралните ценности, които е имал баща му Марсел. По време на делото всички тръпнат в очакване Хайнрих Мюлер да свидетелства...\r\nГледайте \"Едно френско село\" всеки делник от 20.30 часа по телевизия .", "date": "2018.05.23", "title": "Голямата чистка в \"Едно френско село\""}
{"url": "https://www.dnes.bg/obshtestvo/2018/05/23/liutierstvoto-profesiia-koiato-cial-jivot-uchish.377212", "text": "Лютиерът Владо Тилев е от малкото в България. \"Моите родители са музиканти - цигулари. От тях дойде привличането към класическата музика. Като малък започнах да свиря на чело, след което интересът към класическите инстументи се възбуди в мен от един съсед, който живее над нас и беше лютиер. Когато съм ходил в негвото ателие да гледам и да контактувам с него, се зароди любов към професията ми”, спомня си лютиерът.\r\nЗа съжаление обаче, той не е попадал на хора, които искат да \"откраднат\" занаята му.\n\r\n\"Не са идвали при мен такива, които искат да станат лютиери. В световен мащаб класическата музика запада или по-скоро се измества. В днешно време хората, които се занимават с класическа музика, са в Далечния изток - Китай, Корея, Япония. Все по-малко се свири. Затова нямам особено желание да занимавам децата си с професия, с която ще им бъде много трудна за оцеляване\", разказва той пред \"\r\r\n                    \r\n                    А ако все пак някой реши да се захване с тази професия, трябва да знае и може няколко неща.\n\r\n\"Аз до ден днешен откривам и научавам нови неща. Чета нови неща за лютиерството. Това е професия, която цял живот се усъвършенства. Така, както медицината непрекъснато се развива. Като съвет мога да кажа, че човек трябва да има няколко качества, които непрекъснато да развива - като база, без тях няма смисъл да се занимава с лютиерство”, казва Тилев.\r\nА качествата, които задължително трябва да притежава един лютиер, са да бъде музикален, много добре да е свирил или да свири на инструмент. И не на последно място - сръчност и огромно чувство за естетика. Без нея нищо не става в нашата професия.\n\r\n“Това не е дърводелска професия, не е само да изработваш дървена кутия за инструмент. Различни усещания, които трябва да ги има като музикант лютиерът, правейки една цигулка примерно”, заявява той.", "date": "2018.05.23", "title": "Лютиерството – професия, която цял живот учиш"}
{"url": "https://www.dnes.bg/sofia/2018/05/23/vladaia-na-protest-netyrpimo-e-ogromni-dupki-zadrystvaniia.377261", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЖивеещите във Владая отново излизат на протест заради огромните задръствания, които се образуват в пиковите часове в района. \n\r\nПроблемът идва, когато гражданите трябва да се включат в движението по път Е-79 в посока София. \n\r\nТе инициираха петиция за организация на движението чрез конуси в две ленти на път Е-79, която изпратиха до премиера Бойко Борисов и регионалния министър Николай Нанков.\n\r\n\"Положихме много усилия, осъществихме доста срещи с институциите, но няма никаква чуваемост. Абсолютно безхаберно отношение! Настояваме да се предприемат адекватни мерки и то веднага, защото пложението е нетърпимо всяка сутрин. Прави се временна организация на движението само в неделя\", обясни пред  един от протестиращите - Васил Николов. \r\r\n                    \r\n                    Той посочи, че има проект за изграждане на реверсивно движение. А от АПИ съобщиха, че върви актуализиране на проекта, при това с работещ светофар. \n\r\nВасил Николов каза още, че два месеца след извършен ремонт на пътя са се появили дупки, а шахтите са пропаднали. \n\r\nЖителите на Владая алармират институциите и за това, но по думите му в момента има разтакаване и правене на нищо. Хората настояват за временна организация на движението всяка сутрин и фирмата изпълнител на ремонта да реши появилите се проблеми. \n\r\n\"Искаме от 6:30 до 10 ч. движението в посока София от Перник да се извършва в две ленти. Към 8 часа положението става доста сериозно. По наши изчисления 300 човека си губят времето всяка сутрин\", обясни протестиращият.", "date": "2018.05.23", "title": "Владая на протест: Нетърпимо е – огромни дупки, задръствания..."}
{"url": "https://www.dnes.bg/obrazovanie/2018/05/23/b-podtochkata-na-maturite-ili-kogato-izpita-e-prosto-gaf.377263", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИ тази година скандал покрай матурата по Български език и литература. Седми въпрос разгневи стотици в социалните мрежи. Те твърдят, че верен отговор няма.\r\nИ докато А, В и Г се оказват очевидно грешни, то отговор Б се превръща в ябълката на раздора.\r\nОт Министерството на образованието обаче са категорични, че няма нищо нередно в седми въпрос. Институтът за български език при БАН обаче не е на това мнение.\n\n\r\n\"По този начин написано звучи неестествено, това е техническа грешка\", посочиха от БАН пред . В изречението трябва да бъде написано коя комисия.\r\r\n                    \r\n                    А на фона на въпроса за пълния и краткия член и матурите, излезе и нов гаф. Съобщението с предварителна информация за датата и часа на провеждането на матурите по Български език и литература гласи: \"Изпита ще може да започне на 21.05.2018 10.00\".\r\nВ него е допусната граматическа грешка при членуването на подлога \"изпит\".\r\nВ своя защита от образователното министерство казаха, че снимката от сайта, която е публикувана в интернет, не е от официалния сайт на МОН.", "date": "2018.05.23", "title": "\"Б\" подточката на матурите или когато \"Изпита\" е просто гаф"}
{"url": "https://www.dnes.bg/zvezdi/2018/05/23/andrei-vdigna-nazdravici-za-pyrvorodniia-si-sin.377284", "text": "Продуцентът Андрей Арнаудов ударно поля с приятели раждането на първата си рожба. Неговата съпруга Емануела го дари със син в понеделник, а в по-късните часове Андрей започна с почерпките.\r\nСред първите, с които вдигна наздравици бяха актьорът Александър Сано и кулинарят Ути Бъчваров.\r\n\"Празнуваме раждането на Васил Андреев Арнаудов! Да е жив и здрав на мама и татко!\", издаде Сано с кадър в социалните мрежи.\r\nИнтересното е, че сред тримата Арнаудов е най-пресният баща. Сано и Бъчваров ще дават родителски съвети на продуцента, тъй като вече имат опит. \r\nАктьорът стана баща на малката Ава през 2009 г., а водещият на \"Вкусно\" гушна близначките Далия и Ружа миналия август.\r\r\n                    \r\n                    Андрей увери, че той и майката Емануела се чувстват добре. Момченцето е кръстено на дядо си – известният хоров диригент и дългогодишен ръководител на Софийския камерен хор Васил Арнаудов.\r\nОще новини за звезди четете на ", "date": "2018.05.23", "title": "Андрей вдигна наздравици за първородния си син"}
{"url": "https://www.dnes.bg/stranata/2018/05/23/prokuraturata-shefyt-na-kat-blagoevgrad-vzimal-podkupi.377280", "text": "Арести на пътни полицаи се състояха след поредната акция вчера, проведена този път в КАТ-Благоевград. С белезници се оказа и началникът на \"Пътната полиция\" в града.\n\r\n\"Сигналът, по който започна да работи Окръжната прокуратура в Благоевград дойде от Дирекция \"Вътрешна сигурност\" на МВР. Човекът, който публично съобщи, че е подавал подобни сигнали, ще бъде поканен да бъде разпитан като свидетел. Този човек обяснява схемата, която ние сме установили и която беше потвърдена първоначално и от СРС-тата, които е използвала Дирекция \"Вътрешна сигурност\" на МВР. Действително се касае за корупционна схема. Окръжната прокуратура в Благоевград е образувала досъдебно производство за искане и получаване на подкупи\", заяви пред Нова тв говорителят на главния прокурор Румяна Арнаудова.\r\r\n                    \r\n                    \"Имаме доказателства, че са били искани и получавани пари от началника на КАТ, за да наруши служебните си задължения. Подкупите са получавани за бърза регистрация на моторни превозни средства, както и за предоставяне на специални регистрационни номера (в това число последователни еднакви цифри, огледални номера или две по две еднакви цифри)\", добави Арнаудова.\r\nПо думите ѝ корупционната дейност е продължила 4-5 месеца.\r\n ", "date": "2018.05.23", "title": "Прокуратурата: Шефът на КАТ-Благоевград взимал подкупи!"}
{"url": "https://www.dnes.bg/sofia/2018/05/23/poklon-pred-glasa-na-bylgarskata-opera-hristina-angelakova.377288", "text": "\n\r\nПоклонението пред бележитата оперна певица Христина Ангелакова е днес във фоайето на Софийската опера и балет.\r\nОпелото на известното мецосопрано е от 12:30 ч. в църквата \"Света София\", а погребението - от 15:00 ч. на Централните софийски гробища - Алеята на творците.\r\nНа 20 май оперна България загуби една от най-ярките фигури в музикалния живот на страната. Певица с изключителен талант, велик артист, покорила с гласа си най-престижните световни оперни сцени, пяла под палката на най-големите диригенти, партнирала си с оперните величия на 20-и век. Изключителна личност със знаково присъствие в обществения и оперния живот на България. \r\r\n                    \r\n                    Всеотдаен педагог, взискателен ръководител, непримирима срещу несправедливостта и посредствеността, вдъхновен и изпълнен с енергия творец, подкрепящ младите таланти, както и новите, нестандартни идеи. Христина Ангелакова бе обичан вокален педагог, който завинаги остана свързан със своите любими и успешни ученици.\r\nОтдадена на своята голяма любов - операта, тя влагаше своята енергия и талант в грандиозни проекти, остави незабравима следа с неуморния си стремеж да утвърждава и да възпитава висока музикална естетика и вкус. \r\nНейната най-голяма гордост през последните години бе Международният музикален фестивал \"Моцартови празници\" в Правец, припомнят от екипа на фестивала.\r\nХристина Ангелакова повече от четвърт век е свързана с Националната опера и балет - София. Допринася много за развитието на театъра, оценяван високо и зад граница. Певица с обемен, богат на тембри и отлично поставен глас, темпераментна и задълбочена в работата си, Ангелакова присъства на сцената не само с традиционния за мецосопрано репертоар, но и в реализацията на опери от композитори на 20-и век. \r\nТя е една от ярките изпълнителки на Софийската опера през последните две десетилетия на миналия век. И до днес се помнят нейни забележителни постижения - Изабела (\"Италианката в Алжир\"), Марфа (\"Хованщина\"), Сантуца (\"Селска чест\"), Азучена (\"Трубадур\"), Адалджиза (\"Норма\"), Амнерис (\"Аида\"), Дуеня от едноименната опера на Прокофиев.\r\nРодена е през 1944 г. в Исперих, но отраства в Шумен, в семейство, което обича песента. В гимназията учи цигулка, но решава да се посвети на пеенето. Завършва Музикалната академия при проф. Сима Иванова. През 60-те в Италия специализира бароков вокален стил, учи в \"Санта Чечилия\" в Рим и в Центъра за усъвършенстване на млади певци към Миланската Ла Скала при световноизвестната певица и педагог Джина Чиня.\r\nКариерата ѝ започва щастливо - с тригодишен договор с Миланската скала. Прави творчески дебют с Улрика от \"Бал с маски\", дирижирана от великия Клаудио Абадо, възлагат ѝ големи партии - Йокаста от \"Едип цар\" на Стравински, Адалджиза от \"Норма\" на Белини, Леонора от \"Фаворитката\", Елизабет от \"Мария Стюарт\" на Доницети. Участва и в представления на Пикола Скала (\"Амал и нощните гости\" от Меноти и \"Ноевият ковчег\" на Бритън). В Италия концертира с прочутия оркестър \"Виртуози ди Рома\", с който изпълнява труден репертоар от епохата на барока.\r\nОт 1976 г. е солистка в Националната опера - София. Откроява се като Амнерис, Азучена, Кармен, Сантуца, Изабела, Маделон от \"Андре Шение\", Графинята и Полина от \"Дама Пика\", Марфа, Марина от \"Борис Годунов\", Ахросимова от \"Война и мир\", Дуеня, Лукреция от \"Поругаването на Лукреция\" от Бритън. Певицата допринася много и за популяризирането на български опери като \"Хан Крум\" от Александър Йосифов, \"Хан Аспарух\" от Александър Райчев, \"Саламбо\" на Веселин Стоянов.\n\r\nСкоро започва и международната ѝ кариера. Четири сезона е предпочитаната Амнерис в Дойче Опер в Западен (тогава) Берлин, чест гост е в италиански оперни театри - Болоня, Палермо, Равена, а в Римската опера е поканена за премиерата на \"Иродиада\" от Масне, в екип с Монсерат Кабайе, Хосе Карерас и Хуан Понс. Пее в Мюнхен, Будапеща, Дюселдорф, Лиеж, Лайпциг, Руан, Тулон, Ница, Билбао, Овиедо - където пее с Павароти в \"Бал с маски\". Със Софийската опера гастролира в Болшой театър, в Париж, Палермо, Виена.\r\nКонцертира в Европа и страната с авторитетни оркестри, камерни формации и хорове. Има участия в радио- и тв записи за РАИ, за БНР, БНТ, има издадени компактдискове и плочи в \"Балкантон\" с италиански, френски и руски арии, записи на оперите \"Иван Сусанин\", \"Война и мир\", \"Хан Крум\" и \"Хан Аспарух\".\r\nОт 2001 до 2004 г. Христина Ангелакова е първата жена директор на Националната опера и балет. През периода 2004-2008 г. като председател на фондацията \"Национална опера и балет\" осъществява едни от най-значимите събития в културния календар на столицата. Изявява се като режисьор с \"Така правят всички\" от Моцарт в Музикално-драматичния театър \"Константин Кисимов\" - Велико Търново. От 2012 г. е артистичен директор на Музикалния фестивал \"Моцартови празници\" в Правец. Доцент в НМА \"Проф. Панчо Владигеров\".\r\nЗа приноса си към родното оперно изкуство е удостоявана с високи отличия, със званието \"Народна артистка\", награди за конкретни постижения, с \"Кристална лира\" на Съюза на музикалните и танцовите дейци и други. \r\nНосител е на почетното звание \"Комендаторе\" на Италианската република за изключителни заслуги към културата на Италия, орден \"Св.св. Кирил и Методий\" - огърлие, и други. През 2015 г. е почетена за цялостен принос към българската култура с наградата \"Музикант на годината\".", "date": "2018.05.23", "title": "Поклон пред гласа на българската опера – Христина Ангелакова"}
{"url": "https://www.dnes.bg/sofia/2018/05/23/sled-udara-na-trakiia-myj-i-jena-sa-v-tejko-systoianie.377283", "text": "\n\r\nДвама от ранените в тежката катастрофа между Тир и автобус на магистрала \"Тракия\" тази сутрин са в тежко състояние, съобщиха от от болница \"Св. Анна\" в София.\n\n\n\r\nКатастрофата стана около 7 часа, на място бяха изпратени четири линейки, а пожарникари помагаха за изваждане на ранените. \r\nАвтобусът е пътувал от софийското село Лозен към столицата, когато турският ТИР го е ударил и пратил в канавката. \r\nПострадали са общо 12 души, пътували в автобуса. Седем от тях са приети в болница \"Света Анна\".\r\nВ тежко състояние са 60-годишен мъж и жена на 54 години. Мъжът е с тежка черепно-мозъчна травма и тежка гръдна травма. Той е приет в реанимация.\r\r\n                    \r\n                    Жената е с тежка лицева травма и фрактура на долната челюст. Тя е настанена в Клиниката по лицево-черепна хирургия.\r\nЧетирима от пострадалите са предимно с гръдно-коремни травми и различни травми на долните крайници, те са хоспитализирани в Клиниката по неврохирургия и Клиниката по хирургия.\r\nЕдин е освободен за домашно лечение.", "date": "2018.05.23", "title": "След удара на \"Тракия\": Мъж и жена са в тежко състояние"}
{"url": "https://www.dnes.bg/za-da-se-razbirame/2018/05/23/6-te-neshta-ot-koito-se-nujdae-stabilnata-vryzka.377237", "text": "Кога бе последният път, в който направихте комплимент на половинката си, оставихте ѝ нещо мило, написано на лист хартия, поднесохте малка изненада?\r\nДългите връзки имат и добри и лоши дни, а рутината е тази, която почти сигурно води до разруха на взаимоотношенията.\r\nС времето взаимоотношенията ви се развиват и получават специфична форма, но една връзка винаги се нуждае от някои малки неща, които да я направят по-устойчива на промените и трудните моменти. Споделяме някои малки ритуали, които ще ви сближат още повече с любимия човек.\r\n\r\nАко и двамата с партньора вечер си легнете по едно и също време, ще приключите деня с повече целувки, прегръдки и нежност, но и сексуалният ви живот ще се подобри. Разбира се това няма как да се случва всеки ден, защото всичко зависи от задълженията на всеки един от вас, но винаги когато можете, заспивайте заедно.\r\r\n                    \r\n                    \r\nВсяка двойка, която иска да развие връзката си и да я запази хармонична трябва да има свое специално местенце. Това може да е някой парк, кафене, ресторант, място в провинцията. Важно е то да ви напомня хубави моменти и винаги когато можете да се отбивате там с любимия човек. Важно е вашето специално място да не бъде споделяно с близки и приятели, нека то ви напомня за връзката ви.\r\n", "date": "2018.05.23", "title": "6-те неща, от които се нуждае стабилната връзка"}
{"url": "https://www.dnes.bg/obrazovanie/2018/05/23/tuitia-spamia-laikvam-ezik-bylgarski-sveshten-na-moite-dedi.377270", "text": "Туитя - туитвам, спамя - спамвам, лайкам - лайквам и лайкна; съставни думи като селфи зона, селфи мания. Това са част от най-новите думи, които навлизат в ежедневния ни език и които са образувани съобразно правилата на българския език. Всяка година в езика ни навлизат стотици нови думи, като част от тях  може и да не се задържат трайно, но други използваме ежедневно -  банкиране, лифтинг, джогинг и други, обясни в интервю за БТА д-р Цветана Димитрова, научен секретар на  Института за български език \"Проф. Любомир Андрейчин\" при БАН.\r\nВ последните две години сред най-популярните нови думи са и постистина, фалшиви новини. Други интересни думи са фабинг /от английското phubbing, образувана от phone и snubbing/, която буквално се отнася за поведение, при което пренебрегваме околните заради смартфона си; номофобия /от mobile phone phobia/ - страх да не останем без мобилен телефон.\r\r\n                    \r\n                    Регистрират се също т.нар. калки /процесът е известен като калкиране/, при които има буквален превод на думи от чужд произход - разприятелявам /среща се и ънфрендвам/.\r\nДруги думи са: смути, песцетарианец /вегетарианец, който яде риба и морски дарове/, киберхондрик /вид хипохондрик, който сам си поставя диагноза, като чете различни материали в интернет/.\r\nПо думите й най-честите правописни въпроси на граждани, на които специалистите от Института отговарят, са свързани с употребата на пълен и кратък член при имената от мъжки род, единствено число, за употребата на запетаите, за правилата за слято, полуслято и разделно писане.\r\nПо данни от Службата за езикови справки и консултации в рамките на една година - от април 2016 г. до април 2017 г., има над 130 запитвания, свързани с правилото за пълния и краткия член, като преди него по честота са само въпросите относно използването на главни букви при изписването на съставни собствени имена, обясни д-р Димитрова. Гражданите се интересуват и от някои по-особени случаи при съгласуване между подлога и сказуемото - например при учтива форма.\n\r\nПо думите й езикът ни не е заплашен от \"дигитална смърт\". \"Българският език се използва широко в интернет, при това се пише на кирилица, има достатъчно грамотни носители на езика и ресурси, които да го поддържат \"жив\" - програми за корекция на правописа, множество речници, дигитални платформи за експертни езикови справки и консултации\", обясни тя.\n\r\nЕкспертът смята, че ако бъде направено проучване за грамотността на поколенията, няма да има големи различия между тях. \"Има значение в каква среда се общува и с каква цел се съставя един текст - дали е официален, или за целите на общуването в интернет\", обясни тя, но призна, че в последните години се забелязват повече грешки.\r\nСпоред нея обаче един от решаващите фактори за грешките е размиването на границите между писмена и устна реч, което се наблюдава при дигиталното общуване. Често потребителите нямат време да обърнат внимание и да редактират написаното, тъй като общуването, с което са заети, предполага бързи отговори.\n\r\nТя обясни, че от проведените изследвания писменият език запазва първо място сред елементите, оценявани като символи на националната идентичност. Гражданите признават, че най-честите им затруднения са при правилото за деепричастието, правилото за бройната форма и при правилото за пълния и краткия член.\n\r\nНа въпрос дали пълният член трябва да бъде запазен в езика ни тя обясни, че употребата му не се основава на действащо езиково явление - било то в книжовния език, или в българските диалекти.\r\n\"Това е правило, което действа само в писмената книжовна норма - наличието на такива правила е една от основните характеристики именно на писмената книжовноезикова норма. Засега не се предвижда промяна на правилото\", категорична е Димитрова.\r\nТя смята, че правилото не е трудно, а проверка може да се направи чрез замяна на думата, която трябва да се членува с лично местоимение - \"ако думата може да се замени с местоимението той, то тя трябва да се членува с пълен член, а при заместване с местоимението него се членува с кратък член\".\r\nПромяната на правилото в настоящия момент ще доведе до още повече грешки и колебания при правилната употреба на езика, каза още Димитрова.", "date": "2018.05.23", "title": "Туитя, спамя, лайквам – език (български) свещен на моите деди?"}
{"url": "https://www.dnes.bg/obrazovanie/2018/05/23/7-mi-klas-smiata-variant-2-na-maturata-po-matematika.377296", "text": "В 10.00 часа днес започна националното външно оценяване по математика за учениците в седми клас, по което те пишат по втори вариант, изтеглен от журналист, определен с жребий.\r\nИзпитът по математика в седми клас се състои от 2 модула. Първият е с 20 задачи със затворен и със свободен отговор. Продължителността му е 60 минути, а максималният брой точки, който могат да получат учениците, е 65. Във втория модул седмокласниците трябва да решат 4 задачи - 2 с кратък числов, символен или словесен отговор и 2 с описание и аргументация на решението. Продължителността на този модул е 90 минути, а правилното решение на задачите носи 35 точки. Максималният резултат от двата модула е 100 точки.\r\r\n                    \r\n                    Заместник-министърът на образованието и науката Таня Михайлова пожела успех и на зрелостниците, и на седмокласниците. Според нея ключът към успеха на изпитите са спокойствието и натрупаните знания.\r\nПо вариант 1 работят днес зрелостниците на втория задължителен зрелостен изпит по предмет по избор, който започна в 8.00 часа. Дванадесетокласниците имат на разположение четири астрономически часа, а тези със специални образователни потребности - шест часа.\r\nЗрелостниците можеха да избират да се явят на един от общо 13 учебни предмета за днешната втора матура. Най-много ученици са заявили участие в изпита по биология - 13 820. Английският език е посочен от 13 744 ученици, а географията и икономиката - от 6904. Над 10 000 зрелостници са предпочели вместо втора матура в дипломата им да бъде вписана средната оценка от държавните изпити за придобиване на професионална квалификация.\r\n ", "date": "2018.05.23", "title": "7-ми клас смята: Вариант 2 на матурата по математика"}
{"url": "https://www.dnes.bg/balkani/2018/05/23/zastreliaha-sobstvenika-na-izvestna-diskoteka-v-podgorica.377273", "text": "Собственикът на известната дискотека \"Бигъл\" Миодраг Крушчич /49 г./ е бил убит снощи в Подгорица, докато седял в градината на ресторант \"Палата\" с журналистката от черногорския вестник \"Виести\" Йелена Йованович, съобщава сръбският вестник \"Блиц\".\n\r\nВисок, едър, облечен в черно с качулка и силиконова маска на лицето мъж се доближил към Крушчич откъм гърба му и изстрелял срещу него няколко куршума. \n\r\nРанен, Крушчич се опитал да избяга, но след два-три метра паднал на тревата. Убиецът се приближил до него и отново изстрелял още няколко куршума, след това успял да избяга. Журналистката е леко ранена в главата от счупено стъкло. \n\r\nСлед убийството специалните части за борба с тероризма започнаха да контролират входовете и изходите от Подгорица към Цетине, Никшич, Зета и Златица. Специалните части претърсват автомобили, проверяват лица от интерес за службите за сигурност и извършват засилен контрол на движението, пише БТА.\r\n                    \r\n                    \r\nПолицията смята, че Крушчич е убит в разчистване на сметки между два черногорски престъпни клана. Крушчич е смятан за близък до \"шкалярския клан\", който е в конфликт с \"кавачкия клан\". Затова представители на \"кавачкия клан\" са били разпитани веднага след убийството.\r\n ", "date": "2018.05.23", "title": "Застреляха собственика на известна дискотека в Подгорица"}
{"url": "https://www.dnes.bg/politika/2018/05/23/premieryt-iska-ot-es-da-padnat-us-vizite-za-bylgari.377295", "text": "Премиерът Бойко Борисов обяви, че основният въпрос, който ще постави на Европейския съвет през юни, е да отпаднат визите за САЩ. \r\n\"Затова правосъдният министър и главен прокурор на САЩ в момента е на Съвета на ЕС по вътрешните работи. Първата и основна тема, която сме говорили и ще бъде поставена по време на Европейския съвет, и затова Цачева и Радев ги няма, ще бъде да отпаднат визите за Европа за САЩ, което и България е там, както за Канада.\n\n\r\nНека да приемем, че всяка една от институциите – и президентството, и ние, и те, правим неща, които са в полза на държавата. Не е нужно да обясняваме кое е повече и кое по-малко. Опитвайте се да разсъждавате, че всичко е полезно за държавата\", настоя Борисов пред министрите си.\r\r\n                    \r\n                    Министър-председателят отново повтори тезата си, че България трябва да поддържа добри, даже приятелски отношения със съседна Турция, с Русия и със САЩ.\r\n\"И с Гърция, и с Македония сме еднакво приятелски. Виждате, че в Босна и Херцеговина отиде президентът Ердоган и той заговори вече за магистрала Сараево-Ниш. Това ни устройва и нас, защото се свързват целите Балкани. И руснаците, и американците, и турците, като основни геостоатегически играчи, освен Европа, са добре дошли на Балканите и да ги използваме да бъдат мост на дружбата, а не всяка една от страните, защитавайки си техния геостоатегически интерес, да създава конфронтация\", допълни Борисов.", "date": "2018.05.23", "title": "Премиерът иска от ЕС: Да паднат US визите за българи!"}
{"url": "https://www.dnes.bg/health/2018/05/23/parodontoza-dokolko-vi-zaplashva.377294", "text": "Гингивит и пародонтит са най-често срещаните пародонтални заболявания в устната кухина. \r\nГингивитът представлява възпаление на гингивата, което е локализирано в нея, не се придружава от промени в алвеоларната кост, нито пък е налице нарушение в гингиво-букалната херметична връзка.\r\n \r\nПародонтитът е мултифакторно заболяване, при което нормалният баланс между микробната плака и отговора на организма е нарушен. Пародонталното заболяване се характеризира със загуба на прикрепване и загуба на алвеоларна кост.\r\n \r\nПървичната профилактика на гингивита и първичната и вторична профилактика на пародонтита са базирани на ефективен плак-контрол, провеждан ежедневно.\r\n \r\nОсновните причинители на заболяванията на пародонта са бактериите от зъбната плака. Какво увреждане ще настъпи в тъканите на пародонта до голяма степен зависи от реакциите на организма. Някои състояния оказват съществено влияние върху реактивността на организма.\r\n \r\n\r\n \r\nОралните контрацептиви съдържат синтетичен естроген и прогестерон, с което създават физиологично състояние на жената. По-голямата е честотата на катарални гингивити и гингивална хиперплазия (разрастване на гингивата) при жени, приемащи орални контрацептиви.\r\n \r\nГингивалното възпаление се повишава в пряка зависимост от продължителността на употреба на тези медикаменти.\r\n \r\n", "date": "2018.05.23", "title": "Пародонтоза – доколко ви заплашва?"}
{"url": "https://www.dnes.bg/health/2018/05/23/diagnoza-psihichno-zaboliavane-kakvi-sa-pravata-na-bolnite.377293", "text": "Съдебната психиатрия е клон на психиатрията, в който се разглеждат сложните проблеми, възникващи при срещата между психиатрията и правото, а също и при уреждането на случаите, в които правонарушителите са с психични разстройства. \r\nОсвен в този си смисъл, съдебната психиатрия разглежда още и въпросите, свързани с разработването и прилагането на законодателството в областта на превенцията на психичното здраве.\r\n \r\nПсихиатрично болните, освен като евентуални извършители на престъпления, могат да бъдат още и потърпевши от такива – състоянието им може да стане причина за различни злоупотреби. В този ред на мисли безспорна е необходимостта от правни наредби, пригодени специално за нуждите на тези граждани.\r\n \r\nТермини като дееспособност, вменяемост и невменяемост в ежедневната реч могат да се чуят дори като обида, натоварени с негативен смисъл. В действителност обаче, всички ние сме участници в обществото и е в общ интерес да вникнем в смисъла на тези понятия.\r\n \r\n\r\n \r\nДокато един човек, бил той психиатрично болен или не, ако има късмет може да изживее спокоен живот без среща с наказателното право, то за сметка на това гражданското такова е неизменна част от съвременното ни битие.\r\n \r\nПравният статут на лицето като участник в гражданските отношения се определя от неговите способности на правоспособност и дееспособност и се отнася в еднаква степен за всички граждани.\r\n \r\n\r\n ", "date": "2018.05.23", "title": "Диагноза психично заболяване. Какви са правата на болните?"}
{"url": "https://www.dnes.bg/obrazovanie/2018/05/23/mon-s-reshenie-za-sporniia-vypros-7-ot-maturite-niama-da-se-zachita.377300", "text": "МОН реши да не зачита отговорите на спорния 7-ми въпрос в държавния зрелостен изпит, който се оказа, че верен отговор няма.\r\n\"Съвсем отговорното ни решение е 7-ма задача да не се зачита в изпитния вариант\", заяви зам.-министърът на образованието Таня Михайлова на брифинг в МОН във връзка с матурата по български език и литература.\r\n\"Тъй като има спорен момент и ще има усещане у зрелостните за несигурност, а ние нямаме право да ги поставяме в такава ситуация\", аргументира се Михайлова, цитирана от  \"Фокус\".\r\n\"От понеделник има един спорен въпрос- номер 7 в изпитния вариант на държавния зрелостен изпит по български език и литература. Той предизвика сериозна обществена полемика, сутринта се събрахме всички, които по една или друга причина, са отговорни за доброто провеждане на зрелостните изпити\", обясни тя.\n\n\n\r\r\n                    \r\n                    Бих искала да не оставя с негативен привкус организацията на матурите, при която нямаше изтичане на информация, посочи още Михайлова. \n\r\nТя заяви, че тази година изтичане на информация не е имало - нито за характера на тестовите въпроси, нито за това какво ще съдържа втората част, нито за темата, по която ще се пише или пък за автора. \n\r\n\"Учениците ни трябва да бъдат спокойни, да няма и най-малко съмнение за това как протича един изпит\", посочи зам.-министърът.\r\nОще в деня на матурата зрелостници споделиха, че въпросът е бил доста объркващ, защото той  верен отговор няма.\r\nВъпрос 7 гласи:\n\r\n\n\r\nА) Гласуваните поправки в новия закон ще засегнат пряко въздушния и сухопътен транспорт в страната.\n\r\nБ) Убедително написаното мотивационно писмо на младия и амбициозен кандидат впечатли комисия.\n\r\nВ) Още утре г-н Каменов, адвоката на братовчедка ми, ще те потърси, за да подготвиш необходимите документи.\n\r\nГ) По Искърско дефиле, което е с дължина около 100 км, са разположени множество интересни обекти.\n\r\nСпоред ключът за матурата отговор Б е верният, но специалисти, включително и от БАН, не се съгласиха. От просветното министерство настояват, че в отговора се има предвид каквато и да е комисия.", "date": "2018.05.23", "title": "МОН с решение за спорния въпрос 7 от матурите: Няма да се зачита!"}
{"url": "https://www.dnes.bg/rusia/2018/05/23/bulava-izlitat-ot-podvodnicata-vijte-izstrelvaneto-im.377286", "text": " \r\nИзстрелването на четирите балистични ракети \"Булава\" от атомния подводен крайцер \"Юрий Долгоруки\" е показано във видео, публикувано от министерството на отбраната на Русия.\r\nВ почти триминутното видео са включени процесът на преминаване на плавателния съд в подводно положение, подготовката на екипажа за стрелба и полетът на четирите ракети след изстрелването им.\r\nРакетите бяха изстреляни от акваторията на Бяло море по полигон на Камчатка.\n\r\r\n                    \r\n                    Представители на Северния флот съобщиха, че за първи път се извършва залпова стрелба с такъв брой ракети от подводница от този проект.\r\nАтомната подводница \"Юрий Долгоруки\" е кораб от проекта 955 \"Борей\", пише Лента.ру.\r\nПодводницата е компонент от ядрената триада на Русия, въоръжена е с 16 балистични ракети \"Булава\". Дължината на подводницата е 170 метра, широчината – 13,5 метра. От 2013 г. тя е в състава на Северния флот на Русия. \r\n ", "date": "2018.05.23", "title": "\"Булава\" излитат от подводницата. Вижте изстрелването им"}
{"url": "https://www.dnes.bg/obshtestvo/2018/05/23/ombudsmaia-iska-pylna-reforma-na-zdravnata-sistema.377292", "text": "Рекорден брой са жалбите за първите пет месеца на годината, като те  са свързани с влошен достъп до медицинска помощ, лекарства и медицински  изделия, с качеството на медицинската помощ. Това каза по време на  дискусия омбудсманът Мая Манолова.\r\nПреди дни Манолова представи доклада за дейността си за 2017 г., в  който се посочваше, че жалбите тогава са били 494 общо. Тя подчерта, че  освен от граждани, жалби постъпват и от съсловни организации и лечебни  заведния.\r\nМанолова призова министъра на здравеопазването да отдели средства  за болниците, които са в тежко финансово състояние, а НЗОК да изплати  надлимитната дейност, изработена от болниците през последните години,  която е в размер на близо 150 млн.лв.\r\r\n                    \r\n                    Очертава се тревожна тенденция за  пациентите и за медицинските специалисти, допълни Манолова и подчерта,  че най-важният въпрос е дали Министерството на здравеопазването има  визия как ще се справи с проблемите.\r\nВсички отменени актове на предишното ръководство на МЗ се приемат  отново, изрази тревогата си Манолова. Моите идеи, посочи тя, са за  безлимитно здравеопазване, за субсидиране на лечебни заведения, пълно  реформиране на системата. По думите й несправедливостите в здравната  система нарастват.\r\nДаниела Дариткова, председател на парламентарната комисия по  здравеопазване каза, че проблемите са много, натрупали са се във времето  и доста от тях остават нерешени, но е важно да се отчете какъв процент  от жалбите са основателни.\r\nПредседателят на Българския лекарски съюз Венцислав Грозев каза, че  каквото и да се говори, винаги се стига до финансиране и подчерта, че в  каквито и условия на работа да са поставени лекарите и медицинските  сестри, качество се постига. Системата е дофинансирана с над 50 на сто  от пациентите, посочи Грозев и отново припомни, че медицинският труд не е  остойностен.\r\nДариткова обяви подкрепата си за проекта на Национална здравна  карта, който в момента е публикуван за обществено обсъждане, докато  Грозев изрази категоричен отказ да подкрепи параметрите, заложени в  него.    \r\nПо време на дискусията присъстваха депутати, представители на МЗ, на НЗОК, на КРИБ, на съсловни и пациентски организации.", "date": "2018.05.23", "title": "ОмбудсМая иска пълна реформа на здравната система"}
{"url": "https://www.dnes.bg/mish-mash/2018/05/23/tancite-na-djako-chupiat-kosti-bukvalno.377301", "text": "Оказва се, че копирането на движенията от танците на Майкъл Джексън могат да имат сериозни последствия върху човешкото тяло, съобщи Лента. Индийски неврохирурзи предупреждават феновете на Краля на попмузиката, че в опит да повторят танците може да се осакатят завинаги.\n\r\nУчените изследвали хореографията на Майкъл Джексън от гледна точка на натоварването върху органи и части на тялото и стигнали до извода, че води до сериозни травми, много, от които неизлечими.\n\r\nДвиженията от танците към песента \"Smooth Criminal\" например, буквално са в състояние да потрошат гръбначния стълб на човек, ако не са изпълнени със специални обувки и подготовка.\n\r\nЯвно Джако и танцьорите от неговата трупа са притежавали изключително крепко здраве и издръжливост, за сложните трикове на сцената, с които смайват, дори са носили специални обувки и скрити опори.\r\n                    \r\n                    \r\nКато доказателство за своята теза, учените привеждат данни за натоварването върху костите при наклон от 25 и 30 градуса, а Майкъл Джексън и неговата група са изпълнявали движенията под наклон 45 градуса.\r\n(БТА)\r\n ", "date": "2018.05.23", "title": "Танците на Джако чупят кости – буквално!"}
{"url": "https://www.dnes.bg/crime/2018/05/23/otkriha-goliamo-kolichestvo-zlato-i-srebro-na-lesovo.377324", "text": "Митничари откриха 2100 грама златни и 630 грама сребърни изделия на МП Лесово, съобщиха от Агенция \"Митници\".\r\nКонтрабандата е открита на 22 май в джип \"Порше Кайен\", влизащ в страната от Турция.\r\nТурски гражданин е задържан за 72 часа. Той е обвинен по член от НК, че е пренесъл през границата на страната, без знанието на митниците, стока в големи размери.\r\nПредстои (в следващите дни) Окръжна прокуратура - Ямбол да внесе в съда искане за налагане на мярка за неотклонение \"задържане под стража\" спрямо обвиняемия.", "date": "2018.05.23", "title": "Откриха голямо количество злато и сребро на Лесово"}
{"url": "https://www.dnes.bg/eu/2018/05/23/nad-polovinata-bylgari-prinadlejnostta-kym-es-e-dobro.377299", "text": "Над половината българи (54 на сто) са на мнение, че принадлежността към ЕС е нещо добро. Това сочат резултати от проучване, представено днес от Европейския парламент - точно година преди изборите за евродепутати.\n\r\nСредно в ЕС 60 на сто от гражданите споделят същото мнение. За 12 на сто от българите и за осем на сто от останалите европейци членството в ЕС е нещо лошо. \n\r\nСпоред 32 на сто от европейците и 47 на сто от българите ЕС върви в правилна посока. На обратното мнение са 42 на сто от европейците и 25 на сто от българите, показват данните.\n\r\nМненията са разделени поравно между отговорилите, че гласът им в ЕС се чува и онези, които се чувстват нечути (над 40 на сто). \r\n                    \r\n                    \r\nМнозинството от участниците в проучването (41 на сто у нас и 49 на сто в ЕС) мислят, че изборите за ЕП са много важни, за 33-34 на сто този въпрос е от известна важност, докато 17 на сто в ЕС и 22 на сто у нас определят въпроса като маловажен.\n\r\nНад половината българи (52 на сто) и 46 на сто от останалите в ЕС са доволни от демокрацията в Общността. Общо 42 на сто от хората в ЕС и 28 на сто от българите са изцяло недоволни.\n\r\nЗа българите е най-важно да се обсъждат въпросите за икономическия растеж (57 на сто), както и борбата с тероризма (49 на сто), социалната закрила (47 на сто), борбата с безработицата (44 на сто). \n\r\nОстаналите в ЕС поставят на първо място противодействието на тероризма (49 на сто), следват борбата с безработицата (48 на сто), имиграцията (45 на сто), икономическият растеж (42 на сто).\n\r\nМнозинството участници в допитването (47 на сто) са заявили, че гласуването на изборите за ЕП е задължение. Всеки трети европеец (31 на сто) и почти всеки втори българин (46 на сто) е казал, че гласува. \n\r\nМнозинството от отговорилите в ЕС (60 на сто) и у нас (56 на сто) са заявили, че хората не гласуват, защото не вярват, че това би довело до промяна. Близо половината (48-49 на сто) изразяват недоверие в политическата система. \r\n/БТА/", "date": "2018.05.23", "title": "Над половината българи: Принадлежността към ЕС е добро!"}
{"url": "https://www.dnes.bg/obshtestvo/2018/05/23/za-akciiata-za-boian-ot-kitai-simvol-na-priiatelstvoto.377317", "text": "Много съжалявам за Боян Петров, тази случка е символ на приятелството между нашите две държави, заяви китайският държавен съветник и министър на външните работи Ван И на среща с вицепремиера и министър на външните работи Екатерина Захариева. \r\nПо време на разговора външният министър на Китайската народна република повдигна въпроса със спасителната операция на българския алпинист Боян Петров. Ван И сподели, че самият той е запален планинар и приел лично задачата да се организира издирването на българина.\r\n\"Толкова съжалявам за Боян Петров. По нареждане на премиера Ли Къцян организирахме спасители, но метеорологичните условия и височината бяха проблем през цялото време. Неговата съпруга реши да прекрати операцията и вие ни уведомихте за нейното решение. Тази случка обаче е голям символ на приятелството между нашите две държави\", заяви министър Ван И.\n\r\r\n                    \r\n                    \"Лично и от името на българския народ ви благодаря за помощта за Боян Петров. Бях в непрекъснат контакт със съпругата му. Знам от българи на място, че вашите спасители са действали изключително професионално. Тази акция, която обедини толкова държави, ще остане в историята на Хималаите. Дори със смъртта си Боян Петров ни обедини. Той се намира сега там, където винаги е искал да бъде\", каза вицепремиерът Екатерина Захариева.\n\r\nКитайското правителство е готово да съдейства за привличането на стратегически инвестиции от китайски компании в България, в Западните Балкани и в Централна и Източна Европа, заяви държавният съветник и министър на външните работи на Китайската народна република Ван И на среща с българския вицепремиер и министър на външните работи Екатерина Захариева, съобщиха от Министерство на външните работи.\n\r\nДвамата външни министри разговаряха в Буенос Айрес. Екатерина Захариева и Ван И са в столицата на Аржентина за срещата на първите дипломати на страните от Г-20. Захариева представлява на форума Европейския съюз.\n\r\n\"Впечатлен съм от вашата страна. Няма да забравя как по време на визитата ми в България премиерът Бойко Борисов ми показа на картата стратегическото положение на България и транспортните и енергийни коридори – заяви министър Ван И. – Бихме искали да насърчим повече китайски компании да инвестират в България, в Западните Балкани и в Централна и Източна Европа. Готови сме да сътрудничим за това\".\r\nВицепремиерът Екатерина Захариева информира китайския си колега за Срещата на върха ЕС-Западни Балкани, чийто домакин бе София, и за идеята да се финансират с близо 30 милиарда евро редица инфраструктурни проекти, които ще свържат страните от региона, бизнеса и хора, и ще го направят по-конкурентоспособен.\r\n\"Лично премиерът Борисов е ангажиран с привличането на финансиране по тези проекти на Балканите. Ние сме мост между Европа и Азия. Вярвам, че срещата в рамките на инициативата \"16 плюс 1\" в София през юли ще помогне много за развитието на региона, който се нуждае от модерни пътища, жп магистрали, електропроводи, газови връзки. Радвам се, че вашият премиер Ли Къцян ще бъде 4 дни в България\", каза Захариева.\r\nВ началото на юли българската столица ще е домакин на 7-та среща на правителствените ръководители от Инициативата \"16+1\". Програмата включва пленарно заседание на премиерите, бизнес форум, церемония за подписване на документи. ", "date": "2018.05.23", "title": "За акцията за Боян от Китай: Символ на приятелството"}
{"url": "https://www.dnes.bg/snimka-na-denia/2018/05/23/po-moreto-slynce-na-zapad-dyjd-i-grymotevici.377312", "text": "През нощта в Югозападна България облачността ще е значителна и на места там ще има превалявания и гръмотевична дейност. Над останалата част от страната ще преобладава ясно време. Ще е почти тихо.\r\nУтре облачността в Западна България ще е по-често значителна. Главно там ще има превалявания, придружени с гръмотевици. Валежите ще са по-интензивни и на повече места в планинските райони в часовете около и след обяд.\r\nВечерта явленията ще затихват. В източните райони ще е предимно слънчево. Ще духа слаб до умерен вятър от изток-североизток.\r\nСпоред  максималните температури в повечето места ще са между 24 и 29 градуса, в София - 22-23 градуса. Атмосферното налягане ще се понижи и след обяд ще е около средното за май.\rПо Черноморието ще бъде предимно слънчево с по-значителни увеличения на облачността в южните райони. Валежи са малко вероятни. Ще духа умерен североизточен вятър, който вечерта ще отслабне. Максималните температури на въздуха ще са между 22 и 25 градуса. Температурата на морската вода е 20-22 градуса. Вълнението на морето ще е 2 бала.\r\nВ планините ще е предимно облачно, с превалявания от дъжд, на места - придружени с гръмотевици. Без валежи и с повече слънце ще се задържи в масивите в източните райони. Вечерта явленията ще отслабнат. Ще духа до умерен източен вятър. Максималната температура на височина 1200 метра ще е около 17 градуса, на 2000 метра - около 10 градуса.\r\nПрез следващите два дни времето остава неустойчиво, с вероятност за краткотрайни валежи и гръмотевични бури, има условия и за градушки. Явленията ще са главно в часовете около и след обяд и преди полунощ, в петък - главно в източната половина, в събота - из цялата страна. Вятърът ще бъде от изток-североизток, слаб, в Източна България - умерен. Дневните температури слабо ще се понижат.", "date": "2018.05.23", "title": "По морето слънце, на запад – дъжд и гръмотевици"}
{"url": "https://www.dnes.bg/obshtestvo/2018/05/23/koki-prodyljava-svoiata-borba-da-mu-pomognem.377335", "text": "Кампанията за лечението на малкия Калоян Казаков продължава. 4-годишният Коко страда от вторичен недоимък на лактазата, нецелиакична глутеновата непоносимост и детски аутизъм. Считано към настоящия момент, здравето и животът на детето се крепи основно на дарения, които правят осъществяването на необходимите терапии възможно.\n\r\nСемейството на детето постигна известен напредък в последните месеци, като в Италия, при д-р Антонучи, беше осъществено успешно хелиране на тежките метали.\n\r\nДнес майката на Коки разясни, че семейството е получило разрешение за вливане на стволови клетки, след успешния процес на хелиране.\n\r\nПроцедурата ще може да бъде осъществена в края на юли и август. За да се случи това обаче, Коки и родителите му се нуждаят от нови 12 000 евро.\r\n                    \r\n                    \r\nЕдинствената мечта на семейството е детето им да живее пълноценен живот.\n\r\nКакто вече имахме възможност да ви информираме, последният и най-ефективен за Коки и семейството му начин за дарение, е чрез специализираната .\n\r\nМожете да дарите и на банкова сметка:\n\r\n\n\r\nBIC: PRCBBGSF\n\r\nПроКредит Банк\n\r\nКалоян Пейчев Казаков\n\r\n\"Разходите са непосилни за нас и единствената ни надежда сте вие! Вие сте хората, които можете да ми върнете Коки такъв, какъвто беше. Благодаря ви за подкрепата!\", споделя майката на Коко - Наталия Казакова.", "date": "2018.05.23", "title": "Коки продължава своята борба, да му помогнем!"}
{"url": "https://www.dnes.bg/sofia/2018/05/23/nacionalna-syprotiva-shte-pazi-decata-ot-razvrata-i-ne-iska-sodomiti.377285", "text": "По традиция по това време на годината две шествия сблъскват гледните си точки в столицата. Едното - парада София прайд. Другото - шествието на организацията \"Национална съпротива\".\r\n\"Тази година шествието \"Да запазим децата от разврата\" ще започне на 9 юни от 18 часа на Пилоните на НДК\", пишат от организацията в писмо до медиите.\r\nТе твърдят, че тази година \"София прайд\" е подкрепен финансово от чуждите посолства, както и от Столичната община. Не само това, но и настояват, че от СО са им поискали пари.\r\n\"Точните думи им бяха: \"Кажете ни колко човека ще присъстват на вашето мероприятие, за да изчислим каква такса трябва да заплатите за използваната площ?!?\", твърдят от организацията.\r\r\n                    \r\n                    \"Това, разбира се, според нас е в абсолютно нарушение на всички закони за провеждането на каквито и да е било граждански мероприятия\", посочват още от Национална съпротива.\r\nТе припомнят, че през 2011 г. шествието им е било спряно, а миналата година на тяхно място е бил допуснат \"парада на содомитите\", както те казват.\r\n\"Това е ясен знак, че нормалността в България започва да бъде преследвана за сметка на деградивни, патологични и гнусни течения привнесени отвън, които всячески се пропагандират и дори налагат със сила! Това е ясен признак и че въпреки категоричното нежелание на българите да се ратифицира Истанбулската конвенция, управляващите продължават да работят за прилагането й! Най-странно от всичко е, че гей-парадът твърди, че е шествие за равноправие, но на всички е ясно, че е шествие за привилегии\", изброяват от \"Национална съпротива\".\r\nТехните притеснения са, че управляващите са \"поели по път, който е пагубен за душите на българските деца\".\r\n\"Вече за всички е очевидно, че те предават българските деца на извратеняци и техните гнусни нагони! Затова ви приканваме да дойдете и заедно да се преборим за запазването на децата от разврата! Нека не позволяваме педерастията да навлиза в българските училища\", призовават от \"Национална съпротива\". ", "date": "2018.05.23", "title": "Национална съпротива ще пази децата от разврата... И не иска \"содомити\"!"}
{"url": "https://www.dnes.bg/sofia/2018/05/23/voda-niama-da-ima-i-v-busmanci-na-25-mai.377341", "text": "На 25 май 2018 г. (петък), във връзка с диагностика на уличен водопровод на ул. \"Асен Игнатов\" с. Бусманци, се налага спиране на водоподаването от 10:00 до 19:00 часа на клиентите на \"Софийска вода\", живеещи в района на ул. \"Перуника\" от ул. \"Генерал Гурко\" до ул. \"Асен Инатов\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Перуника\" № 18.\r\n    \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\r\n                    \r\n                    \r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n\"Софийска вода\" АД предварително се извинява на своите клиенти за причинените временни неудобства!\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2018.05.23", "title": "Вода няма да има и в Бусманци на 25 май"}
{"url": "https://www.dnes.bg/stranata/2018/05/23/promeni-v-dvijenieto-na-dunav-most-prez-trase-zapad.377333", "text": "На ГКПП - Дунав мост Русе временно се връща старата организация за движение на превозни средства - през трасе \"Запад\" в двете посоки. Това съобщиха от Главна дирекция \"Гранична полиция\" /ГДГП/.\r\nНа трасе \"Изток\" се извършва реконструкция от Агенция \"Пътна инфраструктура\" за разширение на пътя.\r\nПоради тази причина е преустановено пропускането и обработката на автомобили през това трасе. \r\nВлизащите от Румъния автомобили се пренасочват през старото трасе \"Запад\".\r\nВъведената организация на движение ще продължи до приключване на строително-ремонтните работи. Предвижда се това да стане до 10 септември.", "date": "2018.05.23", "title": "Промени в движението на \"Дунав мост\" - през трасе \"Запад\""}
{"url": "https://www.dnes.bg/notifikacii/2018/05/23/twitter-broi-bylgarite-v-mrejata-za-ruski-trolove-zashto-e-taka.377313", "text": "Преди седмица социалната мрежа обяви, че ще стане по-агресивна в преследването на тролове, което изглежда е довело до непредвидени последици, съдейки по случващото се в българската общност на Twitter, пише The Verge.\r\nВсе по-голям брой българи съобщават за техни блокирани акаунти, както и за скриване/триене на техни коментари, написани на кирилица, по други туитове.\r\nЗасега изглежда, че основната причина е споменаването на @YouTube или друг Twitter акаунт от такава величина в туит на кирилица. Има шанс и акаунт, който отговаря на такъв туит, без значение на какъв език, също да се окаже блокиран.\r\nЗащо се случва това? Най-правдоподобното обяснение е, че Twitter работи усилено по алгоритмите си, които да филтрират руски тролове и ботове, наблягайки върху разпознаването на кирилицата.\rНо явно алгоритмите не са до край изпипани, за да предвидят, че още много други славянски страни, извън Русия, използват кирилицата. И че не всеки, пишещ на кирилица, е трол.\r\nХора с блокирани акаунти бързо успяват да ги отблокират, когато се свържат със социалната мрежа, но продължават да бъдат третирани като \"дигитални аутсайдери\", защото не могат да пишат коментари по други туитове или да пращат нотификации на други потребители, обяснява Влад Савов, който пише за The Verge от България.\r\nИ според един от критериите за безопасност на Twitter - има вероятност да се приеме, че даден потребител има \"връзки\" с руското правителство, ако \"често пише на руски\", т.е. на кирилица.\r\nПри търсенето на коментар от Twitter, отговорът е бил следният: \"Разглеждаме този проблем и ще предприемем всички необходими стъпки за разрешаването му, като междувременно ще продължим да предприемаме действия за борба с зловредни мрежи и ботове\".\r\n \r\n  ", "date": "2018.05.23", "title": "Twitter брои българите в мрежата за руски тролове! Защо е така?"}
