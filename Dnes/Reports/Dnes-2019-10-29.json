{"url": "https://www.dnes.bg/science/2019/10/29/syvremenniiat-chovek-proizhojda-ot-zemite-na-botsvana.427767", "text": "Учени уточниха, че съвременният човек Хомо сапиенс сапиенс произхожда от Южна Африка - от район в северната част на Ботсвана, съобщи АФП.\n\r\nТам общият ни предшественик е живял преди 200 000 години, преди да мигрира 70 000 години по-късно, пишат специалистите в сп. \"Нейчър\".\n\r\nВръщайки се към корените на генетичното ни дърво, те са установили \"родината на предците\" на Хомо сапиенс сапиенс.\n\r\n\"Отдавна знаем, че съвременният човек се е появил в Африка преди около 200 000 години. Но досега не знаехме, къде точно\" - каза на пресконференция ръководителят на изследването Ванеса Хейс.\n\r\nУчените са използвали методите на генетичната генеалогия, които дават възможност да бъдат проследени моделите на миграциите. Те са анализирали 200 митохондриални генома - генетични маркери по майчина линия, взети от популации, живеещи в наши дни в Намибия и РЮА - регион, смятан отдавна за една от люлките на човечеството.\n                    \n                    \n                \n                \n                \n                \r\nДНК изследванията са разкрили наличието на най-древната генетична майчина линия, наричана \"L0\", която все още присъства в популациите. След това те са изследвали географското й разпръскване.\n\r\nСравнявайки геномите, специалистите са успели да изолират общ предшественик - коизан, чиито представители има и в наши дни. Според тях всички хора, живеещи в Африка и извън нея, са негови наследници.\n\r\nРайонът е голям колкото Нова Зеландия, разположен е южно от р. Замбези, която извира от сегашна Намибия, пресича Северна Ботсвана и стига до Зимбабве. Сега той е пустинен - Калахари, но някога е бил с пищна растителност, с голямо езеро, което е изчезнало. \r\n \r\n/БТА/\r\n ", "date": "2019.10.29", "title": "Съвременният човек произхожда от земите на Ботсвана"}
{"url": "https://www.dnes.bg/crime/2019/10/29/prokuraturata-razsledva-prodajba-na-mente-kafe-v-haskovo.427866", "text": "Прокуратурата разследва продажбата на разтворимо кафе - менте в Хасково. Районната прокуратура в града наблюдава досъдебно производство за това, че към 20 октомври в Хасково, без съгласието на притежателя на изключителното право, е използвано в търговската дейност марка кафе, което е обект на изключително право.\r\nПо закон това е престъпление по член от Наказателния кодекс, съобщиха от прокуратурата.\r\nДосъдебното производство е образувано на 28 октомври след получен сигнал от дружеството – правопритежател върху търговската марка на кафето. Проведена е специализирана полицейска операция от отдел \"Киберпрестъпност“ при Главна дирекция „Борба с организираната престъпност“ - МВР и съвместно със сектор „БОП“ - Хасково.\n                    \n                    \n                \n                \n                \n                \r\nВ хода на досъдебното производство до момента са извършени претърсвания и изземвания на 4 склада, намиращи се в Индустриалната зона на Хасково, при което са били иззети 1496 кутии, съдържащи общо 41 888 броя от разтворимо кафе, имитиращо продукт на една от най-популярните марки кафе в България.\r\nКъм момента произходът на иззетите стоки е неясен, като предстои назначаване на експертиза с цел установяването му.", "date": "2019.10.29", "title": "Прокуратурата разследва продажба на менте кафе в Хасково"}
{"url": "https://www.dnes.bg/index/2019/10/29/osmi-i-deveti-dom-v-astrologiiata-ot-koi-znaci-se-upravliavat.427864", "text": "Изготвянето на хороскоп не е лесно. За него астролозите имат нужда от информация за това кои са вашите дата, месец и година на раждане, точен час, както и дома, в който попада зодията ви. \r\n \r\nНаталната карта, която специалистите ползват, е нещо като сложна система с букви и цифри, на която са разграфени общо 12 астрологични дома - точно колкото са и зодиите. \r\n \r\nВъпросните домове имат голямо значение при определяне на различните видове хороскопи. След като в предишните няколко статии ви разказахме за кои сфери на живот отговарят така наречените къщи от първа до седма, ето и следващите две: \r\n \r\n\r\n\r\n\r\n \r\nТой се ръководи от знака Скорпион и се свързва с планетите Марс и Плутон. Отговаря за отношенията на човека с другите, включително за интимните му връзки. Осмият дом поставя наравно секса, смъртта и прераждането, които са част от нашия живот. Той отговаря за развитието на връзките и ползите, които извличат хората от тях.  \r\n \r\nТук попадат и споделените ресурси като финанси, данъци, застраховки, но също така емоционалната подкрепа от най-близките и нашето духовно израждане или прераждане. В тази връзка, ограниченията, които има за партньорите, също влизат в този дом. \r\n\r\n", "date": "2019.10.29", "title": "Осми и девети дом в астрологията - от кои знаци се управляват?"}
{"url": "https://www.dnes.bg/index/2019/10/29/ukrepvane-na-vryzkite-rusiia-kuba-moskva-iska-da-zapazi-zonata-si-na-vliianie.427831", "text": "През последната година Русия е изпратила в Куба 1000 микробуса, 50 локомотива, десетки хиляди туристи и обеща да модернизира електропреносната мрежа на острова в рамките на план за реновиране, възлизащ на милиони долари.\n\r\nРуско-кубинската търговия почти се удвои след 2013 г. до очакваните тази година 500 млн. долара, основно за сметка на руския износ за Куба. Редица високопоставени руски представители посетиха техния бивш съюзник в Карибско море, включително премиерът Дмитрий Медведев. Днес кубинският президент Мигел Диас-Канел ще пристигне в Москва за среща с руски представители, включително с руския президент Владимир Путин и се очаква двамата да подпишат споразумения за по-активна търговия и сътрудничество, пише Асошиейтед прес.\n                \n                \n                \r\nРуско-кубинските отношения са далеч от тези през епохата на Студената война, когато Куба беше почти тотално зависима от съветския блок, смятащ острова за свой преден пост в Америките, а после го изостави през 90-те години. Но анализатори на кубинската и руската външна политика казват, че има осезаемо затопляне между двата бивши партньора, предизвикано отчасти от скъсването с политиката за отваряне към Куба на правителството на президента Барак Обама, осъществено от администрацията на президента Доналд Тръмп. Куба и Русия твърдо подкрепят също и венецуелския президент Николас Мадуро, който САЩ се опитват да свалят от власт.\n\n\n\r\n\"Направихме огромни грешки през 90-те години, като обърнахме гръб на Куба. Това време определено изтече и съм напълно сигурен, че отношенията ни заслужават по-голямо внимание от страна на Русия\", заяви Константин Косачов, председател на комисията по външна политика в горната камара на руския парламент. \"Те заслужават повече инвестиции от страна на Русия едновременно под формата на финансиране и оборудване, разбира се, но също и във вид на човешки ресурси. И определено трябва да съдействаме, трябва да помагаме на Куба. Трябва да подкрепяме Куба, докато тя е дискириминирана, докато е под бремето на санкциите, докато е обект на блокада от страна на САЩ\", добави той.\n\r\nНито една от двете страни не разкрива подробности за подобряващите се връзки, но руският износ за Куба включва нови модели на автомобили \"Лада\" и камиони \"Камаз\". Създадено е ново кубинско-руско съвместно предприятие за строителни материали, а когато Медведев посети Куба този месец, той откри рафинерия и подписа споразумение за ремонт на три електроцентрали от съветската епоха.\n\r\nС намаляването на туристите от САЩ посещенията от Русия са се повишили с 30 процента през 2018 г. до 137 000 души.\n\r\n\"Русия се опитва да запази зоната си за влияние, която е имала през съветската епоха, като търси партньори в Латинска Америка и показва на Вашингтон, че все още е световна сила\", каза Артуро Лопес-Леви, роден в Куба асистент по международни отношения и политология в Университета \"Холи Неймс\" в Оукланд, Калифорния и добави: \"Куба се включва в проекти, от които може да извлече полза и те вече дават резултати на острова\".\n\r\nРусия не крие желанието си да играе ролята на надежден партньор на Куба, която среща враждебност от страна на САЩ, включително санкции върху кораби превозващи петрол от Венецуела.\n\r\n\"Очевидно е желанието на САЩ да създадат отровна атмосфера около сътрудничество с Куба, да сплашат инвеститорите и да блокират притока на енергийни ресурси\", заяви Медведев по време на посещението си в Хавана и добави: \"Куба винаги може да разчита на подкрепата на Русия\".\n\r\nПрез 60-те, 70-те и 80-те години Куба беше пълна с руска продукция и с руски граждани, които работеха редом с кубинците в химически заводи, мини и военни бази. Москва изпрати милиарди под формата на помощ, преди разпадът на Съветския съюз да доведе до катастрофален 30-процентен спад на БВП.\n\r\nКуба остана с 35 млрд. долара дълг към Съветския съюз, 90 процента от който Русия опрости през 2014 г., събитие което според кубинския антрополог от руски произход Дмитри Прието Самсонов е начало на съвременна ера в отношенията между двете страни.\n\r\n\"Русия започна да мисли повече за своите бизнес и държавни интереси и бе поставено началото на нови взаимоотношения с Куба на мястото на предишните братски връзки\", каза Прието. \r\n \r\n/БТА/\r\n ", "date": "2019.10.29", "title": "Укрепване на връзките Русия-Куба: Москва иска да запази зоната си на влияние"}
{"url": "https://www.dnes.bg/world/2019/10/29/kyshti-goriat-v-niu-djyrsi-samolet-chesna-padna-vyrhu-tiah.427867", "text": "Няколко къщи горят в Ню Джърси след като малък самолет Чесна 414 падна върху тях, съобщават от NBC.\r\nКварталът, където самолетът е паднал, е гъстонаселен. Не е ясно колко души е имало на борда на самолета. Според информацията от пожарникарите, къщата, върху която е паднала машината, е била празна, но огънят бързо се е разпространил върху други домове. В един от тях е имало жена.\r\nЧесна 414 има два малки двигатели и може да побере едва 7 души на борда си. Все още не се знае откъде е излетял самолета и накъде се е бил запътил преди да катастрофира.\r\n \r\n\r\n", "date": "2019.10.29", "title": "Къщи горят в Ню Джърси. Самолет Чесна падна върху тях"}
{"url": "https://www.dnes.bg/mish-mash/2019/10/29/idva-li-kraiat-na-ibisa-kato-parti-destinaciia.427855", "text": "Всяка година DJ-и от цял свят посещават Ибиса, който е познат като парти дестинация за почитателите на електронната музика. Но всеки нов сезон поставя на изпитание издръжливостта на острова. Колко още може той да издържи?\r\nИбиса е остров на контраста. Там се сблъскват изключително богатите и работническата класа, която го посещава. За пет месеца, всяко лято, над 4 милиона души заливат Ибиса. 30 години след като се е превърнал в туристическа дестинация, природата на острова е застрашена.\r\nПовечето британци обичат да посещават Сан Антонио, за да купонясват. Но те биват критикувани за това, че създават проблеми из Ибиса. Властите в града бяха принудени да сложат ограничение от два часа за купонджиите и бизнесите  - след 3 партито приключва. Това трябваше да подобри условията за живот на местните жители. Но докато за едни този план работи, за други се появяват повече проблеми.\r\n                    \n                    \n                \n                \n                \n                \"Хората очевидно не са дошли в Ибиса на почивка, казва барманката Макарена Гонзалез. - Те няма просто да се приберат в хотела си в три, за това продължават да обикалят из улиците на Сан Антонио. Сега, ние трябва да затворим в три, а това е голям срам за мен и се отразява на заплатата ми.\"\r\nСпоред данните на Ibiza Preservation Foundation на всеки 1 местен гражданин се падат 25 туриста. Това е втората най-висока статистика в света.\r\nКогато хората споменат Ибиса, всички я асоциират само с едно - музика и партита. Но не са само клубовете, които привличат хората на острова. Там се намират и някои от най-красивите плажове с кристално чиста вода. Малко хора осъзнават, че това се дължи на нещо, което вече е навършило близо 100 хил. години и помага на острова да диша.\r\n\"Доста хора не знаят какво е Посидония и ние сме удивени, защото е от огромна важност, за да запазим биоразнообразието. Благодарение на него, морето ни има този прекрасен тюркоазен цвят, тъй като тя служи като филтър и изчиства водата, казва Сандра Бенбенисте от  Ibiza Preservation Foundation пред BBC. - Имаме прекалено много проблеми. Един от тях са лодките. Котвите им увреждат Посидония всяка година. Тя не е нормално растение, което може да израсте отново за една година. Не. Отнема й хиляди години. Другият проблем е замърсяването. Колкото повече са туристите, толкова по-мръсно е, а Посидония не може да се справи с чистенето толкова бързо.\"\r\nНо на острова има много хора, които се опитват да го запазят чист, за да може следващите поколения също да се радват на тюркоазените води.\r\nАлистър Гроувър някога се е придвижвал с лодка с твърдо гориво, но претърпява инцидент - горивото се изсипва в морето. Той се чувства толкова виновен, че решава да започне първата 100% еко съобразна фирма за превоз на туристи с лодки, които не разчитат на двигатели. Те използват само вятъра и слънчевата енергия.\r\nАла илзглежда така, сякаш проблемите за Ибиса скоро няма да свършат.", "date": "2019.10.29", "title": "Идва ли краят на Ибиса като парти дестинация? "}
{"url": "https://www.dnes.bg/temida/2019/10/29/myj-otmyknal-19-000-taloncheta-tyrkal-i-vzimal-pechalbata.427841", "text": "Пред Плевенския съд застава рецидивист за кражба на лотарийни билети в особено големи размери. Разследването приключи Окръжната прокуратура и внесе обвинителния акт в съда, съобщиха от ведомството.\r\nОбвинението е за това, че на 17 януари т.г. в Плевен, при условията на опасен рецидив, мъжът разрушил прегради, използвал техническо средство и взел билети на \"Националната лотария\" - 742 броя, с изплатена печалба и 18 282 броя с неизползвани билети.\r\nВещите са на обща стойност 91 614 лева. Кражбата е в особено големи размери и представлява особено тежък случай.\r\nОбвиняемият е многократно осъждан за тежки умишлени престъпления. След като е освободен от затвора на 11 октомври миналата година, решил да извърши кражба на лотарийни билети. Направил проучвания и се опитал да привлече свой познат за съучастник, но той му отказал.\r\n                    \n                    \n                \n                \n                \n                Тогава решил сам да действа на 17 януари т.г. След полунощ отишъл до набелязан офис, отрязал метална решетка и успял да влезе в помещението, да облепи датчика на охранителната система. Скрил се и изчакал пристигането на служителите на СОТ, които не забелязали нищо. След като си тръгнали обвиняемият извършил кражбата. В края на януари започнал да проверява и осребрява печалбата от отнетите билети.\r\nЗа да не предизвика подозрение, помолил свой познат да прави това, след което да му дава печалбата. Сред печелившите билети бил и такъв за сума от 5000 лв., като крадецът помолил познатия си да се яви в телевизионно предаване за получаване на сумата.\r\nПрез март т.г. обвиняемият отново се свързал със своя познат и му предал още билети като поискал да ги осребрява само в определени бензиностанции, тъй като билетите били изтъркани и печалбата за тях вече била получена.\r\nСъщият месец в София, на бензиностанция, познатият на рецидивиста бил задържан от полицейски служители за това, че осребрявал билети, чиято печалба, вече е била изплатена. Предстои насрочване на делото за разглеждане от съда.", "date": "2019.10.29", "title": "Мъж отмъкнал 19 000 талончета, търкал и взимал печалбата"}
{"url": "https://www.dnes.bg/za-da-se-razbirame/2019/10/29/7-polzi-ot-tova-da-si-neobvyrzan.427738", "text": "Ако страдате заради факта, че сте необвързани, е време да погледнете статуса си от друга гледна точка. Гледна точка, която ви дава поводи за празнуване, а не за тъга. Ако сте необвързани това не е краят на света, дори обратното. Свободата има своите ползи и те не са никак малко. Ето само част от тях.\r\n\r\nКогато се отпуснете с половинката си и започнете да си приготвяте разни вкуснотии за вечеря, сладкиши за закуска и хрупкави изкушения за пред телевизора, неминуемо фигурата се разваля. Когато обаче сте необвързани ви е много по-лесно да се стегнете, да се придържате към здравословен и балансиран хранителен режим, дори спорт.\r\n\r\n                    \n                    \n                \n                \n                \n                Когато нямате гадже в момента имате толкова много време да обръщате специално внимание на любимите си хора и приятелите си, че чак се чудите какво сте правили преди това. Нормално е да се дистанцирате от приятелите си, когато сте влюбени и когато несъзнателно се стремите да отделяте повече време на любимия си човек. Когато сте свободни обаче можете да запълните пропуснатите мигове.\r\n", "date": "2019.10.29", "title": "7 ползи от това да си необвързан"}
{"url": "https://www.dnes.bg/temida/2019/10/29/vyv-vss-nedovolni-ot-biudjeta-si-za-2020-g-iskat-oshte.427858", "text": "Висшият съдебен съвет отказа да съгласува предложения от Министерския съвет проектобюджет за съдебната власт за 2020 година.\r\n\r\nПричината е, че вместо пoиcĸaните близо 860 млн. лева за разходи, правителството е заложило около 771 млн.\r\n\r\nОт ВСС съобщиха, че средствата няма да стигнат за назначаването на нови съдебни служители, да се актуализират ранговете на магистратите, да се обезпечат свободните щатни бройки.\r\n\r\nСредствата за основен ремонт и за придобиване на сгради пък ще намалеят наполовина. \r\n\r\n ", "date": "2019.10.29", "title": "Във ВСС недоволни от бюджета си за 2020 г., искат още"}
{"url": "https://www.dnes.bg/sofia/2019/10/29/velosipedisti-legnaha-na-pytia-v-znak-na-protest.427868", "text": "\n\r\nКолоездачи легнаха до своите велосипеди на кръстовището до Ларгото. Така те искаха да покажат какво се случва, когато уязвимият велосипедист е блъснат от двутонен автомобил. Акцията е в рамките на втория \"Поход за живот\" и е в знак на протест заради фаталните инциденти с велосипедисти през последните две седмици, съобщават от БТА.\r\nШофьорите трябва да ни пазят, не да ни убиват, коментира пред журналисти Иво Делин от сдружението \"Велоеволюция\", които са сред организаторите на събитието. Те настояват за законодателни промени - да се въведе изискване за минимална дистанция от метър и половина при изпреварване на велосипедист, защото според тях масово изпреварването не се прави както трябва. Искаме одит на всички велоалеи, защото според нас не са качествени и не са безопасни, и по-големи присъди за всички убийци на пътя, които са избягали от местопроизшествието, обясни Делин. Той припомни, че за по-малко от две седмици сме свидетели на два фатални инцидента с колоездачи - единият край стадион \"Локомотив\", а другият - на Околовръстното шосе на София преди \"Люлин\". Още не е заловен шофьорът, блъснал велосипедист на кръстовището при стадион \"Локомотив\" в столицата, от СДВР издирват очевидци на катастрофата, след която млад мъж, баща на две деца, загуби живота си.\r\n                    \n                    \n                \n                \n                \n                Велосипедистите, които се събраха пред сградата на Министерския съвет, се отправиха на шествие към МВР.\r\nТова е вторият \"Поход за живот\". Първият беше преди една година след поредния фатален инцидент на пътя с велосипедист. Организаторите на днешната проява припомнят, че тогава им е обещан нов закон за движение по пътищата, който още не е факт.\r\n\n", "date": "2019.10.29", "title": "Велосипедисти легнаха на пътя в знак на протест"}
{"url": "https://www.dnes.bg/akoshtete-vqrvaite/2019/10/29/samo-za-jeni-horoskopyt-vi-za-noemvri.427735", "text": "Нов месец, нови планове и надежди. Динамичен ще бъде ноември, наситен с много емоции и събития. Днес от рубриката на Az-jenata.bg  споделяме женския ни хороскоп за ноември.\r\n\r\nМесецът може да започне с разочарование, защото някои от плановете ви може да не се осъществят. Това са временни неуспехи, затова не губете мотивация. Втората половина на месеца ще ви донесе успехи в общуването, може да направите и покупките, които сте си поставили като цел. Някои от дамите може да получат предложение за допълнителни доходи. Бъдете внимателни с подписването на договори.\r\n                    \n                    \n                \n                \n                \n                \r\nОтървете се не само от ненужните вещи, но и от мислите, навиците и вярванията, които ви теглят назад. Това прочистване ще ви донесе само ползи. Ноември ще е месец, в който ще чувствате прилив на сила, очакват ви и успехи. Бъдете внимателни към знаците на Вселената.\r\n\r\nВнимавайте с това как искате да впечатлите околните. Бъдете разумни и сдържани в поведението си. Няма да ви липсват оригинални идеи. През втората половина на месеца имате добри шансове за успех. Внимавайте в конфликтни ситуации. Погрижете се за финансите си, за да не изпаднете в трудности.\r\n", "date": "2019.10.29", "title": "Само за жени! Хороскопът ви за ноември"}
{"url": "https://www.dnes.bg/obshtestvo/2019/10/29/uvelichavat-se-sluchaite-na-zloupotreba-s-narkotici-vyv-varna.427834", "text": "През 2019 година се увеличават острите интоксикации с наркотици, както при ученици, така и при възрастни, съобщи при представянето на епидемиологично изследване за града на сдружение \"Живот без алкохол\" председателят му проф. д-р Снежа Златева.\n\r\nТя уточни, че при подрастващите най-честата употреба е на стимуланти, докато при възрастните водещо място заема комбинираната употреба на наркотици и наркотици плюс алкохол. \n\r\nДанните на поредното изследване сочат, че в периода 2015-2019 година във възрастовата група 10-18 години един на хиляда души употребява някакъв наркотик. При възрастовата група 19-64 години 0.5/1000 души употребява някакви упойващи вещества.\n\r\nПроф. Златева изнесе данни от европейско изследване, според което в Европа 4.6 на 1000 души употребяват някакъв наркотик. На Стария континент сред наркотиците преобладават стимулантите.\n                    \n                    \n                \n                \n                \n                \r\nИзследването сочи, че острите интоксикации с алкохол при подрастващите се задържат на нивото от миналата година с тенденция за намаление. При възрастните обаче те нарастват в последните години и превишават почти интоксикациите с наркотици, каза още проф. Златева.", "date": "2019.10.29", "title": "Увеличават се случаите на злоупотреба с наркотици във Варна"}
{"url": "https://www.dnes.bg/index/2019/10/29/oligarsi-vyv-voina-i-edin-izcheznal-sibirski-administrator.426880", "text": "Евгени Лазаревич, 55-годишен баща на 4 дъщери, изчезва преди три години в Кемерово, Сибир. Седмица по-късно автомобилът му е намерен в Новокузнецк, на 30 мили от Камерово. Регистрационният му номер липсва. Купето му е поръсено с пипер, за да не може полицейските кучета да хванат следа.\r\nОт 21 декември 2016 година до днес никой не е чувал нищо за него, освен едно смразяващо кръвта обаждане.\r\n\"Мамо, мамо\", чува в слушалката майката на Евгени три месеца след изчезването му. Линията прекъсва.\r\nСега семейстното му е отчаяно да намери отговор на въпроса къде е Евгени. Но усилията им не са фокусирани нито в Сибир, нито дори в Русия, а в Лондон, където малка армия от ПР агенти, частни детективи и адвокати се опитват да разпространят историята на изчезналия мъж чрез медии и политици.\r\n                \n                \n                Но историята на Лазаревич е само част от по-голям сценарий, който включва вражда между руски олигарси, които виждат съда, медията и парламента като пешки върху огромната си дъска за шах. Трудно е да кажеш дори къде свършва истината и започва фикцията. Като добавим смъртните заплахи, организираната престъпност, данъчният рай и добре свързани поддръжници на Кремъл, приликите със сериала McMafia са неизбежни.\r\nЕто как започва всичко.\r\nЛазаревич бил администратор в мина за добив на въглища и често ставал жертва на организирани престъпни групи. Бил отвличан, бил заплашван и дори арестуван, тъй като бил натопен от бандитите. А през 2016 г. Евгени решава да даде показания срещу руския олигарх Александър Шчукин. Според Forbs, състоянието на влиятелния магнат се равнявало на 1,8 милиарда долара. Тогава, влиянието на Шчукин започва да намаллява и срещу него са повдигнати обвинения за корупция.\r\n„Той беше мъж на принципите и беше готов да свидетелства срещу него“, казва сестрата на Лазаревич, Анна, пред Observer.\r\nСпоред близките на Евгени именно Шчукин е виновен за изчезването му. Администраторът се опитвал да се сдобие с доказаталества срещу магната и една нощ просто изчезнал. Точно в тази съдбовна вечер Лазаревич трябвало да се срещне с адвоката на Шчукин, носещ подслушвателно устройство.\r\nНо представителите на олигарха отричат. Според тяхното изявление Лазаревич и Шчукин не се познават, а магнатът е бил вече под домашен арест, когато мъжът изчезва.\r\nНо защо Анна вярва, че британският парламент ще се интересува от изчезването на сибирски администратор на мини?\r\n„Нямам нито финансов, нито политически интерес. Държа единствено да знам каква е била съдбата на брат ми и поне да намеря тялото му“, заявява тя.\r\nПред парламента тя е представила 31 страници документи, носещи името „Кръв, въглища, пари“.  Те проследяват потока на пари от мината в Сибир, която добива висококачествени въглища за Кипър, към фондация в Лондон, принадлежаща на дъщерята на Шчукин. Също така документите правят сравнение и между охолния живот на олигарха и ужасните условия в мините му – само една чаша вино в любимия ресторант на Шчукин струва 850 паунда, около пет пъти надницата на един миньор.\r\nМного адвокати, журналисти и дори бивши военни се опитват да помогнат на семейството на Лазаревич. Сред тях е Андрей Луговой, един от главните заподозряни за отравянето на Литвиненко.\r\nКакто и доктор Андрей Лайков, който пред Observer твърди, че има номера на Путин.\r\n\"Звъниш му само когато има какво да кажеш\", заявява той. Всички, застанали зад гърба на Лазаревич, твърдят, че не го правят, защото им е платено, а защото искат да направят добро. Но истина ли е това?\r\nПрез юни, журналисти започват да публикуват хакнати имейли, които разкриват другото лице на онези, които се опитват да помогнат на Анна Лазаревич. Те наричали организацията си \"Проект Щука\" и плащали на PR фирма да публикува негативни текстове срещу... Шчукин. В имейлите още се твърдяло, че групата организирала събитие, на което да говори срещу олигарха и колегата му Узбеков, както и че се е провел почти едночасов разговор между Лайков и британският министър по сигурността, в който са обсъжлади как да натопят Узбеков и жена му, за да може Великобритания да се отърве от нежалани граждани.\r\nТези имейли предизвикват съмнения, че британските власти са в тесни връзки с Кремъл. Но всъщност и това не е така - Вътрешното министерство на Обединеното кралство заявява, че подобни разговори и събития не са се случвали, а това са фалшиви новини.\r\nObserver успяват да се срещнат и с другия олигарх замесен в историята - Узбеков, който е категоричен, че ако започне разследване на имуществото му, то ще е най-краткото в историята. По думите му полицията вече знае кой стои зад изчезването на Лазаревич и го държи под 24-часово наблюдение. Имал тази информация, тъй като властите били убедени, че същата тази група хора планират и неговото убийство.", "date": "2019.10.29", "title": "Олигарси във война и един изчезнал сибирски администратор "}
{"url": "https://www.dnes.bg/index/2019/10/29/vip-propusk-za-50-000-za-vietnamci-vyv-velikobritaniia.427838", "text": "Срещу сума, която може да достигне 50 000 долара, виетнамските кандидати за емиграция във Великобритания могат да получат \"ВИП пропуск\", включващ самолетен билет, фалшив паспорт и дори адвокат. Процедурата определено е скъпа, но се смята за по-сигурна от организирано от каналджии пътуване по суша.\n\r\nПодробностите за тези добре организирани миграционни пътища се озоваха под светлината на прожекторите след откриването на 39 трупа в камион близо до Лондон, пише Франс прес.\n\r\nПървоначално жертвите бяха обявени за китайци, но сега се смята, че вероятно са виетнамци, след като семейства от тази страна споделиха страховете си, че техни близки може да са били в хладилния камион.\n                \n                \n                \r\nКачеството на пътуването на мигрантите зависи от количеството пари, което семействата им са в състояние да събират. За пътуване по суша са необходими около 15 000 долара, но сумата достига 50 000 долара за пътуване със самолет, което е далеч по-бързо и удобно, казаха редица запитани от АФП експерти.\n\r\nВИП пропускът включва пътни документи и полети към Европа, често пъти Франция, Германия или Испания, преди последния етап до Великобритания.\n\r\nТези посредници \"ви свързват пряко с група във Франция, която ви помага\", обясни за АФП Чунг Фам, който работи с \"Локейт интернешънъл\", британска организация, която помага за откриването на изчезнали виетнамски мигранти.\n\r\nСлед пристигането си във Великобритания мигрантите получават помощ от адвокати и преводачи в случай, че бъдат арестувани от полицията. \"Това ви показва колко добре са организирани\" тези групи, подчерта Чунг Фам. \n\r\nВеликобритания отдавна е ценена от мигрантите дестинация благодарение на добре внедрените престъпни мрежи, които дори им предлагат работа, макар и често пъти на по-ниски заплати от първоначално обещаваните.\n\n\n\r\nЦентралните провинции на Виетнам са особено бедни и там има множество каналджии и посредници.\n\r\nСемействата на кандидатите за емиграция продават земи или вземат заеми, за да финансират пътуването им, залагайки на рентабилността на тази инвестиция.\r\n\n\r\nСемейството на Хоанг Ван Тиеп мисли, че той е една от намерените близо до Лондон 39 жертви, въпреки че каналджиите обещали, че техните 13 000 долара му гарантират сигурен маршрут през Франция.\n\r\n\"Чух, че щял да има ВИП преминаване с кола, но ни излъгаха\", каза майката на 18-годишния младеж Хоанг Тхи Ай в къщата си в Диен Тхин в централната провинция Нге Ан.\n\r\nМладежът е прекарал една година във Франция, а семейството му вече било платило 17 500 долара, за да стигне той дотам през Русия. Последното плащане трябвало да се даде при пристигането му във Великобритания, но семейството му останало без вести.\n\r\nТо не е платило за фаталното пътуване с камиона, но още дължи 4300 долара на банката. \"Ако знаех, че ще се качи на този камион, никога нямаше да го пусна\", каза майка му.\n\r\nВъпреки обещанията каналджиите закарват виетнамските мигранти само до Франция или Белгия и тогава те често пъти нямат друг избор освен да предприемат последно опасно пътуване за прекосяване на Ламанша.\n\r\n\n\r\nЗа хората с по-малко средства пътуването е по-дълго и опасно.\r\n\"По \"селския път\" се пътува пеша или с камион през гората в продължение на месеци\", каза Чунг Фам.\n\r\nПо дългия си път на запад мигрантите често са принудени да работят, за да платят следващия етап от пътуването си, с риск да бъдат заловени от полицията.\r\nТе работят в кухни, заводи или по пазари. Някои, включително непълнолетни, са принудени да се проституират.\n\r\nМного мигранти са излъгани от каналджиите, които ги примамват с описания на безпрепятствено пътуване, ако платят достатъчно. \"Те поемат големи рискове. Няма как да проверят истинността на обещанията на каналджиите, могат само да се надяват, че те ще спазят обещанието си\", разказва пожелал анонимност виетнамски мигрант, който се е завърнал в родината си.\n\r\nДори и при такива рискове обаче перспективата за нов живот за много хора е неустоима. Нгуен Ван Хунг тази година е платил 17 000 долара на каналджии за паспорт и полет до Русия. Семейството му е получило заем, като казало на банката, че иска да отглежда фъстъци.\n\r\nОттам той стигнал до Франция (семейството му не знае как) и преди няколко седмици им се обадил да поиска пари от майка си за последния етап от пътуването му. \"Оттогава нямаме никакви вести\", призна майка му.\r\n \r\n/БТА/\r\n ", "date": "2019.10.29", "title": "\"ВИП пропуск\" за $50 000 за виетнамци във Великобритания "}
{"url": "https://www.dnes.bg/cars/2019/10/29/vsichki-pytishta-vodiat-kym-rim-no-i-nai-mnogo-koli-izchezvat-tam.427803", "text": "Европейски експертите анализираха данните за кражбите на автомобили по света и определиха водещите градове по броя на задигнати автомобили.\n\r\nОказва се, че най-много автомобилите се крадат в три града от САЩ, Италия и Германия, съобщава .  Посочва се, че печалбата на автомобилните крадци е 22 милиарда евро годишно, а на 15 минути в света се задига една кола.\n\r\nОткраднатите бюджетни модели най-често се разпродават на части, а по-скъпите се препродават. Лидери по брой на задигнати автомобили в света са американският град Албакърки от щата Ню Мексико, италианската столица Рим и германската столица Берлин.\n                    \n                    \n                \n                \n                \n                \r\nВ Албакърки най-често се крадат Dodge Charger и Challenger Hellcat, в Рим - Lancia, Fiat Panda и Volkswagen Golf, а в Берлин - Mazda CX-5, Audi Q7, Mercedes-Benz ML 63 AMG, посочват експертите.\r\n", "date": "2019.10.29", "title": "Всички пътища водят към Рим... Но и най-много коли изчезват там"}
{"url": "https://www.dnes.bg/bulgaria/2019/10/29/rusiia-shte-vzeme-otvetni-merki-sled-izgonvaneto-na-diplomat-ot-bylgariia.427869", "text": "Русия ще предприеме ответни мерки във връзка с изгонването на руски дипломат от България. Това заяви пред журналисти днес руският заместник-министър на външните работи Александър Грушко, цитиран от ТАСС.\r\n\"Разбира се ние ще разгледаме ответни мерки, както е прието в дипломатическата практика\", каза той.", "date": "2019.10.29", "title": "Русия ще вземе ответни мерки след изгонването на дипломат от България"}
{"url": "https://www.dnes.bg/politika/2019/10/29/novi-bolnici-poveche-pari-no-dovolni-li-sme-ot-zdraveopazvaneto.427818", "text": "Иновациите в здравеопазването съдържат потенциал за конфликт -  поддържат човешкия живот, но някои от тях са много скъпи, каза  вицепремиерът Томислав Дончев на конференция \"Заедно за повече здраве\".\r\nФорумът е организиран от  Асоциацията на научноизследователските фармацевтични производители в  България, Българския лекарски съюз и Българския фармацевтичен съюз.\r\nПо думите му необходим е експертен и обществен дебат за здравеопазването - колко повече средства да се дават, как най-разумно да се разпределят, а има и нови теми.\r\nВ областта на здравеопазването властват лошите новини и негативните стереотипи, но ако сравним ситуацията днес и преди 10 години, имаме нови болници, удвоен ресурс, високотехнологична апаратура. В особен феномен сме, каза още Дончев и посочи, че в последните години не се сравняваме със себе си, а с другите - старите и богати държави от ЕС, а подобно сравнение винаги е много трудно.\r\n                    \n                    \n                \n                \n                \n                Данни от проучване, извършено в периода 11-18 октомври, сред 1006 респонденти, показва, че образът на системата на здравеопазването в медиите и социалните мрежи е негативен, като 70 на сто от запитаните отговарят, че посоката, в която се развива системата, е негативна, предаде БТА.\r\nПроучването беше представено от Димитър Ганев от социологическа агенция \"Тренд\". При реален досег със системата обаче 53 на сто не са удовлетворени от здравното обслужване. Над 70 на сто от участниците в проучването посочват, че имат доверие на фармацевтите, 64 на сто - в лекарите, а 65 на сто - в професионалистите по здравни грижи. На 42 на сто от запитаните не им се е налагало да доплащат за лечението си, каза още Ганев.\r\nБлизо 86 на сто от запитаните отговарят, че държавата трябва да отделя повече средства за здравеопазване, а 95 на сто смятат, че парите трябва да се изразходват по-ефективно. Повече от половината от участниците са на мнение, че пациентите нямат добър достъп до лекарства.\r\nЗаместник-министърът на здравеопазването Бойко Пенков припомни, че за следващата година парите за здравеопазване ще бъдат с 500 млн. лв. повече, а през 2022 г. се очаква общият им размер да бъде 6.4 млрд. лв.", "date": "2019.10.29", "title": "Нови болници, повече пари, но доволни ли сме от здравеопазването?"}
{"url": "https://www.dnes.bg/akoshtete-vqrvaite/2019/10/29/koi-be-iosif-shamli.427857", "text": "Утре от 11 часа ще се състои поклонението пред актьора Йосиф Шамли, който почина внезапно на 47-годишна възраст. То ще бъде в Народния театър \"Иван Вазов\", където Йоско прекарваше по-голямата част от времето си, сподели колегата му Владимир Карамазов в социалните мрежи.\r\n \r\n\r\n \r\nЙосиф Емилов Шамли е роден на 2 януари 1972 година в София. Записва да учи актьорско майсторство в НАТФИЗ и завършва класа на проф. Здравко Митков през 1994 г. Една от първите му роли е в Драматичния театър \"Стефан Киров\" в Сливен.\r\n \r\nТам играе Войцех в едноименната пиеса от Георг Бюхнер. След това зрителите можеха да го видят като Луцифер в \"Каин\" от Джордж Байрон, Били Бибит в \"Полет над кукувиче гнездо\" в Драматичния театър \"Константин Величков\" в Пазарджик и други.\r\n \r\n\r\n\r\n\r\n\r\n\r\n\r\n", "date": "2019.10.29", "title": "Кой бе Йосиф Шамли?"}
{"url": "https://www.dnes.bg/index/2019/10/29/varvarski-opiti-s-jivotni-kadrite-ot-laboratoriia-shokirali-germaniia.427837", "text": "\r\nТези кадри шокираха Германия. Доброволци заснеха варварско отношение в една от най-големите тестови лаборатории в страната. \n\r\n\"Нито едно животно не излиза от тази лаборатория живо. В повечето изследвания животните бивт убивани и накрая им се прави дисекция\", обяснява доброволец пред . \n                \n                \n                \r\nКадрите са заснети в Лабораторията по Фармакология и Токсикология край Хамбург и са публикувани от \"Cruelty Free International\" и \"Soko Tierschutz\". \n\r\nВижда се как служителите в лабораторията завързват маймунки макаци за различни уреди. В един от случаите главата на маймуната буквално е удряна във вратата.\r\n   ", "date": "2019.10.29", "title": "Варварски опити с животни: Кадрите от лаборатория, шокирали Германия"}
{"url": "https://www.dnes.bg/obshtestvo/2019/10/29/pravila-za-e-trotinetkite-vodachite-nad-16-g.427799", "text": "Нови правила за движение по улиците с електрически тротинетки влизат за обсъждане в парламента.\n\r\nСред заложените ограничения са тези за скоростта, с която може да се управляват този тип превозни средства. Предложението е максималната такава да бъде 25 км/ч, каза Владимир Тодоров от Асоциацията на пострадалите при катастрофи.\n\n\n\n\r\nОчаква се да бъде забранено карането на тротинетки по пътища с разрешена скорост над 50 км/ч. Управляващите ги трябва да бъдат на възраст над 16 години. По велоалеите и в парковете тротинетки ще могат да карат и тийнейджъри над 14 години.\n\r\n\"Идеята е те да могат да се движат по велоалеи, а когато няма такива – в дясната част на пътното платно\", каза още Тодоров пред \"Нова тв\".\n                    \n                    \n                \n                \n                \n                \r\nОт събота във френската столица също влизат сериозни рестрикции за управлението на електрически тротинетки в града. 1500 евро ще бъде глобата за тези, които превишават максимално разрешената скорост от 25 км/ч.\n\r\nХората с тротинетки, които застрашат нечий живот, ще бъдат санкционирани с до 15 000 евро. Грози ги и затвор до 1 година. Освен това, при управлението на тротинетка ще бъде забранено използването на мобилен телефон, дори с хендс фрий и слушането на музика на слушалки.", "date": "2019.10.29", "title": "Правила за е-тротинетките: Водачите над 16 г."}
{"url": "https://www.dnes.bg/index/2019/10/29/dps-vkarva-trima-v-obshtinskiia-syvet-v-blagoevgrad.427840", "text": "Движението за права и свободи ще има трима общински съветници в Благоевград. Това се случва за първи път в областния център, предаде БНР.\r\n\r\nЗа ДПС са гласували 1943 избиратели, като концентрацията на вота е в две села и в областния град.\r\n\r\nТова осигурява трима представители на партията в Общинския съвет - водачът на листата Мехмед Вакльов, който е и председател на общинската организация в Благоевград, Ивайло Червилов и Исмет Узунов, известен активист на движението.\r\n\r\nПървата индикация за това, че ДПС увеличава политическото си влияние в Благоевград, имаше още на предсрочните парламентарни избори преди две години с над 1100 гласове за движението, а на изборите за Европейски парламент партията спечели 1923 гласа.", "date": "2019.10.29", "title": "ДПС вкарва трима в Общинския съвет в Благоевград"}
{"url": "https://www.dnes.bg/notifikacii/2019/10/29/uefa-zatvori-vasil-levski-za-macha-s-chehiia.427865", "text": "Два мача при закрити врата, вторият от които условно, и глоба от 85 000 евро е санкцията за Българския футболен съюз заради поведението на феновете по време на европейската квалификация с Англия (0:6) на 14 октомври. Това съобщиха от Дисциплинарната комисия на УЕФА.\n\r\nТака следващото домакинство на България в евроквалификацията срещу Чехия на 17 ноември ще се играе без публика заради расистките прояви на част от българските привърженици по време на мача с англичаните. Още един мач на празен стадион ще играе представителният ни отбор при повторно подобно провинение на феновете в следващите две години.\n\r\nКато част от санкцията Българският футболен съюз трябва да постави на трибуните банер с надпис \"Не на расизма\" с логото на УЕФА.\n                \n                \n                \r\nУЕФА глоби БФС със 75 000 евро за расистките прояви и хвърлени предмети и допълнителни 10 000 евро за освиркване на националния химн на Англия.\n\r\nАнглийската футболна асоциация е глобена с 5000 евро за освиркване на българския химн преди мача на Националния стадион \"Васил Левски\" по-рано този месец.\n\r\n\n\r\n ", "date": "2019.10.29", "title": "УЕФА затвори \"Васил Левски\" за мача с Чехия"}
{"url": "https://www.dnes.bg/mestni-izbori-19/2019/10/29/shampion-v-borbata-vleze-v-politikata.427852", "text": "Световният и европейски шампион за 2013 година по класическа борба Иво Ангелов влиза в новия общинския съвет в Перник. Той е избран като водач на листа.\r\n\r\n\"Като общински съветник ще работя приоритетно за спорта и образованието на подрастващите\", заяви пред БТА Иво Ангелов. Той подчерта, че се е насочил към политиката, за да бъде полезен по още един начин на обществото.\r\n\r\n\"Ще дам цялата си енергия за благото на родния си град\", увери шампионът\r\n\r\n ", "date": "2019.10.29", "title": "Шампион в борбата влезе в политиката"}
{"url": "https://www.dnes.bg/obshtestvo/2019/10/29/trygvate-na-pyt-podgotvete-kolata-za-zimni-usloviia.427793", "text": "Заради очакваното застудяване от утре от \"Пътна полиция\" призовават шофьорите да карат внимателно.\r\n\r\nС оглед очакваната рязка промяна във времето, МВР апелира водачите, на които им предстои пътуване през идните три дни, да тръгват на път с подготвени за движение в зимни условия моторни превозни средства и да шофират със съобразена с променящите се условия скорост. \r\n\r\nКогато преминавате през сенчести участъци, е възможно на пътното платно да се образува лед, затова шофирайте с особено внимание, допълват от пресцентъра на МВР.\r\n\r\nВреме е за смяна на гумите на автомобилите. Съгласно Закона за движение по пътищата от 15 ноември моторните превозни средства трябва да са с гуми, предназначени за зимни условия или с дебелина на протектора не по-малка или равна на 4 мм.", "date": "2019.10.29", "title": "Тръгвате на път - подгответе колата за зимни условия "}
{"url": "https://www.dnes.bg/stranata/2019/10/29/shahmatistkata-nurgiul-salimova-s-remi-sreshtu-robot.427853", "text": "1 на 1 е резултатът от първата по рода си битка между робот и световната ни шампионка по шахмат Нургюл Салимова. Първата среща се изигра на 20-то ниво, което е най-високото за Chess Player. Партията се изигра на първото по рода си изложение на роботи у нас в Бургас.\r\nСпоред Салимова, която загуби тази среща, нивото е било равно на ЕЛО 2500 - коефициент за трудност и с тези стойности се дава титлата \"гросмайстор\" в шаха. Нашата шампионка затрудни робота, който досега не се беше изправял срещу толкова силен играч, но в крайна сметка роботът успя да я победи, съобщиха от община Бургас\r\n\r\nСлед това Салимова, която е едва на 16 години, успя да вземе реванша на по-ниско ниво и победи Chess Player само за 10 минути.\r\nТя коментира, че двубоят за нея е бил много интересен, защото роботите не грешат, а и не показват емоции в играта. С този демонстрационен двубой беше отбелязан финалът на най-голямото интерактивно изложение на роботи в Бургас.", "date": "2019.10.29", "title": "Шахматистката Нургюл Салимова с реми срещу робот"}
{"url": "https://www.dnes.bg/football/2019/10/29/loko-plovdiv-nadvi-cherno-more-s-1-0.427871", "text": "Локомотив (Пловдив) победи с 1:0 у дома Черно море в мач от 14-ия кръг на Първа лига. Домакините удържаха крехката си преднина с човек по-малко през втората част, когато в 62-ата минута Милош Петрович беше изгонен от игра за два жълти картона.\r\nПреди началото на двубоя футболистът на домакините Георги Илиев бе награден за своя рекорд - мач номер 455 в елита на българския футбол. Той подобри досегашното най-добро постижение на Марин Бакалов, поздравил го лично за постижението. Халфът получи плакети, фланелки и торта.\r\nДомакините започнаха по-напористо и в осмата минута Дейвид Молембана стреля от фаул, но Миодраг Митрович избор. Настойчивостта на \"черно-белите\" даде своя резултат. Димитър Илиев вкара красив гол в 14-ата минута. Той провря топката между краката на противников бранител и с диагонален удар се разписа за 1:0.\r\n                    \n                    \n                \n                \n                \n                Варненци отговориха с опасна атака три минути по-късно, при Родриго Енрике получи дълъг пас към аутлинията и върна топката, но тя излезе в аут. В 30-ата минута Мартин Луков парира удар на Васил Панайотов.\r\nЛокомотивци отговориха с опасна атака, при която Динис Алмейда стреля неточно с глава. Второто полувреме започна с двуостра игра и в 48-та минута Парвиз Умарбаев излезе на удобна позиция, но стреля неточно. Пет минути по-късно Дани Кики подаде на Исмал Иса, който обаче не уличи вратата. В 62-ата минута Милош Петрович бе изгонен от игра, заради грубо нарушение и втори жълт картон. В 67-ата минута Исмал Иса отново стреля неточно.\r\nВарненци натиснаха и в 79-ата минута след грешка в отбраната на домакините Георги Илиев-младши стреля неточно от удобна позиция. В 85-ата минута Ален Ожболт пропусна да вкара гол след разбъркване пред вратата на гостите. Три минути по-късно Мартин Луков запази вратата си суха след разбъркване. Гостите имаха претенции за неотсъдена дузпа за нарушение срещу Исмал Иса.\r\nЛокомотив има 32 точки на второ място в класирането, докато Черно море заема пета позиция с 21 точки.", "date": "2019.10.29", "title": "Локо (Пловдив) надви Черно море с 1:0"}
{"url": "https://www.dnes.bg/sofia/2019/10/29/fandykova-vs-manolova-sporovete-prodyljavat.427870", "text": "\r\nИ Йорданка Фандъкова и Мая Манолова очакват подкрепа от  кандидатите в подножието на балотажа – Борислав Игнатов и Борис Бонев. Тя обаче още не е заявена, а двете продължават споровете помежду си, съобщават от .\r\nА в София, за разлика от 2015 година, когато ГЕРБ спечели на първи тур в 8 столични района, този път управляващата партия победи в два. Рангел Марков остава начело на Банкя, родното място на премиера Бойко Борисов, а в Кремиковци – незавеисимата Лилия Донкова. \n\r\nКметовете на останалите 22 столични района ще станат ясни след балотажа в неделя. Тогава ще бъде избран и кметът на София. \n                    \n                    \n                \n                \n                \n                \r\nОт екипа на третия в надпреварата Борислав Игнатов вече заявиха, че няма да подкрепят нито Манолова, нито Фандъкова, която пък беше видяна днес да влиза в централата на \"Демократична България\". \n\r\nВече повече от месец Мая Манолова продължава да крие и хората, които стоят зад нея, и парите, с които финансира кампанията си. \n\r\nОт ГЕРБ продължават да настояват в дебата преди балотажа да участват и екипите на Фандъкова и Манолова. Все още ден, час и място за това събитие обаче не са известни.", "date": "2019.10.29", "title": "Фандъкова VS Манолова: Споровете продължават "}
{"url": "https://www.dnes.bg/akoshtete-vqrvaite/2019/10/29/zaradi-lipsa-na-syn-britancite-se-prevryshtat-v-zombita.427844", "text": "Британците са се превърнали в нация от недоспали зомбита, пише в. \"Дейли стар\", позовавайки се на резултатите от проучване по поръчка на компания \"Ив Слийп\".\n\nИзследването показва, че жителите на Острова спят средно само 5,5 часа през нощта, въпреки че Националната здравна служба препоръчва минимум осем.\n\r\nСпециалистите напомнят, че липсата на достатъчно сън може да навреди сериозно на здравето. \"Страната ни е обхваната от епидемия от недоспиване. Хроничният недостиг на сън може дори да съкрати живота\", казва здравният експерт Дейв Гибсън, пише БТА. \n\r\nОсновните смутители на съня на британците са температурата, тревогите, шумът. Проучването показва, че стресът, свързан с работата, е отговорен за 70% от безсънните нощи на поданиците на Нейно Величество. Шумът пречи на 32 процента от хората да спят. Двадесет процента споделят, че от сън ги лишават финансовите тревоги. За десет процента причина за недоспиване е чуждото пиянско поведение.\n                    \n                    \n                \n                \n                \n                \r\nДжеймс Стърок, шефът на компанията, поръчала проучването, смята, че правото на сън трябва да бъде защитено от закона.", "date": "2019.10.29", "title": "Заради липса на сън: Британците се превръщат в зомбита "}
{"url": "https://www.dnes.bg/football/2019/10/29/ludogorec-ostava-bez-zaguba-prebori-carsko-selo.427873", "text": "Лудогорец победи Царско село с 2:0 като гост в двубой от 14-ия кръг на Efbet лига, като разградчани излязоха на терена с няколко промени в сравнение със загубата от Еспаньол от Лига Европа.\n\r\nЛудогорец остава без загуба в шампионата и не е допуснал гол в осми пореден двубой в първенството, като води с 36 токи пред Локомотив (Пловдив) с 32 и Левски (29), докато Царсако село е на 11-о място с 12 точки.\n\r\nПървото попадение в мача отбеляза Якуб Швиерчок в 21-ата минута с хубав диагонален удар.\n\r\nМалко след това \"зелените\" имаха възможност да поведат с два гола, но Дан Битон удари напречната греда. След половин час на терена се включи поливната система, което наложи двубоят да бъде спрян за няколко минути, докато проблемът бъде отстранен.\n                    \n                    \n                \n                \n                \n                \r\nВ края на полувремето домакините отправиха единствения си точен удар през първата част след центриране на Карачанаков, но не затрудниха особено Пламен Илиев.\n\r\nВ началото на второто полувреме домакините опитаха за втори път да затруднят разградчани след удар на Карачанаков от пряксвободен удар, но Илиев пак се справи.\n\r\nМинути след това Лудогорец също записа втори точен удар в мача, дело на Дан Битон, а секунди по-късно Джордан Икоко вкара за 2:0 в 56-ата минута с първия си гол с екипа на Лудогорец.\n\r\nОколо 68-ата минута гостите пропуснаха два поредни шанса, но Дан Битон не успя от няколко метра, а Тауата удари гредата зад Пласид. До края на срещата \"орлите\" пропуснаха още няколко възможности, но не стигна до трети гол.\r\n\r\n ", "date": "2019.10.29", "title": "Лудогорец остава без загуба – пребори Царско село"}
{"url": "https://www.dnes.bg/world/2019/10/29/izdirvat-se-oshte-dvama-za-kamiona-39-te-trupa.427872", "text": "Британската полиция каза днес, че преследва двама братя от Северна Ирландия във връзка със смъртта на 39 души, чиито тела бяха открити в камион край Лондон миналата седмица, предаде Ройтерс.\r\nРонан Хюс, на 40 години, и 34-годишния му брат са издирвани по подозрение в непредумишлено убийство и трафик на хора.\r\n\"На този етап смятаме, че са в Северна Ирландия, но имат връзки и с Република Ирландия. Ако знаете къде са или имате някаква информация за местонахождението им, свържете се с моя екип\", каза Стюарт Хупър от полицията в Есекс.\r\nВчера на съд се яви водачът на камиона Морис Робинсън, обвинен в непредумишлено убийство, пране на пари, трафик на хора и участие в схема за нелегална имиграция.", "date": "2019.10.29", "title": "Издирват се още двама за камиона 39-те трупа"}
{"url": "https://www.dnes.bg/stranata/2019/10/29/bager-na-firma-skysa-kabel-chast-ot-razlog-ostana-bez-tok.427842", "text": "Несъобразени изкопни работи на строителна фирма са причината за прекъсването на електрозахранването в  Разлог. Скъсан е кабел 20 kV, собственост на ЧЕЗ Разпределение България, като в резултат спря токът на 1300 клиенти за 80 минути.\r\n\r\nЧЕЗ Разпределение България призовава фирмите да координират с  компанията поне две седмици предварително къде и кога ще извършват изкопни дейности. Това може да става на телефон 0700 10 010 или на имейл кlienti@cez-rp.bg.", "date": "2019.10.29", "title": "Багер на фирма скъса кабел, част от Разлог остана без ток"}
{"url": "https://www.dnes.bg/sport/2019/10/29/beroe-razbi-botev-vraca-v-debiuta-na-hero.427850", "text": "Берое разгроми Ботев Враца с 4:0 в дебюта на Димитър Димитров-Херо начело на отбора. \r\n\r\nГолове за успеха отбелязаха Ибрахима Конте на 2 пъти, Мартин Камбуров от дузпа и Зоран Йосипович. Голът на Камбуров бе негов 225-и в елита на българския футбол. \r\n\r\nС успеха Берое се изкачи на шесто място, с две точки пред Славия, като \"белите\" играят с Витоша (Бистрица) в четвъртък. Врачаните пък са 12-и и имат три точки преднина срещу Ботев (Пловдив), който приема Арда (Кърджали) утре.\r\n\r\n\r\n ", "date": "2019.10.29", "title": "Берое разби Ботев Враца в дебюта на Херо"}
{"url": "https://www.dnes.bg/business/2019/10/29/bulgaria-air-pusna-nad-25-000-samoletni-bileta-na-promocionalni-ceni.427814", "text": "Националният превозвач Bulgaria Air пусна на промоционални цени над 25 000 самолетни билета по всичките си директни дестинации. Кампанията с мега намаления ще продължи до 11 ноември включително, а най-големи са отстъпките за еднопосочни пътувания между София и Виена, Берлин, Франкфурт, Прага, Рим и Милано.\n\r\nБилетите до австрийската столица, която през есента е особено магична, започват от 49 евро, а до красивите италиански градчета - от атрактивните 54 евро. Още по-примамливи са цените на пътуванията до Атина, които стартират от 45 евро. От 55 евро пък са местата по полетите до Франкфурт, a от 89 евро започват билетите до Прага.\n\r\nГолеми са намаленията и до Лондон и Париж. В рамките на кампанията пътуванията до столицата на Великобритания в едната посока са от 65 евро, а в двете посоки са на цени от 143 евро. Еднопосочните билети до незабравимия Париж започват от 85 евро в едната посока и от 172 евро за двупосочни полети.\n                    \n                    \n                \n                \n                \n                \r\nВ рамките на кампанията всеки, който иска да стигне до красивия израелски град Тел Авив, може да си закупи еднопосочни билети на цени от 75 евро и двупосочни от 155 евро. Изключително изгодни оферти има и за полетите на Bulgaria Air до Барселона, Амстердам, Мадрид и Цюрих, като всички промо билети трябва да бъдат използвани за пътувания, които са започнали до 31 март 2020 г.\n\r\nЗа повече информация относно мега намаленията и резервиране на самолетни билети посетете сайта на Bulgaria Air www.air.bg.", "date": "2019.10.29", "title": "Bulgaria Air пусна над 25 000 самолетни билета на промоционални цени"}
{"url": "https://www.dnes.bg/world/2019/10/29/9-strani-se-obediniha-za-po-niski-ceni-na-lekarstvata.427788", "text": "Девет европейски държави обявиха, че ще преговарят заедно с производителите на лекарства, за да договарят по-ниски цени на новите медикаменти.\n\r\nЗдравните министри на Белгия, Люксембург, Холандия, Ирландия, Дания, Португалия, Литва, както Норвегия и Швейцария лансираха в понеделник в Брюксел Международна инициатива за сканиране на хоризонта. Чрез нея ще се събира информация за различни проблеми. Данните от нея ще могат да се използват и за общо договаряне с фармацевтичните компании, за да ограничат цените на излизащите на пазара нови лекарства.\n\r\n“Пациентите ще имат по-бърз достъп до иновативни, качествени лекарства на достъпни цени “, коментира пред белгийския вестник “Льо Соар” здравният министър Маги Де Блок.\n                    \n                    \n                \n                \n                \n                \r\nСпоред вестника обединяването на силите е от основно значение в международната фармацевтична индустрия.\n\r\nБелгия, Холандия, Люксембург и Австрия са инициатори на сдружаването.\r\nПрез септември белгийските граждани събраха с текстови съобщения 2 милиона евро за купуването на една доза от най-скъпото лекарство в света. То беше необходимо за лечението на рядко генетично заболяване на дете. Медикаментът беше купен и според родителите то реагира много добре на иновативното лечение.\r\n ", "date": "2019.10.29", "title": "9 страни се обединиха за по-ниски цени на лекарствата"}
{"url": "https://www.dnes.bg/obshtestvo/2019/10/29/niama-mi-20-30-lv-iztochvat-karti-s-umni-ustroistva-kak-da-se-predpazim.427830", "text": "Как да се предпазим от изобретателни хакери, които с помощта на малки преносими устройства източват средства от дебитните и кредитни карти на неподозиращи пътници в метрото например?  \n\r\nЗа съжаление не е мит мобилното източване на безконтактни карти до лимитната стойност, позволена от банките за разплащане без ПИН код, коментира в предаването \"Хоризонт до обед\" на БНР експертът по кибер сигурност Любомир Тулев.  \r\n\n\r\nИма такива регистрирани случаи през изминалите години, особено откакто технологията на безконтактните плащания навлезе в България, посочи Тулев. Особено чести са случаите в Западна Европа.\n                    \n                    \n                \n                \n                \n                \r\n\"Именно използвайки тази безконтактна технология, много престъпни фигури в страната ни се преориентираха, разработвайки малки, портативни, преносими ATM-устройства, които бяха така конфигурирани, така настроени, че да могат да генерират плащане, сякаш сте заплатили за услуга\", поясни той.\n\r\n\"На практика човек, който държи в своята малка чантичка или в яке, в джоба си, малко портативно устройство, буквално докосвайки се до вас, в случай, че знае къде точно се намира тази карта, къде сте поставили безконтактната карта, има възможност да източи такава сума, до определения лимит от нашата банка\", обясни експертът.\n\r\n\r\nНачинът да се защитим от подобна опасност е прост – като поставим кредитната или дебитна карта на място, в пакетче, в нещо, което около нея да блокира сигнала, посъветва специалистът, като уточни, че има фирми у нас, които произвеждат такива калъфчета или пластики.\n\r\n\"Които произвеждат пластика с размерите на дебитна карта. Тази карта, поставяйки я пред или зад дебитната ни карта, блокира сигнала на около сантиметър от нея. Така на практика не може да стане източването. Други производители разработват т.нар. пликчета, но при всички тях технологията, идеята е една и съща – те създават специално поле около картата на принципа на Фарадеева клетка, което на практика блокира сигнала. Картата ви на практика не може да излъчи сигнал към ATM-устройството в джоба на атакуващия, на престъпника\", каза Тулев.\n\r\nМного от банките в Европа предоставят тези продукти на своите клиенти напълно безплатно, съобщи той. У нас цената варира около 15-20 лв.\n\r\n\n\r\nПървият начин да се сдобиеш с техниката за източване е чрез различни форуми. Има и компании у нас, които разработват преносими терминални устройства, много по-малки от стандартните банкови продукти в магазините, заяви още Любомир Тулев.\n\r\n\"Виждаме ги в таксиметровите автомобили например. Така че нищо не пречи дори съвсем легално да си закупиш такова устройство.\" При всички случаи обаче при легалното закупуване на подобно устройство се оставят данни за купувача.\n\r\n\n\r\nСъс сигурност има много голяма латентност на тези престъпления, те остават скрити не защото потребителят не иска да съобщи за посегателството, а защото много често дори не забелязва липсата на отклонените средства.\n\r\n\"Съгласете се, на ден ако плащаме няколко десетки транзакции с нашата карта, едни 25 лева може би ще направят впечатление на по-подозрителните, но доста голяма част дори няма да обърнат внимание на това\", допълни Любомир Тулев. \n\r\nТой препоръчва потребителите да следят извлеченията от сметките си и когато не разпознаят една или друга транзакция, да попадат оплакване, защото по думите му \"най-малкото остава следа\".", "date": "2019.10.29", "title": "Няма ми 20, 30 лв... Източват карти с умни устройства - как да се предпазим"}
{"url": "https://www.dnes.bg/usa/2019/10/29/trymp-pusna-snimka-na-kucheto-ot-operaciiata-sreshtu-bagdadi.427765", "text": "Президентът на САЩ Доналд Тръмп публикува снимка на кучето, придружавало американските войници в нападението през уикенда, при което беше ликвидиран лидерът на Ислямска държава Абу Бакр ал Багдади, предаде ДПА.\r\n\r\n\"Декласифицирахме снимка на чудесното куче (името му не е декласифицирано), което свърши такава ПРЕКРАСНА РАБОТА в залавянето и убиването на Лидера на Ислямска държава, Абу Бакр ал Багдади!\", заяви Тръмп в Тwitter. Туитът му включваше и снимка на животното, седнало на задните си крака.\n\n\r\nПо-рано вчера началникът на Съвета на началник щабовете на въоръжените сили на САЩ Марк Мили заяви на пресконференция, че кучето е било леко ранено, но все още е на поста си. То все още е в района, където е извършена операцията, пише БТА. \r\n ", "date": "2019.10.29", "title": "Тръмп пусна снимка на кучето от операцията срещу Багдади"}
{"url": "https://www.dnes.bg/usa/2019/10/29/znaeha-li-ot-boeing-za-dopusnatite-greshki-v-737-max.427775", "text": "Президентът и главен изпълнителен директор на американския самолетостроител Boeing Денис Молънбърг ще заяви пред Сената на САЩ, че авиокомпанията знае, че е допуснала грешки и полага всички усилия за решаване на проблемите със своя самолет 737 МАКС (737 Max), предаде Асошиейтед прес, цитирайки писмени изявление, което той ще направи днес пред сенатската комисия по търговията.\n\n\"Поучихме се от тези инциденти и все още се учим\", се казва в изявлението на Молънбърг. \"Знаем, че сме допуснали грешки и сме сбъркали в някои неща. Признаваме това и работим да ги оправим\", добавя той.\n\r\nВлиятелен конгресмен заяви вчера, че Boeing е трябвало да направи нещата правилно още първия път, преди 737 МАКС да започне да превозва пътници, пише БТА. \n                    \n                    \n                \n                \n                \n                \r\nОчаква се Молънбърг да бъде изслушан от комисията по търговия на Сената на САЩ, а утре - от Комисията по транспорт на Камарата на представителите. Боинг публикува снощи подготвеното изявление на главния си изпълнителен директор.\n\r\nСмята се, че системата за управление на полетите на Боинг 737 МАКС е отговорна за две авиокатастрофи с 346 човешки жертви, припомня АП.", "date": "2019.10.29", "title": "Знаеха ли от Boeing за допуснатите грешки в 737 Max?"}
{"url": "https://www.dnes.bg/stranata/2019/10/29/kmeticata-maika-na-selo-kazashko.427819", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ най-малкото населено място в община Варна - село Казашко, си имат кмет рекордьор. В селото на брега на Варненското езеро съхраняват духа, обичаите и културата на казаците. А за поддържането на родовата памет се грижи Гергана Петкова, която е кмет вече шести мандат. \r\n\r\nОсвен кмет, Гергана е и приятел на местните. Те разчитат на нея за всичко. А тя се грижи за тях като майка - вози нуждаещите се до болницата, решава семейни спорове. \r\n\r\nНикога не си е и помисляла да напусне родното място.  Мечтае през новия мандат да се изгради канализация в селото. А за възраждане на родовата памет, духа и традициите на казаците, е създаден специален музей. \r\n\r\nВ Казашко, където живеят и казаци, и българи, всеки ден е празник. А задачата на Гергана е да поддържа оптимизма на хората от перлата на Варненското езеро, .", "date": "2019.10.29", "title": "Кметицата майка на село Казашко"}
{"url": "https://www.dnes.bg/politika/2019/10/29/borisov-s-fakla-na-svobodata-za-prinos-sreshtu-antisemitizma.427810", "text": "Премиерът Бойко Борисов получи специалната награда \"Факла на свободата\" на Националната коалиция в подкрепа на евразийското еврейство (НКПЕЕ).\r\nНКПЕЕ е американска неправителствена организация, чиято основна функция е подпомагане на евреите и еврейските общности в Източна Европа и Евразия.\n\r\nБългарският премиер стана първият чуждестранен лидер, удостоен с отличието, което до момента е било присъждано единствено на американски граждани с особено големи заслуги и лидерски качества в областта на международните отношения и правата на човека, в частност защита на еврейските общности в Източна Европа и страните от бившето съветско пространство.\n\r\nДо този момент наградата, която датира от 1991 г., е връчвана на представители на Конгреса и Сената на САЩ, на посланици и американски общественици за цялостния им принос и за заслуги в областта на предотвратяването и борбата с антисемитизма, съобщиха от правителствената пресслужба.\n                    \n                    \n                \n                \n                \n                \r\nМинистър-председателят получи наградата от председателя на Националната коалиция в подкрепа на евразийското еврейство Даниел Рубин, който е известен водещ защитник на еврейската общност. НКПЕЕ е сред най-добрите партньори на България в САЩ заедно с Американския еврейски комитет и “B’nai B’rith International”.\n\r\nПри удостояването с наградата Борисов отбеляза, че страната ни активно работи с българската и световната еврейска общност.\r\n\"Но това, което никога няма да забравим и предаваме на нашите деца, е спасяването на близо 50 000 евреи, живеещи в България, по времето на Втората световна война - безпрецедентен акт и проява на гражданска смелост на нашия народ, на Българската православна църква, на видни наши общественици и интелектуалци\", заяви министър-председателят пред Даниел Рубин.\n\r\nПо думите му нашият народ винаги се е противопоставял и ще продължи да се противопоставя на всички опити за антисемитски прояви.\n\r\nНа срещата на министър-председателя с представителите на Националната коалиция в подкрепа на евразийското еврейство присъстваха също посланикът на САЩ у нас Херо Мустафа и посланикът на Държавата Израел - Йорам Елрон.\n\r\nВ рамките на разговора Борисов подчерта, че българското правителство последователно работи за конструктивно надграждане на установеното стратегическо партньорство със САЩ и за постигане на конкретни измерими резултати в ключови области. Такива сфери са сигурността и отбраната, контратероризмът, енергийната сигурност, правоприлагането, образованието и връзките между народите.\n\r\n\"Основна цел на усилията ни за засилване на двустранното икономическо сътрудничество със САЩ е привличането на нови преки американски инвестиции\", изтъкна той.\r\nПо време на срещата премиерът Борисов акцентира също, че България отдава дължимото голямо значение на отношенията си с Държавата Израел като политическият диалог между двете страни се развива непрекъснато във възходяща линия, в дух на взаимно доверие, сътрудничество и приятелство.\r\n\"А награди като днешната потвърждават, че както в миналото, така и в бъдещето оставаме силно свързани, за да посрещаме по-лесно световните предизвикателства“, посочи Борисов.\r\nМинистър-председателят бе категоричен, че отличието \"Факла на свободата\" е награда за целия български народ.", "date": "2019.10.29", "title": "Борисов с \"Факла на свободата\" за принос срещу антисемитизма"}
{"url": "https://www.dnes.bg/business/2019/10/29/gazova-kriza-kato-tazi-prez-2009-g-e-neveroiaten-scenarii.427832", "text": "Преговорите между Русия, Украйна и Европейският съюз касаят подписването на нов транзитен договор, с който руският природен газ да може да достигне до клиентите си в Европа.\r\nВ края на тази година съществуващият договор между Русия и Украйна изтича и дотогава страните трябва да се договорят за условията на новия транзитен договор. И трите страни имат интерес такъв договор да се случи, каза Кирил Темелков, Българска газова асоциация, в предаването \"Бизнес старт\" по с водещ Христо Николов.\n\r\nУкрайна настоява за твърд дългосрочен ангажимент от страна на Русия и обемите на транзит да се запазят. От руска страна настояването е това да бъде при условия, които са пазарни и в последно време настояване да се прилагат европейските правила по отношение на Украйна.\r\n                    \n                    \n                \n                \n                \n                \"Може би те осъзнават, че тези правила не са антируски, а те дават сигурност и конкуренция в доставките за цяла Европа\", посочи гостът.\n\r\nСпоред Темелков търговете за газ са временно решение, което ще приложи европейските правила, ако до края на годината не бъде подписан договор между Русия и Украйна. Това е вариантът да продължат доставките на газ за Европа.\r\nЦелият разговор вижте във .", "date": "2019.10.29", "title": "Газова криза като тази през 2009 г. е невероятен сценарий"}
{"url": "https://www.dnes.bg/akoshtete-vqrvaite/2019/10/29/kakvo-ochakva-zodiite-na-helouin.427828", "text": "Ето какво чака всеки един от зодиакалните знаци на страшния празник Хелоуин.\r\n\r\nЩе отидат на невероятно парти и ще си изкарат супер. Но да не прекаляват с алкохола и изцепките, тъй като може някой да запечата срамните моменти в социалните мрежи.\r\n \r\n\r\nЗа съжаление, Телците ще се скарат с някой от най-близките си приятели в този ден. Настроението им ще падне, но не трябва това да ги спира от излизане. Трябва да отидат на купон и да се разсеят.\r\n \r\n\r\nТези зодии ще са доста ангажирани на 31 октомври. Може да се забавят за партито заради училище или работа. Ще отидат по-късно, но веднага ще привлекат вниманието на всички присъстващи.\r\n \r\n", "date": "2019.10.29", "title": "Какво очаква зодиите на Хелоуин?"}
{"url": "https://www.dnes.bg/notifikacii/2019/10/29/prognoza-skok-na-cenite-na-uslugite-skoro.427833", "text": "Повишаване на цените на услугите през следващите три месеца очакват част от предприемачите в сектора.\r\nТова показва октомврийската анкета на Националния статистически институт, предаде БНР.\r\nТова е единственият наблюдаван бизнес сектор, в който е споделено подобно очакване. При търговията на дребно, промишлеността и строителството предприемачите очакват запазване на цените на настоящите им нива.\r\n\r\nВ много от секторите обаче се сигнализира за намаляване на поръчките, заради което общата оценка е, че стопанската конюнктура у нас се влошава през октомври.", "date": "2019.10.29", "title": "Прогноза: Скок на цените на услугите - скоро"}
{"url": "https://www.dnes.bg/mish-mash/2019/10/29/studyt-ide-lebedi-doletiaha-v-topla-varna.427820", "text": "Първите лебеди долетяха да зимуват при топлия минерален извор на варненския бряг.\r\nОт много години цяло ято от красивите птици прекарва студените месеци на плажа, за радост на малки и големи, предаде БТА.\r\nСпоред орнитолози, това са лебеди, които живеят и мътят в северните страни и имат България като своя южна страна.", "date": "2019.10.29", "title": "Студът иде: Лебеди долетяха в топла Варна "}
{"url": "https://www.dnes.bg/kino/2019/10/29/otmeniha-premierata-na-terminator-mrachna-sydba.427802", "text": "Премиерата на филма \"Терминатор: Мрачна съдба\" в Китайския театър в Лос Анджелис вчера беше отложена заради пожарите в Калифорния, съобщиха БТА, Асошиейтед прес и Ройтерс.\r\nПодготвената за партито след премиерата храна е предадена на местния Червен кръст, който се грижи за засегнатите от пожарите.\r\nПродуцент и сценарист на \"Терминатор: Мрачна съдба\" е Джеймс Камерън, заснел първия \"Терминатор\" от 1984 г. и \"Терминатор 2: Денят на Страшния съд\" от 1991 г. Режисьор е Тим Милър, известен с \"Дедпул\". Арнолд Шварценегер отново се превъплъщава в киборга.\r\nНа цялата територия на Калифорния е обявено извънредно положение. Препоръка за евакуация са получили почти 200 000 души. Огънят застрашава стотици сгради.\r\nАрнолд Шварценегер написа в Twitter, че също трябва да напусне дома си заради пожара. Той препоръча на всички в застрашената зона да го последват.", "date": "2019.10.29", "title": "Отмениха премиерата на \"Терминатор: Мрачна съдба\""}
{"url": "https://www.dnes.bg/stranata/2019/10/29/seliani-hvyrliaha-burkani-s-maslo-po-kyshtata-na-kandidat-kmetica.427792", "text": "Пет буркана с двигателно масло са хвърлени по входната врата и фасадата на къща в с. Крайници, община Дупница. Сигналът е получен в полицията в Дупница от собственичката, която е участник в изборите за местна власт, съобщиха от полицията. \nПо случая е започнато досъдебно производство в РУ Дупница, уведомен е и дежурен прокурор.\r\n\r\nТова е пореден подобен случай, уточниха от полицията. Собственичката на жилището, която е кандидат за кмет на селото, се оплака от изсипана боя, срязани дървета и опустошен двор и в началото на предизборната кампания.", "date": "2019.10.29", "title": "Селяни хвърляха буркани с масло по къщата на кандидат-кметица "}
{"url": "https://www.dnes.bg/notifikacii/2019/10/29/turciia-praznuva-96-g-ot-osnovavaneto-na-republikata.427829", "text": "80-милионна Турция днес чества националния си празник - рождения ден на Републиката. На днешния ден преди 96 години Мустафа Кемал Ататюрк в реч пред депутатите от сформираното на 23 април 1923 г. Велико национално събрание обявява основаването върху пепелищата на Османската империя на новата, обърната към ценностите на запада парламентарна Република Турция, с основен принцип \"суверенитетът принадлежи безусловно на народа\".\n\r\nМилиони сгради, площади, улици на Турция са украсени с националните знамена със звездата и полумесеца, огромни постери с лика на Ататюрк са окачени по сградите, балконите, а гражданите се поздравяват за празника със съобщения по телефона.\n\r\nНа този ден турският народ отдава почит и към делото на Ататюрк, посочва БТА.\n                \n                \n                \r\nТържествата в столицата Анкара започнаха с поклонение и поставяне на венец в мавзолея гробница на Ататюрк от делегация начело с президента Реджеп Тайип Ердоган. В шествието участваха и лидерите на останалите политически партии с изключение на прокюрдската Демократична партия на народите.\n\r\n\"Святи Ататюрк, днес с голямо вълнение отбелязваме 96-годишнината на своята република. На този ден с гордост почитаме Вашата личност и всички герои от войната за независимост, нашите мъченици, и отправяме благодарност към своите ветерани\", написа Ердоган във възпоменателната книга, съобщиха медиите.\n\r\nПослание за празника изпрати и ръководителят на Дирекцията по комуникации в турското президентство Фахреттин Алтун.\n\r\n\"Днес, когато честваме 96-годишнината на своята република като държава, която черпи силата си не само от дълбоко вкоренената си история, но и от легитимността на своята кауза, ние продължаваме борбата си за защита на своя суверенитет и независимост в нови области и в нови форми. Националната борба продължава. Гордеем се, че днес виждаме една Турция, която с всеки изминал ден става по-силна в национален, регионален и глобален мащаб\", написа Алтун.\n\r\nВ Истанбул хиляди граждани се стекоха от сутринта на военния парад, в който участваха валията Али Йерликая и кметът на мегаполиса Екрем Имамоглу. По нареждане на Имамоглу градският транспорт на Истанбул днес е безплатен. Безплатен е и интернетът.\n\r\nТържествата по случай 29 октомври ще продължат през целия ден.\n\r\nНеизменна традиция е масовото посещение на мавзолея-гробница на Ататюрк в Анкара от милиони граждани от всички възрасти. По повод 29 октомври мавзолеят ще бъде отворен и през цялата нощ.\n\r\nШествия и митинги ще се състоят в различни градове и селища.\n\r\nВечерта на азиатския бряг на Истанбул по протежение на няколко километра ще се състои традиционното шествие, организирано от основната опозиционна Народнорепубликанска партия (НРП), към което се очаква да се стекат стотици хиляди граждани.\n\r\nСветлините на мостовете над Босфора тази вечер ще бъдат осветени в червено - цвета на турското национално знаме.\n\r\nОсобено масови и много разнообразни са проявите, които се организират от общините на основната опозиционна НРП, приемник на заветите на Ататюрк, която на местните избори през тази година спечели контрола над основни общини на Турция начело с мегаполиса Истанбул.\n\r\nТурският президент обнародва указ, с който вместо досегашният прием в Анкара ще се състои церемония по поднасяне на поздравления за празника, на която са поканени политици, общественици, дипломати. ", "date": "2019.10.29", "title": "Турция празнува - 96 г. от основаването на републиката"}
{"url": "https://www.dnes.bg/obshtestvo/2019/10/29/organizirat-blagotvoritelen-bal-v-pomosht-za-deca-s-uvrejdaniia.427791", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На 2 ноември в Централния военен клуб в София от 19:00 часа ще се проведе Changemakers Charity Ball - най-голямото благотворително събитие, организирано от фондация \"Сийдър\". \n\r\nБалът се провежда за 14-а поредна година и цели да набере средства, с които организацията да осигури грижата за над 105 деца и младежи с увреждания, които подкрепя.\n\r\n\"Това е нашето ежегодно събитие. Събираме над 300 представители на социално отговорния бизнес и те имат възможността да се включат в нашата кауза\", обясни в Александрина Димитрова от организация \"Сийдър\" в \"България сутрин\".\n\r\nПо време на събитието ще се състои и благотворителен търг, на който ще се разпродават ексклузивни предмети и преживявания, дарени от видни личности и компании.\n                    \n                    \n                \n                \n                \n                \r\n\"Профилът на дарителя се променя през годините. Ако преди 5 години идваха хора, които са чужденци, то последните години повече от 70%, които идват, са българи. Това са хора, обикновено работещи в големи компании. Дарителството започва да става познато за хората в България и те откликват на такива каузи\", обясни Димитрова пред ", "date": "2019.10.29", "title": "Организират благотворителен бал в помощ за деца с увреждания"}
{"url": "https://www.dnes.bg/index/2019/10/29/ninova-dovolna-bsp-se-zavryshta-v-mestnata-vlast.427847", "text": "БСП се завръща в местната власт, отчете соцлидерката Корнелия Нинова.\r\nСпоред нея се затвърждава тенденция в последните няколко години и избори на увеличаваща се подкрепа за партията.\r\nНинова изтъкна на пресконференция, че БСП печели на първи тур в 34 общини.\r\nВ 56 общини и в 16 района на Пловдив, София и Варна й предстоят балотажи.\r\nБСП увеличава гласовете за подкрепа на своите кандидати за кметове с около 100 хиляди гласа в сравнение с 2015 г. Увеличаваме подкрепата си за общински съветници с около 45-50 хиляди гласа, отчете Нинова.\r\nГЕРБ управляваха 21 области, ние - нито една, сега отиваме на балотаж в 12 области, отбеляза тя, цитирана от БТА.\r\nЗапазваме червените общини досега, каза още Нинова и даде като пример Гоце Делчев, Троян, Балчик, Горна Малина.\r\n                \n                \n                Според нея промяната е възможна и е започнала в неделя. Лидерът на БСП заяви, че най-големият успех на партията ще бъде, ако хората отидат да гласуват, без да ги е страх.\r\nТя обяви, че от днес започват разговори с партии с партньори по места, с граждански структури \"за промяна на модела и на статуквото\" по места.\r\n\"Борисов, колко да е безапелационна победата на ГЕРБ, след като в бастиони на партията си трета политическа сила и отиваш на балотаж в София\", се обърна тя към лидера на ГЕРБ.\r\nНинова изтъкна, че в Бургас, \"емблемата на управление\", ГЕРБ губи 5 съветници, а БСП ги увеличава с двама.\r\n\"Безапелационно тези избори доказаха, че ГЕРБ са в тенденция да намаляват подкрепата си в България. Безепалационно БСП расте. Да, трудно е. Да, не е изведнъж, не е революционно, но без това да е оправдание\", допълни още лидерът на БСП.", "date": "2019.10.29", "title": "Нинова доволна: БСП се завръща в местната власт! "}
{"url": "https://www.dnes.bg/eu/2019/10/29/parite-za-sedmica-na-anglichanite-stigat-za-76-2-kg-kashkaval-u-nas-za-11-kg.427763", "text": "Със 140 лв., които са една четвърт от минималната работна заплата (без удръжките), и се предполага, че трябва да ни стигнат за седмица можем да си купим около 11 кг кашкавал, показа проверка на „Монитор“. Минималната заплата у нас до края на годината е 560 лв.\n\r\nВ Полша най-ниско платените работници вземат по 523 евро, сочат данни на Евростат. \n\n С една четвърт от сумата или седмичната минимална ставка могат да се купят 18 кг гауда, млечен продукт подобен на родния кашкавал. У нас средната цена на кашкавала е 12,20 лв. за кило, а в бившата соцстрана на южния бряг на Балтийско море - 7 евро, но тук си казва думата броят на получаваните банкноти.\n                    \n                    \n                \n                \n                \n                \r\nС еквивалента на 381 евро в паунди, което е четвърт от минималната му заплата британецът би могъл да си позволи над 76,2 кг кашкавал, който на Острова е по около 5 евро на кило. Малко повече - към 80 кг пък може да напазарува германският работник, който получава примерно най-малко по около 400 евро на седмица.\n\r\nВ съседна Гърция, която дълго време бе станала нарицателно за криза, със 171 евро, които са една четвърт от минималната месечна заплата от 684 евро, могат да се купят над 28 кг кашкавал, който там по суперите е на цена около 6 евро килото. Във Франция килограм от най-евтината гауда излиза по около 10 евро. В Петата република най-ниската заплата е 1521 евро. С една четвърт от нея местните могат да си позволят 38 кг от млечния продукт.\r\n140 лв. у нас биха ни стигнали и за 5-6 кг шунка. Четвърт минимална заплата пък би стигнала на гърка за 22 кила от месния продукт, на поляка - за почти същото количество, а на французина - за 38 кг.\n\r\nСъс седмичния дял от най-мижавата заплата можем да си купим 103 л прясно мляко при средна цена от 1,37 л. \n\r\nНа поляка тази част от възнаграждението би му стигнала за 285 л, при цена от 2 полски злоти, равняващи се на 0,46 евро за литър. \n\r\nФранцузин на най-ниска заплата може да си напазарува с четвърт от нея над 470 л мляко. Седмичната минимална заплата стига на гърците за 139 л прясно мляко при цена от 1,23 евро/л. Не германците пък за цели 394 л, което се предлага средно по евро за литър.\n\r\n24 пакетчета от по 250 грама можем да си купим с въпросните 140 лева. На британците тяхната четвъртинка им стига за 164 пакетчета, на поляците - за стотина, на гърците - за 85.\r\n ", "date": "2019.10.29", "title": "Парите за седмица на англичаните стигат за 76,2 кг кашкавал, у нас – за 11 кг"}
{"url": "https://www.dnes.bg/sofia/2019/10/29/spirat-vodata-v-stolichniia-kvartal-ovcha-kupel.427776", "text": "На  30 октомври 2019 г. (сряда), във връзка с подмяна на сградно водопроводно отклонение на ул. „Боряна“ кв. „Овча купел“ се налага спиране на водоподаването от 10:00  до 22:00 часа на клиентите на „Софийска вода”, живеещи в района на: ул. „Боряна“ от бул. „Монтевидео“ до ул. „Народен герой“, ул. 693 и ул. 686.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Боряна“ ъгъла с ул. 693.\r\n    \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n                    \n                    \n                \n                \n                \n                \r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2019.10.29", "title": "Спират водата в столичния квартал \"Овча купел\""}
{"url": "https://www.dnes.bg/politika/2019/10/29/ico-hazarta-podkrepiah-db-bez-stotinka-i-sega-me-pliuiat.427777", "text": "Не знам дали да адресирам това, което ще напиша, към лидерите на \"Демократична България\", или към симпатизантите. Ако съдя по резултатите от вчера – може би двете са едно и също.\n\r\nБих искал да призная своята вина за загубата на арх. Игнатов. Въпреки несъмненото обаяние на лидерите Христо Иванов и генерал Атанасов, ключова роля в отлива на гласове изигра моят концерт в Самоков пред транспарант на ГЕРБ.\n\r\nНека ви разкажа една история.\n\r\nПрез 2013-а осъзнах, че не е редно почти всички артисти в България да си мълчат относно ставащото в политиката в страната ми. Заявих публично на доста места подкрепата си към ДСБ, после – и към Реформаторския блок. Давах интервюта заедно с лидерите им, те идваха по концертите на \"Ъпсурт\" и се снимаха с мен, и си качваха снимките по социалните мрежи, и ме цитираха под път и над път. Хората приеха, че съм един от тях. Когато ги атакуваха – защитавах лидерите им по интервюта, по медии и по социални мрежи. Никога не поисках и стотинка за това, понеже за мен то не е бизнес, и съвестта ми не го позволи – това половината хора не го повярваха, а другата половина казаха, че съм луд.\n                    \n                    \n                \n                \n                \n                \r\nЕстествено тая работа не мина без последствия. Намразиха ме доста хора, с други се изпокарах. \"Уикенд\" и \"Пик\" се редуват да пишат лъжи и клевети за мен. Милионите, които ГЕРБ и БСП харчеха в кампаниите си, позволиха на доста мои \"колеги\" да опознаят скъпите коли и апартаментите с изглед към Витоша. Когато от тези партии идваха и при мен – аз учтиво им посочвах вратата.\n\r\nСлед простотиите на „Да, България“ и на моите избраници през 2017-а аз, както хиляди други хора, останах изумен как е възможно това да се случи. Имаше два варианта – тези или са нереално тъпи, или просто играят роля в нечии сценарий. И двете не ме устройваха, но реших, че не е редно да обиждам и да преча. Прецених, че трябва да замълча – все пак там има много мои приятели, защо да ги насаждам така… дай да си гледам моята работа и да не се излагам.\n\r\nМиналата седмица приех да пея на концерт, организиран от ГЕРБ в Самоков. Поставих условие да не агитирам, да не се снимам с кандидат – кметове и да не използват името ми за политическа пропаганда. Отивам, пея си песните и си тръгвам. Хората приеха тези мои условия и ги изпълниха.\n\r\nОтказвам площадни мероприятия в големите градове – не би било честно спрямо хората, които дават пари за билет в залите, или за вход в заведенията, в които пея. В повечето малки градове в България обаче концерт на площада е единственият начин да имаш концерт, и който твърди друго – лъже, или просто си приказва.\n\r\nСвободолюбив художник на заплата в „Булгаргаз“ качил снимка от концерта в Самоков и коментирал как духам. Една госпожа писала за двете ми лица. Видях,че десетки хора споделят тези постове и коментират моята продажност. Нещо веднага ми направи впечатление – тези хора бяха фенове или членове на \"Демократична България\", виждаше се на профилните им снимки. Разбирайки, че с моята постъпка съм ги обидил, седнах и написах пост, в който обясних защо съм бил на този концерт. Извиних се на всеки, който се е почувствал засегнат от решението ми да бъда там.\n\r\nКато обясниш – тоя кво се обяснява, гузен е. Като си мълчиш – тоя що си трае, гузен е…\n\r\nРеших да потърся в интернет как стоят нещата с други изпълнители. Най-великият български певец Васил Найденов в същия ден пее в Ямбол на концерт на кандидат-кмет, подкрепен от ДПС. D2 са в Смолян, на концерт на \"Новото време\". Миро от \"Каризма\" – на концерт на партията на Марешки в Пловдив, а предишния ден – в Плевен на концерт на ГЕРБ :) И доста други, списъкът е дълъг.\n\r\nИ – как да го кажа – леко се позачудих… Наистина ли точно тези, на които най-много помогнах, сега седят и ме плюят с такова вдъхновение?\n\r\nПичове, ако бях на мястото на Бойко Борисов – милиони бих ви давал, за да продължите да сте такива, каквито сте, и да играете ролята на опозиция.\n\r\nАз, гласувайки за вас, ви давам моята подкрепа – да разпределите данъците ми, да водите България напред, и да пазите моя интерес пред хищници като Ердоган или Путин. Как точно ще ми пазите интереса пред хора от тоя калибър, като за най – дребни неща не умеете да се разберете помежду си, и все някой друг ви е виновен.\n\r\nСега Борис Бонев ви е виновен, а не това, че издигнахте три месеца преди изборите един човек очевидно способен, но тотално непознат на хората в нашия град. В политиката вие от години сте това, което е \"Гошо от Почивка\" в моята сфера. Една десета от провала ви през тия години да имах – бих запалил с триста към някое село и не бих се показал никога повече.\n\r\nНа хора, които искат по-високи доходи, по-добри пътища и по-малко празни приказки – вие им говорите за Истанбулската конвенция, за тротинетки и за права на гейовете. Всичкото това – докато седите из софийските кафенета, цъкате с телефоните и тъжно обяснявате как София се е напълнила със селяни.\n\r\nНяма да стане.\n\r\nИ накрая – по повод двете ми лица. С едничкото си лице искам да застана пред вас и ясно да ви кажа – знам, че каквото и да обяснявате, винаги търсите възможност навсякъде да имате човек.\n\r\nЕ, в \"Ъпсурт\" вече нямате.\r\n", "date": "2019.10.29", "title": "Ицо Хазарта: Подкрепях ДБ без стотинка... И сега ме плюят?"}
{"url": "https://www.dnes.bg/politika/2019/10/29/biudjet-2020-shtedyr-no-lipsva-jelanie-za-reformi.427770", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Вече започна кроенето на държавния бюджет за догодина и напълно очаквано в него няма изненади. Специалисти коментират, че в него не са заложени и реформи \n\r\n\"Исторически погледнато това е най-щедрият бюджет, водещи са политиката по доходи и пенсионната политика. Бюджетът е какъвто е представен и съответства на политическата програма. Липсва ни воля за реформи\", посочи за \"България сутрин\" Добрин Иванов, изпълнителен директор на Асоциацията на индустриалния капитал в България.\n\n\n\r\nПо думите му може би е трябвало повече воля за реформи в здравеопазването - повече пари за профилактика и превенция. Съкращения в администрацията с 10% пък щели осигурят средства за увеличаване на заплатите на останалите чиновници.\n                    \n                    \n                \n                \n                \n                \r\nПред  икономистът проф. Христина Вучева обясни, че понякога е полезно да има дефицит, за да може да се осигури растеж. \n\r\n\"В момента ни спасяват парите от ЕС да имаме валутен борд и растеж. Невъзможно е да има за всички необлагаем минимум. Ако се погледне бюджета внимателно, ще се види, че най-много пари се дават за бизнеса - чрез съфинансирането на така наречените програми, и трябва внимателно да се следи ефективността на парите\", каза тя.", "date": "2019.10.29", "title": "Бюджет 2020: Щедър, но липсва желание за реформи!"}
{"url": "https://www.dnes.bg/mestni-izbori-19/2019/10/29/vseki-zaguben-grad-ot-gerb-e-neuspeh-spechelen-ot-bsp-uspeh.427772", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Малко повече е присъствието на БСП в тези балотажи и общинските съвети. Имаме нормална картина за местни избори. БСП тръгват от нулата, така че и един град да спечелят - за тях е успех. А ГЕРБ и един град да загубят, някой може да каже, че е неуспех. Всеки получи това, което заслужаваше\", коментира журналистът Валерия Велева, обобщавайки развоя на местния вот след първия тур.\n\n\n\r\nВ студиото на \"България сутрин\" тя подчерта, че кампанията на Йорданка Фандъкова е била много фокусирана. А десните лидери тотално отстъпвали от отговорността, която трябвало да носят в този момент.\n                    \n                    \n                \n                \n                \n                \r\n\"Много е важно какво ще кажат Борис Бонев и архитект Игнатов. Лошото е, че до този момент нищо не казват. Архитектът на промяната няма да отиде да гласува в неделя. Как може кандидат-кмет да блокира възлово кръстовище в София?! Поведението на Борислав Игнатов беше абсурдно\", обясни Велева.\n\r\nИ добави, че Борис Бонев, подкрепен от \"Спаси София\", е далеч от политическото лидерство. Голямата отговорност била на десните, които са стари политици.\n\r\n\"Толкова тегави избори не е имало. Нямаше екзитполове. Интересното на тези избори беше кой ще е втори. В София здравият разум казва, че Фандъкова няма как да загуби. Никой няма видима победа или загуба\", коментира на свой ред главният редактор на вестник \"24 часа\" Борислав Зюмбюлев.\n\r\nПред  той посочи, че арх. Борислав Игнатов е направил голяма грешка, обвързвайки избора на главен прокурор с кампанията си за местните избори.\n\r\nВалерия Велева пък смята, че нямаме изборна администрация и подготвени с годините хора, които да знаят какви грешки не трябва да допускат. Взимаме хора, които учим набързо и 90% от протоколите са грешни, а това бави процеса, настоя тя.\n\r\nСпоред нея е абсурдно да има предсрочни парламентарни избори в страната. Слави Трифонов пък не предлагал нищо ново. \n\r\n\"В неговата учредителна декларация, освен  че има антиконституционални текстове и неизпълними призиви, нищо друго не виждам\", отбеляза Велева.\n\r\n\"Слави Трифонов сигурно ще направи партия, но няма да е нещо, което да помете всичко\", съгласи се Зюмбюлев.", "date": "2019.10.29", "title": "Всеки загубен град от ГЕРБ е неуспех, спечелен от БСП - успех"}
{"url": "https://www.dnes.bg/obshtestvo/2019/10/29/velosipedisti-s-lejasht-flashmob-sled-smyrt-na-pytia.427768", "text": "Лежащ флашмоб на велосипедисти е организират пред Министерския съвет тази вечер.\r\n\r\n\"Походът за живот\" ще се отправи и към Министерството на вътрешните работи. \n\n\r\n\r\nВелосипедистите отново настояват за законодателни промени, след поредната смърт на пътя на колоездач. \r\n\r\nПреди седмица шофьор блъсна колоездач на оживен столичен булевард и избяга. Константин Касабов, който отивал на работа с колело, загуби живота си в болница два след удара на кръстовището на бул. \"Рожен\" и ул. \"Петър Панайотов\" в София.\r\n\r\nПолиция и близки на загиналия 42-годишен мъж призовават свидетели на случилото се да съдействат на разследването, а шофьорът, който го е ударил на пътя, все още се издирва. \r\n\r\n\"Работи се усилено. Компетентните органи на СДВР работят по всички версии, търсят всякакви записи\", коментира Станимир Мезарджиев, близък на семейството пред БНТ.", "date": "2019.10.29", "title": "Велосипедисти с лежащ флашмоб след смърт на пътя "}
{"url": "https://www.dnes.bg/mestni-izbori-19/2019/10/29/milko-spira-s-politikata-sled-vtoriia-vsichki-sa-ravni.427774", "text": "В Свиленград кметът беше избран на първия тур. Това е Анастас Карчев от ГЕРБ.  Фолк певецът Милко Калайджиев, който бе кандидат на ДПС, получи 4% от гласовете - или 457 гласа.\n\r\nТой обясни, че не е разочарован от резултата си на изборите и допълни: \"Даже не се и притеснявам от това нещо\".\n\r\n\"След втория почти всички сме равни. Има фактори, които са по-важни от любовта към Милко Калайджиев”, каза певецът.\n\n\r\nТой обясни, че е провел 7 концерта в селата и в Свиленград по време на предизборната кампания. Заяви, че ромите не са гласували за него. \n\r\n\"Народ, 1500 човека на концерт, накрая - 50 гласа\", обясни певецът. \n                    \n                    \n                \n                \n                \n                \r\nСподели, че хората са добронамерено настроени към него въпреки участието си в политиката.\n\r\nМилко Калайджиев добави, че спира с участието си в местните избори и оттук нататък само ще гласува, както винаги е правил. Ще продължи и да пее, за да радва феновете си.", "date": "2019.10.29", "title": "Милко спира с политиката: След втория всички са равни"}
{"url": "https://www.dnes.bg/stranata/2019/10/29/uchenik-be-izbran-za-obshtinski-syvetnik-v-stara-zagora.427773", "text": "Дванадесетокласникът от Търговска гимназия \"Княз Симеон Търновски\" в Стара Загора Никола Чакалов стана общински съветник в 51-местни общински съвет на града, става ясно от окончателното разпределение на мандатите.\n\r\nОсмият в листата на ВМРО пререди шестима души благодарение на преференциите и заема едно от двете места, които спечели партията му в града, съобщава Радио Стара Загора. С това Никола се превръща не само в най-младия общински съветник в бъдещия местен парламент, но и в цялата история на Стара Загора.\n\r\nУченикът беше и Млад кмет на Стара Загора преди година – избор, който се прави всяка година преди празника на града – 5 октомври.\n\r\nИначе цели 12 са партиите и коалициите, които ще имат свои представители в новия общински съвет на Стара Загора, показват резултатите на Общинската избирателна комисия на база 100% обработени протоколи на секционните комисии. Ниската избирателна активност и високият брой недействителни гласове са причина за сериозен спад в квотата, която е необходима за осигуряване на мястото на един кандидат за общински съветник.\n                    \n                    \n                \n                \n                \n                \r\nОбщо гласувалите на местните избори на 27 октомври са 59 811, действителните гласове, подадени за кандидатските листи на партии, коалиции и инициативни комитети обаче са 48 191. Това определя за едно място да се изискват 945 гласа, докато преди четири години те бяха 1209, показва анализ на изборните резултати.", "date": "2019.10.29", "title": "Ученик бе избран за общински съветник в Стара Загора"}
{"url": "https://www.dnes.bg/stranata/2019/10/29/tri-godini-sled-ujasa-v-hitrino-kogato-mine-vlakyt-nastryhvam.427778", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Близо три години след трагедията в Хитрино, при която след взрив на влакова цистерна загинаха 7 души, а много от къщите бяха разрушени, хората в селото остават разделени. \n\r\nНадрия ясно си спомня взрива, който опустоши съдби и къщи в Хитрино. Спомня си и пепелта, останала да тлее и до днес.\n\n\n\r\n\"Събуждам се, пия кафе и когато мине влакът, настръхвам\", разказа тя пред Bulgaria ON AIR.\r\nДнес Хитрино изглежда различно, а хората уж същите, но променени - живеят под един покрив, но разделени от стени.\n\r\nЧаст от жителите твърдят, че щетите върху домове им не са възстановени и търсят справедливост.\n                    \n                    \n                \n                \n                \n                \r\n\"Възстановяването наистина беше много сериозно. Много неща се направиха и това подразни тези, които нямат нищо засегнато. Няма как в един такъв процес всички да са доволни\", коментира кметът на Хитрино Нуридин Исмаил пред ", "date": "2019.10.29", "title": "Три години след ужаса в Хитрино: Когато мине влакът, настръхвам"}
{"url": "https://www.dnes.bg/kino/2019/10/29/na-47-godini-napusna-ni-aktioryt-iosif-shamli.427790", "text": "Почина актьорът Йосиф Шамли. Това съобщиха от Съюза на артистие. На страницата им във Facebook пише:\r\n\"Тази нощ ни е напуснал актьорът Йосиф Шамли!\r\nКато дългогодишен  актьор в трупата на Народния театър \"Иван Вазов\", Йосиф ще остане в  историята на българския театър със своите десетки превъплъщения на  сцената.\r\nВ последния сезон той беше част от спектаклите  ,\"Нощна  пеперуда\" от Пьотр Гладилин, \"Наблюдателите\" от Константин Илиев, \"Опит за летене\" от Йордан Радичков, \"Калигула\" от Албер Камю, \"Спускане от връх Морган\" от Артър Милър, \"Теремин: музика, любов и  шпионаж\" о\r\n                    \n                    \n                \n                \n                \n                \r\n\r\n\r\n ", "date": "2019.10.29", "title": "На 47 години: Напусна ни актьорът Йосиф Шамли"}
{"url": "https://www.dnes.bg/world/2019/10/29/zemetresenie-razliulia-raiona-na-vrancha.427789", "text": "Земетресение е регистрирано рано тази сутрин в района на Вранча. Това сочи справка на сайта на Националния институт по геофизика, геодезия и география. \r\n\r\nМагнитудът на труса е бил 2.8 по Рихтер. Регистриран е в 4.32 ч. \r\n\r\nВ България земетресението не е усетено.", "date": "2019.10.29", "title": "Земетресение разлюля района на Вранча"}
{"url": "https://www.dnes.bg/blizak-iztok/2019/10/29/tlennite-ostanki-na-lidera-na-id-pogrebani-v-moreto.427762", "text": "Тленните останки на водача на \"Ислямска държава\" Абу Бакр ал Багдади са погребани в морето при спазване на религиозните обреди според ислямската традиция, съобщи за Ройтерс представител на САЩ.\r\n\r\nИзточникът, пожелал анонимност, не даде повече подробности за това как и къде е бил извършен ритуалът.\n\n\r\nНачалникът на Съвета на началник щабовете на въоръжените сили на САЩ Марк Мили заяви, че американските власти разполагат с тялото на Багдади, но засега не планират да разпространяват снимки или видео за неговата смърт. \r\n\r\n\"Разпореждането с неговите останки е извършено и приключено и е извършено подходящо\", каза генералът от армията.\r\n\r\nАл Багдади се е самовзривил, когато американски войници са се доближавали до него, каза в неделя президентът на САЩ Доналд Тръмп, припомни Ройтерс, цитирана от БТА.", "date": "2019.10.29", "title": "Тленните останки на лидера на ИД погребани в морето"}
{"url": "https://www.dnes.bg/zvezdi/2019/10/29/elizabet-se-srina-po-vreme-na-bitka-vyv-fermata.427785", "text": "Английската възпитаничка Елизабет Илчева изгуби чувствителността на двете си ръце в изпитание за баланс, което наподобяваше китайско мъчение във \"Фермата\". \n\r\nКато победител в дуел българката със словашка кръв премери сили с автомонтьора Краси Джунов на малката арена за правото да бъде фермер на седмицата.\n\n\n\nЗастанали върху дървени трупчета, те трябваше да хванат пръчките над тях и да задържат в покой платформа, която крепеше кофа с мляко. Всяко потрепване на ръцете им предполагаше кофата да се излее върху тях. На 23-та минута Бети обяви, че не усеща дясната си ръка и не може да контролира движенията й, а най-близкият й приятел в шоуто – софтуерният милионер Митко Караиванов, влезе в ролята на инструктор. Военният Станислав отбеляза, че бицепса на Бети е посинял, а домакинята Красимира с възхищение я нарече сигурен финалист.\n                    \n                    \n                \n                \n                \n                \r\nНа ръба на рекордния половин час Бети се разтрепера, рухна в прахта под аплодисментите на съотборниците си и се разрида безпомощно. Обляна в мляко, кал и слама, тя не беше в състояние да мобилизира крайниците си и да се изправи.\n\r\nПръв на помощ й се притече опонентът й Краси Джунов, който я целуна състрадателно по челото и я поздрави. Нашенецът с минало на ероитичен модел в Испания грабна заветния ключ от фермерската къща и заяви: \"Искам да стана фермер на седмицата, защото Поли ме номинира и трябваше да й оправдая очакванията. Също така искам да направя моите \"приятелки\" Дана и Вили ратайчета\".", "date": "2019.10.29", "title": "Елизабет се срина по време на битка във \"Фермата\""}
{"url": "https://www.dnes.bg/notifikacii/2019/10/29/kamion-i-kola-se-udariha-krai-s-katunishte-edin-zagina.427787", "text": "48-годишен мъж е загинал в катастрофа на пътя до разклона за с. Катунище, съобщиха от Областната сирекция на МВР в Сливен.\r\nСигнал за инцидентът е постъпил около 16.35 часа вчера. Катастрофата е била между товарен автомобил, управляван от водач на 27 години от Велико Търново, и лек автомобил \"Фолксваген Голф\", управляван от 48-годишен мъж от  Ямбол.\r\nВ резултат на произшествието на място е загинал водачът на лекия автомобил. По случая е образувано досъдебно производство.", "date": "2019.10.29", "title": "Камион и кола се удариха край с. Катунище, един загина"}
{"url": "https://www.dnes.bg/mestni-izbori-19/2019/10/29/boi-mejdu-agitki-na-dva-shtaba-v-izbornata-nosht-v-bregovo.427784", "text": "Агитките на два предизборни щаба във видинската община Брегово се биха в изборната нощ. Сред тях бил и единият кандидат за кмет.\n\r\n\"Цялата агресия срещу мен тръгна от една подвижна секция, в която трябваше да гласуват 90 души. Нямаше как тя да бъде придвижена до всички тях. Отделно част от комисията бойкотираше провеждането на изборите с жалби. Съвсем случайно чух служител на общината да разговаря с някого, казвайки: \"Иво Лалов, кандидат за кмет, е събрал ромите и идва да бие Сашо Матеев. А аз съм Сашо Матеев. Тук винаги е имало разправии по време на избори, затова мислех, че не е нещо сериозно\", каза Александър Матеев, председател на една от СИК, пред Нова тв.\n                    \n                    \n                \n                \n                \n                \r\n\"Имаше около 30-40 човека. Сашо Матеев ми се обади, за да ми каже, че срещу него се готви линч. Обадих се на спешния телефон и предупредих местните полицаи. Когато пристигнахме, започна пререкание между групата на другия кандидат и нашата група. Нападнаха наши застъпници. Докато се опитвах да ги разтърва, бях ударен в тила, след което ме повалиха на земята. За щастие се появи местният полицай, който прекрати мелето\", посочи кандидатът за кмет на Брегово Илиян Бърсанов.\n\r\n\"В един момент дойдоха около 20 души, повечето около 18-годишни, от щаб на една от партиите. Застанаха пред общината и започнаха да викат и псуват. Някой ме удари в ребрата. Мелето стана за части от секундата\", разказа Кирил, който е бил пред общината в очакване на резултати.", "date": "2019.10.29", "title": "Бой между агитки на два щаба в изборната нощ в Брегово "}
{"url": "https://www.dnes.bg/stranata/2019/10/29/pojaryt-v-rila-e-lokaliziran-gaseneto-prodyljava.427795", "text": "Продължава гасенето на пожара в Национален парк \"Рила“ над село Долно Осеново. Прокаран е път, за да могат високопроходими автомобили да стигнат до  мястото, което ще се атакува от огнеборците от двете страни.\r\n\"Пожарът е локализиран. Днес атакуваме и през алпийската част с противопожарна техника. Ще пускаме линии с цел погасяване на огнища. Предполагам че в рамките на деня ще се справим“, обясни инж. Дамян Дамянов, директор на Югозападното държавно предприятие.\n\n\r\nПо думите му няма разширение на засегнатите площи. Инж. Дамянов уточни, че 180 човека участват в гасенето на пожара.\r\nОще няколко дни ще продължи  работата на служителите от горите и Националния парк, пожарникари и военни в защитената територия. Пожарът над село Горно Краище е овладян напълно и очакванията са до обяд да бъде потушен. 60 декара с 40 годишни борови дървета бяха изпепелени.\n                    \n                    \n                \n                \n                \n                \r\nМеждувременно се разраства се пламналият през почивните дни пожар в Чипровския Балкан. Стотици декари сухи треви и храсти са изгорели в местността Клисура край Чипровци.\n\r\nКметът Пламен Петков съобщи, че очакват хеликоптер и апелира към всички, които имат възможността да помогнат, да се включат в потушаването на пожара.", "date": "2019.10.29", "title": "Пожарът в Рила е локализиран, гасенето продължава"}
{"url": "https://www.dnes.bg/stranata/2019/10/29/tragediia-v-dobrich-momche-pochina-sled-natraviane-s-hrana.427752", "text": "\r\n9-годишно момче от добричкото село Кардам почина у дома, а 11-годишната му сестра е в интензивното отделение на болницата в Добрич с опасност за живота, съобщава \"Монитор\". Трагедията се разиграла в неделния ден в семейство с шест деца. Всички са българчета, казаха местни от селото.\n\r\nСпоред лекари, семейството обядвало купена наденица, а малчуганите пили газирана ябълкова напитка. След малко дядото на децата започнал да повръща. След него се натръшкали и малките. Бил извикан екип на ЦСМП – Генерал Тошево. \r\nМедиците дали лекарства против повръщане. Състоянието на 9-годишното момче се влошило и то починало у дома. Наложило се да извикат отново Бърза помощ за 6-годишното сестриче и за 11-годишната му кака. По-голямото дете било откарано в болницата в Добрич. \r\n                    \n                    \n                \n                \n                \n                То било в увредено състояние, с ускорена сърдечна дейност и хипотомия. Консултирано е с националния консултант по кардиология за Североизточна България д-р Шивачев. Взети са проби и са изпратени в токсикологията във ВМА – Варна, но към момента няма резултати.\n\r\nМедиците предполагат, че става въпрос за токсикация, но никой не може да каже причината за нея. Лекари споделиха, че също са изненадани от симптомите и според техни проучвания, открили два подобни случая в Индия на заразено месо със салмонела.\n\r\nОт извършената аутопсия на починалото момче не е установено нещо, което да показва причината за смъртта.\n\r\n11-годишното момиче е настанено в реанимацията на болницата в Добрич и е с опасност за живота.\r\n ", "date": "2019.10.29", "title": "Трагедия в Добрич: Момче почина след натравяне с храна"}
{"url": "https://www.dnes.bg/stranata/2019/10/29/biotehnolozi-korabni-montiori-izchezvashtite-profesii.427742", "text": "Биотехнолози и корабни монтьори ще липсват на пазара на труда през следващите години. Това става ясно от списък с професии, по които се очаква недостиг от специалисти за учебната 2020/2021 г. Списъкът беше публикуван за обществено обсъждане, като в него ще бъдат включени още 17 специалности.\n\r\nОт него става ясно, че освен \"Технология на биопроизводството\" и \"Корабни тръбни системи\", по които ще се подготвят съответно биотехнолози и корабни монтьори, ще липсват и техници и монтьори на железопътна техника и химик-технолози. Към тези специалности влизат \"Локомотиви и вагони\", \"Подемно-транспортна, пътностроителна и ремонтна жп техника\", \"Технология на фармацевтични и парфюмерийно-козметични продукти\" и \"Технология на неорганичните вещества\".\n                    \n                    \n                \n                \n                \n                \r\nС очакван недостиг са и монтажници на водоснабдителни и канализационни мрежи и организатори по търговска експлоатация на железопътния транспорт.\n\r\nВ същото време три специалности отпадат от списъка с очакван недостиг за учебната 2019/2020 година. Това са \"Деловодство и архив\", \"Преработване на полимери\", \"Хранително-вкусова промишленост\". Причината е, че те вече не отговарят на един от двата критерия, за да бъдат включени в списъка - съотношението между обучаващите се от 8-и до 12-и клас и броят на подлежащите на пенсиониране специалисти. Така общо 71 специалности ще бъдат включени в списъка за следващата учебна година.\n\r\nЗащитените от държавата специалности за учебната 2020/2021 година пък ще бъдат по-малко спрямо настоящата. Причината е, че от списъка отпадат пет и се допълва само от една нова.\r\nОт догодина \"Художествената дърворезба\", по която се подготвят художници по приложни изкуства, също ще бъде защитена. \"Спедиция, транспортна и складова логистика\", \"Извършване на термални процедури в балнеологични и други възстановителни центрове\", \"Транспортно строителство\", \"Автоматизация на непрекъснати производства\" и \"Топлотехника - топлинна, климатична, вентилационна и хладилна техника“ се изключват. Те вече не отговарят на критерия за уникалност по териториален признак, тъй като всички специалности се изучават в повече от четири училища.\n\r\n3 млн. лв. ще бъдат отпуснати за ремонти и подобряване на условията в ученическите общежития към професионалните гимназии, за да бъдат привлечени повече ученици пък става ясно от публикувания проектобюджет за 2020-а. В професионалните гимназии се обучават не малко деца, които живеят в други населени места.\r\nЗа тях са необходими общежития, тъй като не могат да пътуват до дома си всеки ден. Също така се обучават и ученици с относително нисък социален статус, които не могат да си позволят квартири и са принудени да прекъснат образованието си. Наблюденията показват, че изключително лошото състояние на общежитията е една от основните причини учениците да не избират професионалните гимназии, пише още в мотивите.\r\n ", "date": "2019.10.29", "title": "Биотехнолози, корабни монтьори...Изчезващите професии"}
{"url": "https://www.dnes.bg/stranata/2019/10/29/katastrofa-krai-gorna-oriahovica-prati-trima-v-bolnica.427755", "text": "Тежка катастрофа между три коли изпрати трима души в болница. Произшествието става на прав участък между Горна Оряховица и Козаревец, предава Нова тв.\r\n\r\nПострадали са двама мъже и една жена. Единият ранен е откаран във великотърновската болница в тежко състояние. Другите са  болницата в Горна Оряховица.\r\n\r\nПътят остана затворен няколко часа. Участъкът е връзка към главния път София - Варна. Катастрофите по него са чести заради несъобразената скорост.\r\n\r\nНе са рядкост и гонките по това трасе.\r\n ", "date": "2019.10.29", "title": "Катастрофа край Горна Оряховица прати трима в болница"}
{"url": "https://www.dnes.bg/snimka-na-denia/2019/10/29/posleden-topyl-den-ot-sriada-zahladniava.427748", "text": "На отделни места сутринта, главно по поречието на Дунав и в Горнотракийската низина ще се образува мъгла. Ще е почти тихо, с минимални температури предимно между 2 и 7 градуса. Днес ще е предимно слънчево. Ще има временни увеличения на облачността - предимно висока. Максималните температури ще са между 18 и 23 градуса.\r\nПрез нощта срещу сряда облачността в Северна България ще се увеличи, но ще се задържи почти без валеж.\r\nАтмосферното налягане ще е малко по-ниско от средното за месеца, пише БТА.\r\nСутринта на места по Черноморието ще има мъгла или ниска облачност. През деня облачността ще е разкъсана, често намаляваща до слънчево. Вятърът ще е съвсем слаб, предимно от изток. Максимални температури на въздуха 18-20 градуса. Температурата на морската вода е около 19 градуса. Вълнението на морето ще е 1-2 бала.\r\n                \n                \n                Над планините ще е предимно слънчево. Ще духа слаб до умерен западен вятър. Максимална температура на височина 1200 метра ще е около 17 градуса, на 2000 метра - около 10 градуса.\r\nВ сряда ще преобладава облачно време, на места, главно в Северна и Източна България с превалявания от дъжд. Вятърът ще се ориентира от изток-североизток и ще бъде умерен.\r\nТемпературите ще се понижават, като в североизточните райони максималните ще останат под 10 градуса, в останалата част от страната ще бъдат между 12 и 17 градуса, на отделни места в Южна България и до 20 градуса.\r\nВ четвъртък вече навсякъде дневните температури ще са предимно между 7 и 12 градуса. На повече места из цялата страна ще има превалявания, в планините над около 1500 м ще вали сняг. \r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n ", "date": "2019.10.29", "title": "Последен топъл ден. От сряда захладнява"}
{"url": "https://www.dnes.bg/world/2019/10/29/trus-ot-6-6-raztyrsi-filipinite.427753", "text": "Земен трус с магнитуд 6,6 беше регистриран днес край южния филипински остров Минданао, предаде БТА, позовавайки се на Франс прес, цитирайки данни на Геологическият институт на САЩ.\r\nЗасега няма данни за ранени или причинени щети, но местните власти очакват да бъде получена такава информация. \r\nЕпицентърът на земетресението е в същия район като труса с магнитуд 6,4 миналата седмица, при който загинаха най-малко петима души. Геологическият институт съобщава, че няма опасност от цунами\r\n ", "date": "2019.10.29", "title": "Трус от 6,6 разтърси Филипините"}
{"url": "https://www.dnes.bg/mestni-izbori-19/2019/10/29/sigurno-balotaj-shte-ima-v-sofiia-ruse-plovdiv-i-varna.427760", "text": "До 20:00 часa днес Централната избирателна комисия трябва да обяви окончателните резултати от местните избори. Със сигурност балотаж ще има в София, Русе, Пловдив и Варна. \n\r\n\r\nДанните към 23:00 часа снощи при обработени 97.68% протоколи за София показват 36.42% за Йорданка Фандъкова срещу 27.73% за Мая Манолова, пише Bulgaria ON AIR.\r\n\r\nВ Пловдив при обработени 100% от протоколите Здравко Димитров от ГЕРБ събира 36.14%, а Славчо Атанасов от НФСБ (ВМРО) - 16.15%. \r\n\r\nВъв Варна, също при 100% обработени протоколи, Иван Портних има 49.29%, а Костадин Костадинов - 14.30%.", "date": "2019.10.29", "title": "Сигурно: Балотаж ще има в София, Русе, Пловдив и Варна"}
{"url": "https://www.dnes.bg/sofia/2019/10/29/djip-se-kachi-na-mantinela-na-opylchenska-zakleshti-se.427757", "text": "\n При опит да се включи в трафика, дама с джип събори мантинелата и почти премина в платното за насрещно движение на бул. \"Тодор Александров\" при кръстовището с улица \"Опълченска\". \r\nПри инцидентът станал около 18 часа снощи няма пострадали. Нанесени са само материални щети по автомобила и инфраструктурата, предаде Булфото.\r\n ", "date": "2019.10.29", "title": " Джип се качи на мантинела на \"Опълченска\". Заклещи се"}
{"url": "https://www.dnes.bg/stranata/2019/10/29/s-4-3-uvelichavat-mesechnata-pomosht-na-hora-s-uvrejdaniia.427758", "text": "Месечната финансова подкрепа, регламентирана в Закона за хората с увреждания, ще се увеличи с 4,3 процента през 2020 г.\r\nКонкретният й размер ще варира от 25,41 лв. за хората с от 50 процента до 70,99 процента степен на увреждане до 206,91 лв. за хората с над 90 процента степен на увреждане с право на чужда помощ, които получават социална пенсия за инвалидност. Това съобщи пресцентърът на Министерството на труда и социалната политика.\r\nУвеличението се получава от повишаването на линията на бедност за България, чийто размер се предвижда през 2020 г. да бъде 363 лв., тъй като по закон финансовата подкрепа се определя като процент от нейното равнище. Линията на бедност за всяка година се определя с постановление на Министерския съвет, чийто проект беше одобрен от Националния съвет за хората с увреждания, който заседава днес в Министерството на труда и социалната политика, се посочва в съобщението.\r\n                    \n                    \n                \n                \n                \n                Към 30 септември 2019 г. месечна финансова подкрепа по Закона за хората с увреждания получават близо 650 000 души, което е с около 150 000 повече в сравнение с броя на хората, които получаваха месечни добавки по отменения Закон за интеграция на хората с увреждания.\r\nНа днешното си заседание Националният съвет за хората с увреждания е приел и доклад за Плана за изпълнение на Националната стратегия за хората с увреждания за периода 2016-2018 г. Одобрен е и планът за изпълнението на стратегическия документ през 2019 г. и 2020 г.\r\nВ него се предвиждат мерки и дейности за подобряване на достъпа на хора с увреждания до публични и жилищни сгради, финансиране на проекти за започване и стартиране на самостоятелна стопанска дейност, стимулиране на работодатели да създават по-добри условия за работници с намалена работоспособност и др.", "date": "2019.10.29", "title": "С 4.3% увеличават месечната помощ на хора с увреждания"}
{"url": "https://www.dnes.bg/eu/2019/10/29/ikonomicheski-shteti-v-barselona-zaradi-protesti-nestabilnost.427754", "text": " \r\nПолитическата нестабилност и ожесточените протести не са най-добрите приятели на бизнеса. \n\r\nСъбитията по улиците на Барселона след присъдите срещу лидери на сепаратистите на 14 октомври нанасят икономически щети на магазините, хотелите, ресторантите и транспорта в каталунската столица и всяват страх на жилищния пазар в региона, пише испанският вестник El Pais, цитиран .\n\r\nДействителните последици от протестите ще са известни след няколко месеца, но Каталуния вече е била в подобна ситуация след референдума за независимост през октомври 2017 г. \n\r\nПрез първото тримесечие на 2018 г. сключените сделки с имоти от местни граждани и чужденци намаляха с 11% до 2837.\n                    \n                    \n                \n                \n                \n                \r\nСпоред професора по икономика Хосе Гарсия Монталво обаче последиците от протестите в Барселона за имотния пазар в региона сега може да са много по-тежки, защото опожаряванията, барикадите и сблъсъците през последно време се случват \"в среда на негативни макроикономически и секторни очаквания и насред промяна на цикъла на пазара, така че усещането за риск може да се засили\".\n\r\nГолемите международни фондове, които купуват и наемат офиси, хотели и складове, засега не обръщат сериозно внимание на новата каталунска криза. \n\r\nДо този момент нито един от тях не е обърнал гръб на Барселона. \n\r\n\"Въпреки политическата нестабилност пазарът на недвижими имоти никога не е бил в толкова добро състояние. Никога не е имало толкова много пари на имотния пазар, джобовете на фондовете са пълни“, отбелязва Енрике Лосантос от испанското подразделение на консултантската компания JLL. \n\r\n\"Барселона е един от най-привлекателните градове за инвестиции и живот в света, така че не очакваме спад на инвестициите\", допълва той.“.", "date": "2019.10.29", "title": "Икономически щети в Барселона, заради протести, нестабилност"}
{"url": "https://www.dnes.bg/index/2019/10/29/receptata-dnes-pile-s-parmezan-i-smetana.427653", "text": ":\r\n1/2 ч.ч.настърган пармезан\r\n4 с.л. брашно\r\n1 ч.л. чесън на прах\r\nсол, черен пипер\r\n3 броя пилешки гърди без кожата\r\nзехтин\r\nмасло\r\n2 скилидки стрит чесън\r\n600 г бейби спанак\r\n200 мл течна готварска сметана\r\n150 мл пилешки бульон\r\n50 г настърган пармезан\r\n \r\n:\r\n \r\nСложете в голяма чиния пармезана, брашното, сол, черен пипер на вкус, чесъна на прах. Разбъркайте добре и оваляйте парчетата месо. В добре загрят тиган с малко мазнина ги запържете от двете страни до получаването на златиста коричка (около 6 минути за всяка страна), след което ги отделете. В същия тиган добавете една бучка масло. Когато се разтопи може да сложите стрития чесън, спанака. Когато спанакът поомекне, прибавете и пармезана, бульона и сметаната. Когато тази комбинация заври, върнете месото в нея и когато се получи гъст сос може да сервирате.\r\n\r\n", "date": "2019.10.29", "title": "Рецептата Dnes: Пиле с пармезан и сметана "}
{"url": "https://www.dnes.bg/usa/2019/10/29/arestuvaha-zapodozrian-za-strelbata-na-parti-v-teksas.427756", "text": "Полицията в Тексас арестува мъж, заподозрян за извършител на стрелбата на студентско парти в град Грийнвил, недалече от Далас, в южния американски щат Тексас, предаде БТА, позовавайки се на Асошиейтед прес.\n\r\nПри нападението, извършено малко преди полунощ в събота, бяха убити двама души и ранени 12. 23-годишният Брандън Рей Гонсалес от Грийнвил, щата Тексас, беше арестуван след по-малко от 48 часа в магазина за продажба на автомобили, в който е работел.\r\nСпоред полицията нападателят може да е искал да убие само един от присъстващите на партито, общо около 750 души. Останалите пострадали са били простреляни случайно. Шестима от 12-те пострадали са били ранени от куршуми, а останалите са били стъпкани при последвалата паника или ранени от счупени стъкла.", "date": "2019.10.29", "title": "Арестуваха заподозрян за стрелбата на парти в Тексас "}
{"url": "https://www.dnes.bg/health/2019/10/29/kakvo-triabva-da-znaete-ako-ste-na-niskovyglehidratna-dieta.427736", "text": "Ако спазвате нисковъглехидратна диета или по-рестриктивния вариант – кетогенната диета, със сигурност ограничавате приема на въглехидрати и наблягате на мазнините, протеините и зеленолистните зеленчуци. В дългосрочен план този начин на хранене помага за намаляване на теглото и корекция в стойностите на някои кръвни показатели, допринасяйки за овладяването на диабет, кръвно налягане, хормонални дисбаланси.\r\n\r\nВ стремежа си да постигнете целите си обаче е възможно несъзнателно да допускате някои грешки, които може да имат негативен ефект върху здравето. Внимавайте с тях. Вижте кои са най-често срещаните от тях.\r\n\r\n                    \n                    \n                \n                \n                \n                Ако се притеснявате, че някои зеленчуци ще ви попречат в спазването на диетата, грешите. Да, те са изградени предимно от въглехидрати, но не са същите, каквито са тези в сладкишите, десертите, захарните изделия. Зеленчуковите въглехидрати са полезни и е добре да бъдат акцент в режима ви. Зеленчуците са богати на минерали и фибри, които допринасят за подобряване на цялостното здраве и овладяване на метаболитните и хормонални проблеми.\r\n\r\nПлодовете са с по-високо съдържание на захари и прости въглехидрати, но това не означава да се лишавате от тях. Те заслужават място в диетата ви, защото съдържат големи количества антиоксиданти, витамини и минерали, от които организмът има нужда. Фибрите в плодовете също са от изключително значение за функциите на храносмилателната и отделителната системи.\r\n", "date": "2019.10.29", "title": "Какво трябва да знаете, ако сте на нисковъглехидратна диета? "}
{"url": "https://www.dnes.bg/mestni-izbori-19/2019/10/29/predi-balotaja-v-pernik-516-glasa-razlika-mejdu-kandidatite.427769", "text": "С 516 гласа разлика, което е 1,37%, двамата претенденти за кметския стол в Перник - Вяра Церовска от ГЕРБ и Станислав Владимиров БСП отиват на балотаж в неделя, съобщи ОИК. \n\r\nСпоред окончателните резултати от първия тур за Вяра Церовска са гласували 15 501 души, или 40,98 процента от упражнилите правото си на вот. Станислав Владимиров е получил доверието на 14 985 гласоподаватели, което е 39,61 процента от избирателите.\n\r\nШарен ще бъде Общинският съвет в Перник. Най-голяма е подкрепата за претендентите на партия ГЕРБ, получили 7 786 гласа, или 23,12 на сто от вота на избирателите. Веднага след тях се нарежда \"БСП за България\" със 7 196 гласа, което е 21,37 процента от отишлите до урните жители на общината. \n                    \n                    \n                \n                \n                \n                \r\nТрета политическа сила в пернишкия парламент е местната коалиция ВМРО-БНД със 17,39 на сто от гласовете. Още една местна коалиция - Български демократичен център, получила 13,50 на сто от вота на избирателите, ще бъде представена в Общинския съвет в Перник. \n\r\nКандидатите за съветници от БДС \"Радикали\" са подкрепени от 3,97 на сто от гласоподавателите, на \"Демократична България - обединение\" са заслужили доверието на 3,22 процента от избирателите.", "date": "2019.10.29", "title": "Преди балотажа в Перник: 516 гласа разлика между кандидатите"}
{"url": "https://www.dnes.bg/obshtestvo/2019/10/29/predi-1-noemvri-akciia-za-pochistvane-na-plochite-na-buditelite.427764", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Дни преди 1 ноември ученици от Националната гимназия за древни езици и култури в столицата почистиха паметните плочи на будителите в Централните софийски гробища.\r\n\r\nТам почиват не един и двама именити българи, строители на съвременна България. Гробовете на Будителите обаче са неподдържани, дори забравени.\r\n\r\nИнициативата се провежда за втора поредна година, предава Bulgaria ON AIR. В нея се включиха десетокласници от Националната гимназия за древни езици и култури.\r\n\r\nЗа час бяха почистени гробовете на Алеко Константинов, арх. Никола Лазаров, Сирак Скитник и Тодор Влайков. \r\n\r\nУчениците от Класическата гимназия обмислят да направят инициативата традиция за училището и приканват всеки желаещ да се включи в нея. \r\n\r\nСпоред тях грижата за паметта, е грижа за бъдещето, родена от любов към живота.", "date": "2019.10.29", "title": "Преди 1 ноември: Акция за почистване на плочите на Будителите"}
{"url": "https://www.dnes.bg/mestni-izbori-19/2019/10/29/s-raven-broi-glasove-brat-i-sestra-na-balotaj-v-starozagorsko-selo.427771", "text": "Брат и сестра ще се явят на балотаж за кмет в старозагорското село Могила. Това са Гинка Димитрова Колева и Георги Димитров Георгиев.\n\r\nНа първи тур двамата са събрали равен брой гласове - по 152. \n\r\nГинка е досегашният кмет, а брат й се кандидатира за втори път.\n\r\n\"Ако бъда избран, ще работя заедно със сестра си. С нея нямаме кавги. Нашите близки са раздвоени кого да подкрепят. Заради това навярно се дължи и нашият равен резултат”, каза Георги Георгиев пред Нова тв.\n\r\n\"Случи се така, че от много кандидати в нашето село изведнъж останахме само аз и моят брат. Хората ни познават, живеем и работим в Могила. Ние сме всеотдайни и даваме всичко от себе си, за да направим нещо. Винаги сме участвали в обществения живот на нашето село. Моят брат ми е помагал много. Надявам се хората да излязат и да гласуват разумно\", допълни Гинка Колева. \n                    \n                    \n                \n                \n                \n                \r\n\"Може би ще бъде тежко на гласоподавателите да решат за кого да гласуват. И двамата са обществени личности. Георги винаги е помагал на всеки, който се обърне към него. Сестра му се е отзовавала за всяко нещо. Не мога да кажа повече нито за единия, нито за другия. Ще бъде много труден балотаж”, заяви секретарят на кметството в Могила Радка Иванова.\r\n ", "date": "2019.10.29", "title": "С равен брой гласове: Брат и сестра на балотаж в старозагорско село"}
{"url": "https://www.dnes.bg/mestni-izbori-19/2019/10/29/bez-izbor-bez-bydeshte-izbra-li-troianovo-posledniia-si-kmet.427794", "text": "Само един кандидат се яви на изборите за кмет на старозагорското село Трояново. Калоян Колев, настоящ кмет на селото и кандидат на БСП, спечели може би последните местни избори в селото.\n\r\nТой събра 94.06% от вота на местните, докато 5,94% от хората в селото избраха опцията \"Не подкрепям никого\".\n\r\nМакар да избра кмет, Трояново на практика няма бъдеще. Жителите на селото, заедно с тези на съседното Бели бряг, трябва в близките години да бъдат изселени, за да се разширят рудниците на \"Мини Марица-изток''. \n\r\nДвете села са разположени в непосредствена близост до минните работи на рудник \"Трояново - север\", който е един от основните доставчици на въглища към близките тецове. Без изселването на тези села в близко бъдеще е невъзможно да се развива рудника, а от там и да се доставят въглища за централите за бъдещата им дейност.\n                    \n                    \n                \n                \n                \n                \r\nВ зависимост от производствена програма на рудник \"Трояново - север\" за добив на лигнитни въглища, която е в пряка зависимост от нуждите на българската енергетика, достигането до хигиенната зона от 500 метра на село Бели бряг се очаква да се случи след 2023 година, а за село Трояново - около 2035 г. Това означава, че няколко години преди това вероятно селата ще бъдат напълно заличени. Кога точно обаче никой не знае със сигурност.\n\r\nПрез февруари жители на двете села излязоха на протест в центъра на София, недоволни от обезщетенията, които ще получат за имотите си, които трябва да напуснат. Всъщност, голяма част от имотите вече са изкупени, а живеещите в тях са получили право да живеят в къщите си още няколко години. \nА в миналото Трояново е имало доста по-добри дни. \r\nПрез 1948 г. в селото пристигат минни специалисти от Димитровград, които започват изследвания на бъдещия Източномаришки комплекс. В резултата на това започва изграждането на първия в България открит въгледобивен рудник – рудник \"Трояново-1\". Именно това води до буен растеж и живот за селото – за броени години там са построени 35 жилищни блока, като населението на селото в края на 60-те години, както и през 70-те и 80-те, достига близо 5 000 души. \n\r\nТрояново се превръща в процъфтяващо промишлено селище. Построени са нови сгради – на кметството, ново училище, детски градини, детска ясла, поликлиника, културен дом с голяма библиотека и киносалон, работнически столове, стадион, плувен басейн, магазини, книжарница и аптека. \n\r\nВ селото има и голямо поделение на Транспорти войски, с над 2000 войници. Така и военните спомагат за разрастването на селото. В началото на века обаче, със закриването на Войските на Министерството на транспорта, и казармите запустяват.\n\r\nДнес в Трояново са останали малко над 400 души. Дори детската градина и училището са закрити. За културния живот от 70-те и 80-те и дума не може да става. Малко над 400 са и избирателите, които могат да отидат до урните. А ако след 4 години населението на селото падне под 300 души, което почти сигурно ще се случи с оглед на това, че хората вече напускат селото, местните повече няма да избират кмет, а ще чакат да им се назначи кметски наместник от Раднево. До денят, в който Трояново ще изчезне от картата на България, погълнато от рудника, донесъл по ирония на съдбата най-хубавите години на селото.", "date": "2019.10.29", "title": "Без избор, без бъдеще. Избра ли Трояново последния си кмет?"}
{"url": "https://www.dnes.bg/sport/2019/10/29/neimar-struva-po-nad-milion-evro-na-mach-na-psj.427766", "text": "Френските медии изчислиха колко струва на ПСЖ да играе Неймар във всеки един мач на тима до момента.\r\n\r\nВ последната среща на парижани, в която отборът разби Марсилия с 4:0, кариоката не игра заради контузия, а като цяло той се контузва доста често, откакто акостира във френската столица.\r\n\r\nТова бе и 64-и мач, който той пропуска като част от състава на \"принцовете\", а това без никакво съмнение е внушително число.\r\n\r\nИзчисленията показват, че всеки мач на кариоката струва на отбора му до момента по над милион евро, което е стряскаща цифра.\r\n\r\nТой акостира във френската столица от състава на Барселона срещу сумата от 222 милиона евро, а освен това заплатата му възлиза по 3,1 милиона евро месечно.\r\n\r\n\r\n ", "date": "2019.10.29", "title": "Неймар струва по над милион евро на мач на ПСЖ"}
{"url": "https://www.dnes.bg/index/2019/10/29/zloveshto-kazahstanski-mol-vgradi-nadgrobni-plochi-v-poda-si.427652", "text": "\r\nТърговски център в казахстанския град Уст Каменогорск втрещи посетителите си след извършен ремонт на подовата настилка в част от сградата, съобщава Zakon.kz.\n\n\n\r\nСтроителната фирма, която извършила ремонта, е вградила част от стари надгробни плочи в пода на мола.\r\nЗловещата гледка възмути посетителите, които веднага показаха безумието в социалните мрежи. Различни части от мъжки и женски глави се виждат съвсем ясно от кадрите, споделени в Youtube. Как се е стигало до това безумие все още не е ясно. \n                \n                \n                \r\nСъс случая се е заела полицията в града, която разследва строителната компания. Освен с ремонт на подови настилки, фирмата извършва и изработката на надгробни плочи. Как така не са успели да видят, че лицата на починалите се виждат, след планираното рециклиране на плочите, остава загадка. \n\r\nПолицията работи и по сигнал за вандализъм, свързан с ужасяващата гледка.", "date": "2019.10.29", "title": "Зловещо: Казахстански мол вгради надгробни плочи в пода си "}
{"url": "https://www.dnes.bg/world/2019/10/29/ima-zaginali-pri-zemetresenieto-vyv-filipinite.427798", "text": "Най-малко двама души загинаха и десетки бяха ранени при силното земетресение във Филипините днес, предадоха световните агенции, като се позоваха на властите.\n\r\nТрусът с магнитуд 6,6 разтърси южния филипински остров Минданао само седмица след мощно земетресение в района, което причини смъртта на петима души. Той е станал на дълбочина от 7 километра, с епицентър на около 25 километра североизточно от град Тулунан.\n\r\n15-годишен ученик и 66-годишен мъж са били убити от паднали след земетресението отломки. Над 40 човека са пострадали.\n\r\nНанесени са щети на инфраструктурата.\n\r\nФилипините се намират в т. нар. Тихоокеански огнен пръстен, където стават около 90 процента от трусовете на Земята, отбелязва ДПА, цитирана от БТА.\n                    \n                    \n                \n                \n                \n                \r\nНад 220 души загинаха при земетресение с магнитуд 7,1 в централната част на архипелага през октомври 2013 г. Трус с магнитуд 7,8 причини повече от 2400 жертви на северния остров Лусон през юли 1990 г., припомня ДПА.\r\n ", "date": "2019.10.29", "title": "Има загинали при земетресението във Филипините"}
{"url": "https://www.dnes.bg/stranata/2019/10/29/oshte-dve-deca-s-opasnost-za-jivota-sled-hranitelno-otraviane.427804", "text": "След като 9-годишно дете почина, още две други деца от същото семейство постъпиха в болница в тежко състояние, предава Нова тв.\n\r\n\r\nТрагедията се разиграла в добричкото село Кардам. Семейство с 6 деца вечеряло в неделя, след което няколко от децата се почувствали зле и започнали да повръщат.\r\nМедицински екип им е дал лекарство срещу повръщане и си тръгнал. Малко по-късно 9 годишното момче се влошило рязко и заедно с други две деца било транспортирано до болницата в Добрич, където е починало.\r\n\r\nВеднага другите две деца на 7 и 11 години са прехвърлени в болница във Варна, където лекари се борят за живота им. До момента не е ясно какво е причинило смъртта на детето.", "date": "2019.10.29", "title": "Още две деца с опасност за живота след хранително отравяне"}
{"url": "https://www.dnes.bg/usa/2019/10/29/zaradi-pojarite-evakuiraha-se-lebron-djeims-shvarceneger.427800", "text": "Пожар достигна къщи на шоузвезди и политици в района на Лос Анджелис, принуждавайки баскетболната звезда Леброн Джеймс, актьора Арнолд Шварценегер и хиляди други хора да се евакуират, предаде Асошиейтед прес.\n\r\nОсвен това снощната премиера на филма на филма \"Терминатор: Мрачна съдба\" беше анулирана.\n\r\nСред другите домове в зоната за евакуация са и къщите на сенаторката демократ Камала Харис, която се кандидатира за партийната номинация за президент, шефа на компанията \"Дисни\" Боб Айгър и рапъра и продуцент Доктор Дре.\n\r\nПламъците, които доближиха хълм близо до музея \"Дж. Пол Гети\" в квартал Брентуд, отново подчертаха опасността, пред която е изправен щатът Калифорния, където бушуват силни ветрове и всяка искра може да породи опустошителен пожар, отбелязва агенцията, цитирана от БТА.\n\n\r\n                    \n                    \n                \n                \n                \n                В пожара в Лос Анджелис са унищожени осем къщи, а други шест са понесли щети, съобщи противопожарната служба.\n\r\nОколо 2,2 милиона души в северната част на Калифорния са без електричество, след като то беше спряно през уикенда, за да се намали рискът от избухването на нови пожари. Възможни са и нови спирания на електроподаването в следващите дни, защото се очакват още бурни ветрове.\n\r\nИзбухналият през уикенда пожар в лозарските райони на Северна Калифорния пък продължи да се разраства и вече обхваща площ от 300 кв. км. Унищожени са 123 сгради, в това число 57 частни жилища, а още 90 000 са застрашени.\n\r\nВъпреки че вчера около 30 000 души бяха допуснати обратно по домовете си, евакуационните нареждания заради пожара продължават да са в сила за около 156 000 души, главно от град Санта Роза.\r\n ", "date": "2019.10.29", "title": "Заради пожарите: Евакуираха се Леброн Джеймс, Шварценегер... "}
{"url": "https://www.dnes.bg/notifikacii/2019/10/29/zemen-trus-s-magnitud-3-6-v-centralna-turciia.427801", "text": "Земетресение с магнитуд 3,6 по Рихтер бе регистрирано днес в окръг Чанкъръ (Централна Турция), съобщи правителствената Дирекция за управление при бедствия и извънредни ситуации (АФАД), цитирана от турската телевизия СиЕнЕн-Тюрк.\r\n\r\nЕпицентърът на земетресението е бил край село Хаджълар, в района на град Черкеш.\r\n\r\nТрусът, регистриран в 9,26 ч. местно време, е бил на дълбочина 11,77 километра. \r\n\r\nПо данни на базираната в Истанбул сеизмологична обсерватория Кандилли земетресението е било с магнитуд 3,8 по Рихтер.\r\n\r\nНяма информация за пострадали хора и за нанесени материални щети при труса, пише БТА.\r\n ", "date": "2019.10.29", "title": "Земен трус с магнитуд 3,6 в Централна Турция"}
{"url": "https://www.dnes.bg/muzika/2019/10/29/desy-s-pyrvi-solov-album-i-poslanie-za-bydeshteto.427796", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nС емоционален текст и носталгично видео певицата Десислава Андонова - Desy ни повежда на разходка из любими от детството места, на които изплуват спомените за близките ѝ хора. В студиото на \"България сутрин\" тя говори за първия си самостоятелен албум и музиката като пазител на лични преживявания.\n\r\n\"Това е моето лично пътешествие като артист. Много време ми отне да осъществя този албум. Имам много проекти зад гърба си, но имах потребност да направя свой собствен албум\", сподели Десислава Андонова.\n\r\nПесента \"One of the stars\" е четвъртият сингъл от предстоящия ѝ албум Audiobook, който ще бъде официално представен на 30 ноември. Тя е посветена на починали приятелки на Desy, както и на нейния баща.\n                    \n                    \n                \n                \n                \n                \r\n\"Тази песен е и послание за бъдещето и приемане на факта, че смъртта е част от живота. Че любовта остава и всичко е наред. Музиката е едно от израженията на любовта\", .\n\r\n\"Зад мен за този албум стоят изключителни музиканти, които са и моята банда на живо\", отбеляза Desy.", "date": "2019.10.29", "title": "Desy с първи солов албум и послание за бъдещето"}
{"url": "https://www.dnes.bg/health/2019/10/29/hialuronovite-konci-nai-silniiat-syiuznik-na-mladostta.427779", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Иновативна техника за лифтинг с конци с хиалуронова киселина се превръща в най-силния съюзник на младостта. \"Хиалоруновите конци са отскоро - нишка, която се въвежда в подкожието. Като се въведе, тя постига лифтинг ефект - повдигане на кожата\", обясни в студиото на \"България сутрин\" д-р Елеонора Валянова, която е естетичен дерматолог и международен сертифициран тренер на хиалуроновите конци.\n\r\nПо думите ѝ разграждането на конеца започва след няколко дни. \r\n\r\n\"Въвеждането зависи от зоната, където се поставят. Прави се обождане и в по-голямата част от случаите пациентите нямат хематоми. Приложими са за всяка част на тялото. Има възможности за много корекции\", каза още тя за ", "date": "2019.10.29", "title": "Хиалуроновите конци - най-силният съюзник на младостта"}
{"url": "https://www.dnes.bg/notifikacii/2019/10/29/skandal-zavyrshi-sys-strelba-poznainik-na-policiiata-e-ranen.427817", "text": "Мъж на 41 години е прострелян след кавга в Радомир. \r\n\r\nСигналът за инцидента е получен в полицията вчера около 16:30 ч. \r\n\r\nИнформацията е за скандал пред къща в града.\r\n\r\nНа място униформените са установили, че е прострелян мъж, който е стар техен познайник. \r\n\r\nОказало се, че той е отишъл пред дома на опонента си, 35-годишен и след разговори и скандали, последвала стрелба със законно притежаван пистолет от страна на по-младия мъж. \r\n\r\nПострадалият е закаран в пернишката болница, където му е оказана първа медицинска помощ. \r\n\r\nПричините за случилото се са в процес на установяване.", "date": "2019.10.29", "title": "Скандал завърши със стрелба, познайник на полицията е ранен "}
{"url": "https://www.dnes.bg/world/2019/10/29/zaloviha-blizo-ton-kokain-v-kosta-rika.427761", "text": "Близо един тон кокаин беше открит и конфискуван в Коста Рика, преди да замине за Белгия, предаде Франс прес, цитирана от БТА.\r\n\r\nКокаинът е бил открит в неделя от полицаи от отдела за борба с наркотрафика в пристанището на град Лимон. \r\n\r\n954-те килограма от наркотика, в пакети по един килограм, били разпределени в 29 куфара, скрити в големи бидони с бананова каша.\r\n\r\nОт началото на годината отделът за борба с наркотиците е открил в пристанището на Лимон 9 контейнера с наркотици. Конфискувани са над 5,5 тона кокаин, уточни министърът на вътрешните работи Майкъл Сото. Общо от началото на годината в страната са конфискувани над 37 тона наркотици, включително кокаин и марихуана, добави той.", "date": "2019.10.29", "title": "Заловиха близо тон кокаин в Коста Рика"}
{"url": "https://www.dnes.bg/sport/2019/10/29/cska-v-bitka-s-levski-i-ludogorec-za-roden-nacional.427816", "text": "ЦСКА ще направи нов опит да вземе младата звезда на Черно море Мартин Минчев, твърди \"Меридиан Мач\".\r\n\"Червените\" се пробваха да вземат 18-годишното крило, което стигна и до мъжкия национален отбор, през лятото, но до сделка не се стигна.\n\r\nТази зимна пауза ЦСКА ще рестартира офанзивата за привличането на \"Армията\" на най-големия талант в родния футбол. Според запознати основният коз на \"червените\" ще бъде оферта, в която ще има клауза, според която Черно море ще запази солиден процент от правата на Минчев при бъдещ трансфер.\n\r\nВ последно време ЦСКА осъществи няколко солидни продажби зад граница, от които прибра около 10 000 000 евро. Това показва, че клубът е стабилен на международния трансферен пазар и реално има добри шансове евентуално да продаде Минчев зад граница на много по-висока цена.\n                    \n                    \n                \n                \n                \n                \r\nПри всички положения обаче една сделка между ЦСКА и \"моряците\" за крилото ще стане трудно, защото към играча има интерес и от Левски, и от Лудогорец, а отделно Черно море няма лесно да се раздели с таланта си.\r\n\r\n ", "date": "2019.10.29", "title": "ЦСКА в битка с Левски и Лудогорец за роден национал"}
{"url": "https://www.dnes.bg/stranata/2019/10/29/ot-kakvo-se-natroviha-decata-v-kardam-prokuraturata-razsledva.427815", "text": "Районната прокуратура в Генерал Тошево разследва смъртта на 9-годишно дете в село Кардам, съобщи пресцентърът на Апелативната прокуратура във Варна.\r\nМалолетното момче е починало малко преди полунощ на 27 октомври, пише БТА. Във Военноморската болница във Варна е настанено 11-годишно момиче - сестра на починалото момче.\r\nМомичето е било прието в критично състояние в лечебно заведение в Добрич, а по-късно е транспортирано до Варна. В момента състоянието му се подобрява и е без опасност за живота, посочват от Апелативната прокуратура. По образуваното досъдебно производство са назначени токсикологични експертизи. Изследват се проби, взети при аутопсията на починалото момче, като при нея не са установени видими причини или увреждания на вътрешните органи, довели до смъртта на детето.\n\n\r\n                    \n                    \n                \n                \n                \n                В къщата в село Кардам, където е починало момчето, се отглеждат общо шест деца на възраст между 4 и 13 години. Основно грижи за децата са полагали техните баба и дядо - на 53 и 63 години. Възрастните хора вече са разпитани. Извършени са и два огледа на къщата, в която условията не са особено благоприятни за отглеждането на шест деца, допълват от държавното обвинение. Починалото момче и още две от децата в многодетното семейство са ученици в основно училище в Генерал Тошево.\r\nРайонната прокуратура е разпоредила проверка на храната, която са консумирали децата и техните възрастни родственици, както и на търговския обект, откъдето са купували хранителни продукти. Ще бъде проверен и столът в основно училище \"Христо Смирненски\" в Генерал Тошево, в което са учили починалото момче и още две от децата.\r\nПроверката на храните в училищния стол е възложена на Областната дирекция по безопасност на храните в Добрич. По разпореждане на Районната прокуратура регионалната дирекция по социално подпомагане трябва да предостави здравно-социални услуги и наблюдение на останалите деца в семейството.", "date": "2019.10.29", "title": "От какво се натровиха децата в Кардам? Прокуратурата разследва"}
{"url": "https://www.dnes.bg/obrazovanie/2019/10/29/9-ot-10-uchiteli-pod-stres-50-zaradi-agresiia-50-zaradi-apatiia.427839", "text": "Българският учител е подложен на сериозен стрес, който води до доста голямо изхабяване, сочат предварителните данни от първото национално представително проучване за диагностика на синдрома на прегаряне (бърнаут) при педагогическите специалисти у нас. \n\nНа първо място като стресов фактор при 9 от 10 учители е прекомерното административно натоварване, следван от агресията и апатията сред децата, съобщи за \"Труд\" д-р Юлиян Петров, пред­седател на синдикат \"Образование\".\n\r\nПроучването досега е обхванало 3000 педагози от всички области на страната и от всякакви възрасти. То е по идея на синдиката, Министерството на образованието и науката и Пловдивския университет.\n                    \n                    \n                \n                \n                \n                \r\nФакторите, които водят до хроничен стрес са и часовете извънреден труд - над 60 на седмица, лошата комуникация с институции и родители, както и бързата промяна на нормативната база, отчитат от синдиката.\n\r\nОказва се и че на 8 от 10 учители действа много негативно агресията на някои ученици. \n\r\n\"Ако 50% е агресията, 50% при този стресов фактор е и апатията на останалата част от учениците. Да, те стоят в клас, да, те присъстват, но липсват резултати. Тази апатия е придобита от статукво, което години наред е спомагало за развитието на този стресов фактор\", тълкува предварителните резултати Петров.\n\r\nПо думите му, ако отворим скоба, можем да видим как немалко партньори на образователната система вървят с мантрата, че едва ли не училището трябва да бъде много, много забавно, интересно и между другото нещо да научават учениците. \n\r\nВ същото време обаче арсеналът на учителите за въздействие е безкрайно ограничен.\n\r\n\"Един от другите действащи стресори, може би в порядъка 65%, е че имаме много трудно партниране с българските родители. Те по някакъв начин са се съгласили и са уведомени за училищния правилник, но много често самите те способстват за нарушения на този правилник. Те или не мотивират децата си, или не ги задължават да изпълняват правилника, а още по-лошо – по някакъв начин се намесват, дават съвети и предложения, за които нямат капацитет, няма образование, пишат най-различни жалби, сигнали, а това влияе като огромен стрес на учителите и директорите\", отчита още председателят на синдикат \"Образование\".", "date": "2019.10.29", "title": "9 от 10 учители под стрес, 50% заради агресия, 50% заради апатия"}
{"url": "https://www.dnes.bg/balkani/2019/10/29/vmro-dpmne-makedonizmyt-shte-ni-obedini.427848", "text": "Лидерът на опозиционната партия ВМРО-ДПМНЕ Християн Мицкоски пропагандира \"македонизма\" като основна брънка, която ще обедини всички граждани на страната, независимо от етническата им принадлежност, пише в. \"Независен весник\".\n\r\nТерминът, употребен като противовес на \"антиквизацията\" и \"севернизацията\" на страната, предизвика интерес сред обществеността. \n\r\nОт ВМРО-ДПМНЕ обясняват, че става въпрос за концепция, подобна на тази в САЩ, където всички граждани, независимо от тяхната национална или религиозна принадлежност, гордо изтъкват, че всички те са Америка и американци.\n\r\n\"Конкретно в нашия случай това значи, че независимо дали сме македонци, албанци, турци, роми, сърби или от която и да е друга националност, всички ние живеем в Македония и тя е нашата родина. Затова трябва да почитаме нейните символи, а от друга страна, държавата трябва да осигури еднакви условия и права за всички\", коментират от партията.\n                    \n                    \n                \n                \n                \n                \r\nСпоред събеседниците на вестника концепцията за \"македонизъм\" цели страната да се превърне в достойно място за живеене, с което да се задържат младите хора в нея, посочва БТА.\n\r\n ", "date": "2019.10.29", "title": " ВМРО-ДПМНЕ: \"Македонизмът\" ще ни обедини"}
{"url": "https://www.dnes.bg/world/2019/10/29/turciia-da-byde-izkliuchena-ot-nato-poiskaha-germancite.427759", "text": "Повечето германци искат Турция да бъде изключена от НАТО заради офанзивата на Анкара в Северна Сирия, предадофха БТА и ДПА, цитирайки проучване на ЮГов.\r\n58 на сто от запитаните са подкрепили изключването на Турция от организацията а 18 на сто са били против, показва проучването, извършено по поръчка на ДПА. Още по-голяма е подкрепата на по-твърда позиция на германското правителство спрямо Анкара. 61 на сто подкрепят икономически санкции, а 69 на сто - пълната забрана за износ на оръжие.\r\nСлед началото на турската офанзива Берлин вече ограничи продажбите на оръжие за Анкара. Изключването й от НАТО обаче би било изключително сложно и се смята за нереалистично, защото в устава на организацията няма разпоредби за отнемане на членството на страна, отбелязва ДПА.", "date": "2019.10.29", "title": "Турция да бъде изключена от НАТО, поискаха германците"}
{"url": "https://www.dnes.bg/notifikacii/2019/10/29/ot-rusiia-prognoza-za-izmirane-na-chovechestvoto.427780", "text": "Председателят на Либерално-демократическата партия на Русия Владимир Жириновски нарече фанатичните хора източник на опасност за цялото човечество. Екологичната тема и убедените хора често се използват за това част от човечеството да бъде доведено до унищожение, смята политикът. \n\r\nЗа тази цел според него се използва темата за защита правата на човека. \n\r\nЖириновски смята, че това са правилни мисли, но целта на мащабните кампании не е да бъдат спрени негативните явления, а да бъде ударено цялото човечество, да бъде намалена раждаемостта, да бъде намалено населението на земята.\n\n\n\r\n„Правата на човека във всички страни по света са се нарушавали и ще се нарушават, никога отношенията между мъжете и жените няма да станат чисти и невинни“, написа руският политик в своя Telegram канал. \n                \n                \n                \r\nМнозина млади хора, вдъхновени от 16-годишната активистка от Швеция Грета Тунберг, говорят за необходимостта от забавяне на глобалното затопляне, като за тази цел производството ще трябва да бъде ограничено. Това обаче според Жириновски ще провокира глад, недостиг на стоки и енергия за осигуряване на топлина в домовете, както и засилване на войните и деградация на населението. \n\r\nПолитикът добави, че заинтересованите лица са готови да намалят населението на планетата до 500 милиона души, за да осъществят своите политически амбиции, тъй като ще им е по-лесно да ги управляват, отколкото 7-8 милиарда души, пише Утро.ру.\n\r\n ", "date": "2019.10.29", "title": "От Русия: Прогноза за измиране на човечеството "}
{"url": "https://www.dnes.bg/eu/2019/10/29/tainiiat-arhiv-na-vatikana-veche-ne-e-taen.427811", "text": "Папа Франциск обяви в апостолическо писмо, че променя наименованието на Тайния ватикански архив, за да се избегнат негативни асоциации, свързани с определението \"таен\", предаде Асошиейтед прес.\n\n\n\r\nОтсега нататък огромният масив документи, ръкописи и папируси вече ще се нарича официално Ватикански апостолически архив, пише БТА. \n\r\nВъв вчерашното си апостолическо писмо, което има силата на закон, папа Франциск посочва, че архивът отдавна е отворен за учени и той самият е издал указ архивите от периода на Втората световна война, от управлението на папа Пий XII, обвиняван, че не се е обявил достатъчно твърдо срещу Холокоста, да бъде отворен за изследователи по-рано от предвидената дата 2 март 2020 г. Светият отец изтъкна, че промяната в наименованието отразява по-добре същността на архива и начина, по който \"обслужва църквата и света на културата\".\n                    \n                    \n                \n                \n                \n                \r\nАрхивът съдържа документация за Католическата църква в цял свят, датираща от 8 век насам. Той съдържа 600 различни сбирки, подредени по лавици, дълги 85 километра. Разположен в Апостолическия дворец, архивът разполага с читални и двуетажен \"бункер\", изграден от подсилен цимент.\n\r\nНай-ценните документи, които включват древни ръкописи със златни кантове и присъдата по процеса на светата Инквизиция срещу Галилео Галилей, се пазят в обезопасени помещения с климатична инсталация, където влажността е контролирана.\n\r\nПрез 1881 г. папа Лъв XIII отваря архива за изследователи и годишно от това се възползват около 1500 учени. Понастоящем най-съвременната документация, достъпна за проучване, е тази на папа Пий XI, починал през 1939 г. Обичайната практика на Светия престол е да се чака 70 години след края на папството, за да бъде отворен свързаният с него архив. Това обаче би означавало архивът на папа Пий XII, който е бил начело на Ватикана от 1939 до 1958 г., да стане достъпен за учени най-рано през 2028 г.\n\r\nСветият престол беше подложен на натиск да подреди и каталогизира по-бързо сбирката от периода на папа Пий XII, за да може да бъде проучвана, докато все още има оцелели от Холокоста.\n\r\nПапа Франциск обясни мотивите си за промяна на наименованието на архива и изрази съжаление, че оригиналното латинско наименование \"Архивиум секретум\", чието същинско значение е, че архивът е частен и отделен, е било свързано с почти зловещи намеци, че Ватиканът крие тайни.", "date": "2019.10.29", "title": "Тайният архив на Ватикана вече не е... таен "}
{"url": "https://www.dnes.bg/stranata/2019/10/29/shofior-zagina-pri-katastrofa-krai-svishtovsko-selo.427854", "text": "Един човек е загинал при катастрофа на пътя Свищов - село Царевец, съобщиха от ОД на МВР във Велико Търново.\r\n\r\nПо първоначална информация са се ударили лек автомобил и микробус. Загинал е водачът на лекия автомобил. \r\n\r\nНа мястото има екипи на полицията и Спешна помощ. Водачът на микробуса е изпробван за употреба на алкохол, пробата е отрицателна. \r\n\r\nПредстои да бъде изяснена самоличността на загиналия водач. Причините за произшествието са в процес на изясняване.", "date": "2019.10.29", "title": "Шофьор загина при катастрофа край свищовско село"}
{"url": "https://www.dnes.bg/notifikacii/2019/10/29/vandali-schupiha-stykla-na-kmetstva-nariazaha-gumi-na-avtobusi.427835", "text": "Четири села в община Черноочене осъмнаха с унищожено и повредено общинско движимо и недвижимо имущество имущество, съобщиха от Областната дирекция на МВР в Кърджали.\r\nНеизвестни са изпочупили стъклата на кметствата в Дядовско, Минзухар и Житница, нарязали са гуми  на автобуси, превозващи ученици, и са разбили врати на две помещения в  Черноочене. Извършени са и палежи на автомобилни гуми. Сигналът е  подаден тази сутрин в полицията.\r\nИзвършват се огледи. Образувани са досъдебни производства. Организирани са оперативно-издирвателни действия за установяване на извършителите.\r\nМестата на деянията са посетени лично от директора на ОД на МВР в Кърджали старши комисар Атанас Илков и окръжния прокурор Желязко Стефанов.\r\n                \n                \n                По думите на Стефанов става въпрос за тежко умишлено престъпление. С протоколи за оглед на местата, на които е установено унищожаване и повреждане на чужди движими и недвижими вещи, са започнати няколко досъдебни производства, уточни той.\r\nПопитани дали виждат политически елемент в случилото се непосредствено след изборите за местна власт, и двамата отрекоха за такъв на този етап от разследването и според наличните данни, пише БТА.", "date": "2019.10.29", "title": "Вандали счупиха стъкла на кметства, нарязаха гуми на автобуси"}
{"url": "https://www.dnes.bg/eu/2019/10/29/velikobritaniia-shte-reciklira-pametni-moneti-za-brexit.427845", "text": "Кралският монетен двор ще рециклира паметните монети, изсечени по случай излизането на Великобритания от ЕС на 31 октомври, след като Брекзит бе отложен с още три месеца, информира Би Би Си.\n\r\nОт едната страна новата монета от 50 пенса са изсечени думите \"Мир, просперитет и приятелство с всички страни\" заедно с датата 31 октомври. Сега обаче те ще бъдат нарязани и претопени.От тази емисия до датата на напускането на ЕС трябваше да бъдат изсечени до 10 милиона монети по проекта, подкрепен от финансовия министър Саджид Джавид, който през юли замени на поста Филип Хамънд, пише БТА.\n\r\nХамънд обяви плановете за 50-пенсова монета със символиката на Брекзит още преди година. Тогава обаче се планираше колекционерска серия от 10 000 монети с първоначалната дата за Брекзит - 29 март, припомня ТАСС.\n                    \n                    \n                \n                \n                \n                \r\nМинистерството на финансите отказа да коментира стойността на производството на паметните монети, тъй като тази информация е търговска тайна.\n\r\nВестник \"Гардиън\" съобщи в края на миналата седмица, че вече са изсечени 1000 такива монети, а емисията като цяло се отлага.\r\nВеликобритания първоначално трябваше да излезе от ЕС на 29 март 2019 година - две години след като подаде писмено уведомление до Общността. \n\r\nКамарата на общините на британския парламент обаче три пъти отхвърли проекта на споразумението за Брекзит, договорено с Брюксел от премиера Тереза Мей. Ес се съгласи да отсрочи Брекзит първо за април или май, а след това - за 31 октомври. \n\r\nМей бе принудена да подаде оставка, след като не успя да разреши създалото се безизходно положение.\n\r\nБорис Джонсън, който я замени на поста настояваше страната да напусне ЕС на 31 октомври със или без сделка, но заради закон, приет от парламента, бе принуден да поиска нова отсрочка, 31 януари 2020 година. Вчера председателят на Европейския съвет Доналд Туск обяви, че Брюксел е готов да даде тази отсрочка и Джонсън прие предложението.", "date": "2019.10.29", "title": "Великобритания ще \"рециклира\" паметни монети за Brexit"}
{"url": "https://www.dnes.bg/politika/2019/10/29/diplomatyt-obvinen-v-shpionaj-obiaven-za-persona-non-grata.427856", "text": "Уличеният за шпионин руски дипломат в София е обявен за персона нон грата, съобщава МвнР.\n\nПричината е, че дипломатът не е напуснал България, както беше съобщено в понеделник.\r\nДнес на дипломата му е връчена нота, че не е желан у нас и има 24 ч. да напусне България.\r\nВ петък в МВнР бе проведена среща с посланика на Руската федерация относно руски дипломат, акредитиран в България, за действията на когото бяхме сезирани от Прокуратурата на Република България и от ДАНС. От българска страна бе отправено устно искане руските институции да отзоват своя служител в рамките на 72 часа.\r\nСлед като от руското посолство ни уведомиха в понеделник вечерта, че въпросният дипломат не е напуснал територията на страната, руският посланик бе поканен днес на среща в 10 ч в МВнР. Връчена му бе нота, с която се поставя срок от 24 часа руският дипломат да напусне България, съобщават от Външно министерство.\n                    \n                    \n                \n                \n                \n                \r\nРуското посолство реагира на своята страница във Facebook:\r\n“На 29 октомври Посолството получи нота от МВнР на България за обявяване на сътрудника на Посолството за \"персона нон грата\". Дипломатът ще напусне страната в посочения в нотата срок. Руската страна си запазва право за ответни мерки.", "date": "2019.10.29", "title": "Дипломатът, обвинен в шпионаж, обявен за \"персона нон грата\""}
{"url": "https://www.dnes.bg/stranata/2019/10/29/ekspert-ochakva-se-dvoino-uvelichenie-na-taksa-smet-ot-2020-g.427821", "text": "Очертава се почти двойно увеличаване на такса смет от 2020 г. \"От 57 лева на тон в момента таксата  ще се увеличи до 95 лева от следващата година. Националното сдружение на общините се опитва да договори по-плавен преход\", заяви  Гинка Чавдарова, бивш изп. директор на Националното сдружение  на общините в България (НСОРБ), в предаването \"Бизнес старт\" с водещ Христо  Николов.\r\nПред Bloomberg TV Bulgaria тя обясни, че един от големите източници на напрежение за общинските бюджети през 2020 г. е таксата за битови отпадъци.\r\nСпоред нея трудните елементи в общинските бюджети за следващата година ще бъдат  в няколко направления.\r\n\"Това са решаващият етап на приключване на  европейските проекти, които са многобройни в общините, надпреварата с  времето по тяхната работа, осигуряването на необходимото финансиране за  проектите\", обясни тя.\r\n                    \n                    \n                \n                \n                \n                Все още е слабо ползвано междуобщинското сътрудничество и обединяване на  общ регионален принцип за решаване на по-големи проблеми. Съвместните  услуги и общите проекти са ефективният и европейският модел за развитие.\r\nЧавдарова допълни, че значението на малкия и средния бизнес в малките общини е много важно.\r\n\"Малкият и средният бизнес дават надежда на общините за икономическо развитие. Поради това се нуждаем от реалистична национална програма, която да дава ниша на общините да се развиват и надграждат\", каза още тя.\n\r\nСпоред нея е важно обществото да акумулира ресурс и да подпомага финансово общините в по-затруднено положение.\r\nЦелият разговор вижте във видеото на ", "date": "2019.10.29", "title": "Експерт: Очаква се двойно увеличение на такса смет от 2020 г."}
