{"url": "https://www.dnes.bg/notifikacii/2018/07/07/bedstvie-desetki-jertvi-na-prolivnite-dyjdove-v-iaponiia.381591", "text": "Броят на жертвите на проливните дъждове, връхлетели западната част на Япония, нарасна до най-малко 51, а 48 души са в неизвестност, съобщи днес телевизионният канал Ен Ейч Кей, цитиран от ДПА.\r\nВ западната префектура Хирошима, която е сред най-тежко пострадалите от природната стихия, е потвърдена смъртта на най-малко 23 души, а 21 са водят за изчезнали. В префектура Ехиме, на югозападния остров Шикоку, са загинали 18 човека.\r\nПроливните дъждове в южната и западната част на Япония не спират от няколко дни.\r\nЩетите, нанесени от рекордните дъждове най-вече в районите на Хирошима, Киото и Окаяма, нарастват с всеки изминал час. Необичайно обилните валежи предизвикаха невиждани пороища, свлачища и наводнения. Много хора в засегнатите райони се оказаха хванати в капан в домовете си, след като не изпълниха заповедите на местните власти да се евакуират, съобщи Франс прес, цитирана от БТА.\rНа извънредна среща премиерът Шиндзо Абе нареди на министрите си да поставят на първо място спасяването на живота на хората и да бъдат изпратени екипи в засегнатите райони, предаде още ДПА.\r\nНяма данни за пострадали български граждани при наводненията в Япония. Това съобщиха от пресцентъра на МВнР. До момента наши сънародници не са се обръщали за помощ към посолството ни в Токио. \n\r\nМинистерството на външните работи препоръчва настоятелно да се следят информационните сайтове и конкретно сайта на Японската метеорологична агенция (JapanMeteorologicalAgency- https://www.jma.go.jp/jma/indexe.html), да не се предприемат пътувания до нормализиране на обстановката, да се следят и спазват инструкциите на местните власти, да се вземат мерки за незабавна евакуация и подслоняване на безопасно място при необходимост.\n\r\nДежурен телефон на Посолството на Р България в Япония: + 81 80 7966 5608\r\nСигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg. \r\n ", "date": "2018.07.07", "title": "Бедствие! Десетки жертви на проливните дъждове в Япония"}
{"url": "https://www.dnes.bg/index/2018/07/07/po-peto-aveniu-bez-bmv-ta-i-mercedesi-tryn-li-sa-v-ochite-na-trymp.381589", "text": "Пето авеню в Ню Йорк сити: Безкрайна поредица от луксозни магазини. Пето авеню е улицата на богатите и красивите. По Пето авеню се движат най-скъпите лимузини. Сред тях и най-новите модели на Мерцедес и БМВ. Ако стане това, което иска президентът Тръмп, тях вече няма да ги има по луксозния булевард, пише .\n\r\nОще в предизборната си кампания той обеща да подпомогне американската икономика, да създаде нови работни места и да насърчава местното производство. Чуждите страни, които внасят своите стоки в Америка бяха и си остават трън в очите на президента. Луксозни германските лимузини, които преминават пред очите му пред \"Тръмп Тауър\" по Пето авеню олицетворяват всичко онова, което той не желае да вижда. През април Тръмп бил казал пред френския президент Еманюел Макрон, че ще води търговската война дотогава, докато изчезнат и последните БМВ-та и Мерцедеси от Пето авеню.\r\n\n\r\nАко автомобилопроизводителите от ЕС бъдат принудени да плащат между 20 и 25 процента мито за колите, които искат да продават в САЩ, почти всички БМВ-та и Мерцедеси наистина ще изчезнат от Пето авеню. Вероятно точно това е имал предвид американският президент, когато миналия месец заплаши в Туитър европейските автомобилостроители, че ще им наложи тъкмо такива мита.\r\nНа пръв поглед това звучи логично, казва анализаторът на автомобилния пазар Ефраим Леви и обяснява: \"Тогава производителите ще се опитат да си компенсират разноските по митата с повишения на цените. А повишат ли се цените на германските автомобили в САЩ, ще ги купуват все по-малко хора\", казва той.\n\r\nНо дали почитателите на германските автомобили наистина ще се преориентира към американски коли? \"От 20 години карам само Мерцедес\", казва един почитател на германската марка и допълва, че в крайна сметка би бил готов да плати и по-висока цена за любимия си автомобил. Същото споделя и един шофьор на БМВ: \"Американските автомобили не ми харесват\", споделя той и казва, че в краен случай би си купил някой по-евтин модел германски автомобил.\r\nЗасега клиентите явно не се стряскат от заплахите на Тръмп. Стабилните показатели за продажбите на Мерцедес и БМВ потвърждават това. \"Мисля, че много хора първоначално изчакват да видят какво ще стане в действителност. И в миналото Тръмп е отправял големи заплахи, но в крайна сметка не ги осъществи изцяло\", казва Ефраим Леви.\n\r\nКакви ще са последиците от този сценарий?\n\r\n- За трудовия пазар в САЩ: Много малко нови работни места\n\r\n- за държавната хазна: Приходи от  5,2 млрд. долара годишно от мита\n\r\n- За Пето авеню: Мерцедесите и БМВ-тата ще са си пак толкова, само че от по-евтините модели.\n\r\n\n\r\nПодобно нулево решение предложи американският посланик в Германия Ричард Гренел на шефовете на германските автомобилни концерни. На пръв поглед това би означавало точно обратното на онова, което иска Тръмп. Но макар и да изглежда значително по-благоприятно за европейците в сравнение с първия сценарий, и този втори вариант би донесъл печалби само за САЩ.\n\r\nНа автомобилите, които САЩ внасят в Европа, досега се налагаха мита от средно 10%. А автомобилите от ЕС, внасяни в САЩ,бяха обмитявани само с 2,5%. Какво тогава би означавало предложеното безмитно решение на проблема? Американските автомобили в ЕС вероятно ще поевтинеят с около 10 на сто. Ще купуват ли обаче европейците масово американски коли? По-скоро не. Същевременно Мерцедес и БМВ ще могат да внасят автомобили в САЩ без мито и по Пето авеню ще се появят още повече Мерцедеси и БМВ-та. Но каква е готовността на ЕС да сключи подобна сделка?\r\nДоналд Тръмп не бива да забравя, че германските автомобилни концерни произвеждат голяма част от своите возила автомобили за американския пазар именно в САЩ. Тоест те правят точно това, което иска Тръмп от тях – да създават работни места. Най-големият завод на БМВ в света е в Южна Каролина. Мерцедес дава работа в САЩ на 24.000 собствени служители и на още 150.000 работници във фирмите-поддоставчици.\n\r\nМного от произведените в САЩ германски автомобили изобщо не отиват на американския пазар. БМВ например изнася над 70% от годишната си продукция в трети страни. Един от най-големите клиенти е Китай, страната на която Тръмп наскоро официално обяви търговска война. Ответните китайски мита следователно ще засегнат и европейските автомобилопроизводители, независимо че между ЕС и Китай не се води търговска война.\r\nГерманските автомобилопроизводители в САЩ имат две възможности. Първо: Те могат да оставят произведените в САЩ автомобили на американския пазар. Другата възможност е да прехвърлят своите производства направо в Китай, а това би означавало САЩ да загубят хиляди работни места.\n\r\nКакви ще са последиците от този сценарий?\n\r\n- за трудовия пазар в САЩ: Отпадане на хиляди работни места\n\r\n-за държавната хазна: Икономия от около 5,7 млрд. долара годишно от липсата на мита за внос в ЕС\n\r\n- За Пето авеню: Повече Мерцедеси и БМВ-та, отколкото досега\n\r\nС други думи: Каквото и да прави Тръмп, няма да успее да прогони мерцедесите и БМВ-тата от Пето авеню. Те са неразделна част от облика на тази улица. Също както \"Тръмп Тауър\".\r\n \r\n", "date": "2018.07.07", "title": "По Пето авеню без БМВ-та и Мерцедеси? Трън ли са в очите на Тръмп?"}
{"url": "https://www.dnes.bg/stranata/2018/07/07/dyjd-oblaci-daje-gradushki-na-mesta-utre.381588", "text": "През следващото денонощие над по-голямата част от страната облачността ще е значителна, предимно купеста и купесто-дъждовна. В много райони ще има краткотрайни валежи и гръмотевични бури, през деня са възможни и градушки, според прогнозата на НИМХ-БАН.\r\nНа повече места и по-интензивни ще са явленията в Северна България и Родопите. Ще се появи слаб до умерен северозападен вятър и с него ще прониква по-хладен въздух. Максималните температури в повечето места ще са между 22 и 27 градуса, в крайните югозападни и югоизточни райони, където ще има повече слънчеви часове - до около 30 градуса.\r\nАтмосферното налягане е по-ниско от средното за месеца и още малко ще се понижи.\r\nНад Черноморието облачността ще е променлива, с повече слънчеви часове преди обяд. След обяд на отделни места, главно по северното крайбрежие, ще превали и прегърми. Максималните температури на въздуха ще са 25-28 градуса. Температурата на морската вода е 24-25 градуса. Вълнението на морето ще е 2 бала.\r\r\n                    \r\n                    В планините времето ще е облачно и дъждовно. Ще се развиват гръмотевични бури. Ще е по-хладно с максимална температура на височина 1200 метра - около 17 градуса, на 2000 метра - около 10 градуса.\r\nВ понеделник и вторник валежите ще продължат. Първия ден ще са из цялата страна, в много райони все още ще са интензивни. Втория ден в Южна България, с изключение на Рило-Родопската област, ще намалеят, в Северна отново ще са на много места. Ще бъде сравнително хладно, с преобладаващи максимални температури между 22 и 27 градуса.", "date": "2018.07.07", "title": "Дъжд, облаци, даже градушки на места утре "}
{"url": "https://www.dnes.bg/notifikacii/2018/07/07/turciia-dalech-ot-es-no-ne-i-ot-evroparite-evrofirmite-turistite.381590", "text": "Турският президент Реджеп Тайип Ердоган, който след последните избори и след промяната на конституцията ще е вече и премиер, обича да хвали силата на своята страна. И действително - геостратегическата и военна мощ на втората по големина членка на НАТО е забележителна, както си пролича от войната в Сирия и от кризата с бежанците.\n\r\nНо в икономическо отношение Турция остава в най-добрия случай второразрядна сила, независимо от възхода през последните години, постигнат под ръководството на управляващата партия на Ердоган, пише ФАЦ и се аргументира по следния начин: Покупателната сила на населението отрежда на Турция едва 13-то място сред най-големите народни стопанства.\r\nБВП на страната възлиза на 2,2 трилиона долара и е наполовина по-малък от този на Германия, независимо че двете страни имат почти еднакъв брой жители. По данни на МВФ, годишният доход на глава от населението възлиза на 26. 500 долара годишно. По този показател Турция се нарежда чак на 53-то място в света, редом с Казахстан, се посочва в анализа, цитиран от .\rФактът, че Турция изобщо успя да стигне до днешното си икономическо състояние, се дължи на един партньор, когото Анкара в последно време обича да дразни: този партньор е ЕС, пише ФАЦ и обяснява: От приемането на Турция в Европейския митнически съюз през 1996 година – т.е. три години преди Турция да стане официална кандидатка за членство в ЕС, преките инвестиции и търговията нараснаха многократно. Безмитните индустриални стоки междувременно съставляват 95% от целия търговски обмен.\n\r\nТъй като Турция няма да бъде приета скоро в ЕС, страната се стреми към разширяване на митническия съюз, отбелязва ФАЦ и допълва: Турското правителство иска да отпаднат митническите тарифи и за аграрни продукти, услуги и публични търгове. Ефектът от подобно нещо би бил огромен.\n\r\nИнститутът Ifo е изчислил, че включването на тези браншове в безмитния обмен би увеличило БВП на Турция с 1,8 процента. А доходът на глава от населението би се увеличил с 171 долара.\n\r\nНо засега поне това няма да се случи, съобщава ФАЦ и обяснява, че страните-членки на ЕС преди няколко дни са взели решение да не започват преговори за задълбочаване на митническия съюз с Анкара с обосновката, че Турция междувременно се е отдалечила още повече от ЕС. Брюксел има предвид нарушаването на правовите принципи и демокрацията слез проваления опит за преврат през юли 2016 г.\n\r\nХладните политически отношения обаче не означават, че ЕС е порязал Турция финансово. Тъкмо обратното: Докато присъединителните преговори не бъдат официално прекратени, Турция има право да получава европейски средства. През 2016 година бяха обещани помощи в размер на 2,1 милиарда евро. Брюксел обича да повтаря, че за Турция в действителност заминават значително по-малко средства, но европейските плащания все пак са възлизали на 1,7 милиарда евро. Това означава, че Анкара е била най-големият получател на средства. Най-голямата част от средствата са заминали за Турция под формата на „помощи за сближаване с ЕС“, макар че никак не е ясно дали изобщо Турция ще бъде приета в общността.\n\r\nЕвропейските банки също продължават ангажиментите си в Турция. ФАЦ пише, че през 2017 година Европейската банка за възстановяване и развитие (ЕБВР) е отпуснала тъкмо на Турция най-голямата сума: свежи пари на стойност 1,5 милиарда евро. Европейската инвестиционна банка също е много активна в Турция: Досега отпуснатите кредити за страната възлизат на 18 милиарда евро – а това е повече, отколкото е получила Гърция от тази банка, коментира ФАЦ.\r\nВ Турция се вливат и много частни капитали. За периода между януари и април, инвестициите на европейските фирми са отбелязали лек спад, но там все пак са се влели 1,2 милиарда евро – 72% от всички преки инвестиции. По данни на турската Централна банка, през миналата година преките частни европейски инвестиции са съставлявали 67 процента.\n\r\nВсяка десета чуждестранна фирма в Турция е германска. Европейската търговия с Турция отново се увеличава, а европейците са  най-многобройната група туристи в Турция. Между януари и април тази година страната е била посетена от 2,6 млн. туристи от ЕС – една трета от всички пътувания. Увеличил се е и броят на германските туристи. Всички тези цифри сочат едно: Зависимостта на Турция от Европа е значително по-голяма, отколкото тази на Европа от Турция, заключава ФАЦ.\r\n \r\n", "date": "2018.07.07", "title": "Турция далеч от ЕС, но не и от европарите, еврофирмите, туристите..."}
{"url": "https://www.dnes.bg/notifikacii/2018/07/07/mladej-zapali-dve-koli-v-peshtera-zashto.381570", "text": "Полицията в Пещера задържа мъж, който запалил два автомобила.Сигналът за инцидента бил подаден около 02.30 ч. през нощта в петък в дежурната на пожарната и полицейското управление в Пещера, предава \"Монитор\". \r\nПо първоначални данни възникнал пожар в частен имот, който е обхванал автомобили и навес. Огнеборците потушили огъня, но стихията унищожила леки автомобили \"Рено\" и \"Дачия\".\r\nПожарът засегнал дървен навес, както и част от прозорците на две къщи. Униформени и криминалисти установили, че става дума за умишлен палеж.\r\nСлед няколко часа разследващите задържали автора на палежа – 22-годишния В.Д. от родопския град. При разследващия екип той направил пълни самопризнания, открити са и веществени доказателства, сочещи неговото авторство. По случая е образувано полицейско производство, а работата по пълното му изясняване продължава. ", "date": "2018.07.07", "title": "Младеж запали две коли в Пещера. Защо?"}
{"url": "https://www.dnes.bg/stranata/2018/07/07/kachvash-se-na-taksi-poluchavash-kasova-belejka-za-pica-i-rakiia.381557", "text": "\r\nЗа такси услуга клиент получава касова белжека за пица, кола и ракия. Това е само един от сигналите за нарушение на таксиметрови шофьори, обяснява Нова тв.  По данни на Изпълнителна агенция \"Автомобилна администрация\" тази година нарушенията са скочили двойно в сравнение с миналата. Вече са наложени санкции  за над 150 000 лв. \n\r\nОт началото на година агенцията, съвместно с МВР и \"Икономическа полиция\" са извършени специализирани проверки на Летище София. Констатирани са над 3600 нарушения и са съставени актове на стойност над 75 000 лв.\r\n\"Няма лимит на нарушенията, но има нарушения, които предвиждат отнемането на разрешителното на лекия таксиметров автомобил, включително ако няма съответните документи, самият автомобил се спира от движение за 6 месеца. При повторно за 1 година”, обясни Дамян Войновски от Изпълнителната агенция \"Автомобилна администрация\".\r\n                    \r\n                    \r\nАко обаче таксиметровия шофьор запази своето разрешително, то той може да продължи да практикува, използвайки друг автомобил.\n\r\nПо данни на изпълнителна агенция \"Автомобилна администрация\"  нарушенията до средата на 2018 г. са 530 и са наложени глоби за над 150 000 лв., с което се отчита увеличение в сравнение с 2017 г.\n\r\nПо закон всеки таксиметров шофьор трябва да разполага с документи за него и за автомобила, че може да извършва тази дейност. При липса на някой от тези документи или установяване на нелоялна търговска практика, глобата може да достигне до 50 000 лв. За нарушители следят както изпълнителна агенция \"Държавна администрация\", така и Комисия за защита на потребителите. А съветът на контролните органи е винаги да избираме лицензирани фирми и автомобили и да следим за спазване на регламента.", "date": "2018.07.07", "title": "Качваш се на такси, получаваш касова бележка за пица и ракия"}
{"url": "https://www.dnes.bg/stranata/2018/07/07/kilometrichno-zadrystvane-iznervi-preminavashtite-prez-burgas.381571", "text": "Огромно задръстване изнерви хората, преминаващи през Бургас. Още от вчерашния ден трафикът бе изключително интензивен. Така и не става ясно защо е затруднено движение по Южното Черноморие и тапата започва още от разклона за Созопол на входа на Бургас, пише.\n\r\nПред бензиностанцията, където има поставена камера, автомобилите чакат по няколко минути в плътна двулентова колона. Някои се изхитряват и минават по бус-лентата вдясно, но после им е трудно да се включат в потока към Южното Черноморие.\r\nЗадръстването продължава до естакадата на пътя към Созопол. Стигането до там е около 45 минути, докато при нормално движение е за около 5 минути.Знае се, че на 6 юли полицията е спирала автомобили, но едва ли тя е причината за днешното затруднено движение.\r\nПредполага се, че тапата се е получила, заради многото желаещи да почиват по Южното Черноморие.", "date": "2018.07.07", "title": "Километрично задръстване изнерви преминаващите през Бургас"}
{"url": "https://www.dnes.bg/health/2018/07/07/hamburgeryt-vkusen-no-predizvikva-astma.381559", "text": "Честото ядене на хамбургери - три или повече пъти седмично, увеличава риска от развитие на астма, установиха китайски учени, цитирани от в.\"Сън\".\r\nТази нездравословна храна е в състояние да предизвика хрипове и алергични заболявания, като сенна хрема и алергичен ринит.\r\nДругите специалитети, предлагани от веригите за бързо хранене, не са толкова опасни за здравето. Тук се имат предвид газираните напитки и пиците на парче.\r\nИзследователите от университета в Съчуан твърдят, че през изминалите десетилетия, продуктите, предлагани от веригите за бързо хранене, са станали неотменна част от хранителния режим на богатите индустриализирани страни, пише БТА.\r\nКонсумацията им е свързана с лош режим на хранене, с голям прием на калории и затлъстяване особено сред децата и подрастващите. Наднорменото тегло е отделен риск, причиняващ астма и чувствителност към алергени.\r\r\n                    \r\n                    От веригите за бързо хранене големите отсъстващи са плодовете и зеленчуците, изтъкват китайските учени. А в тях се съдържат антиоксидантни и антивъзпалителни съставки, които снижават риска от астма", "date": "2018.07.07", "title": "Хамбургерът - вкусен, но предизвиква астма"}
{"url": "https://www.dnes.bg/notifikacii/2018/07/07/podnoviha-izdirvaneto-na-turisticheski-korab-v-tailand.381568", "text": "В Тайланд е подновено издирването на 23 души, които се водят безследно изчезнали след потъване на корабче с китайски туристи край бреговете на остров Пукет, съобщиха Ройтерс и Асошиейтед прес.\r\nАгенциите цитират министъра на туризма Вирасак Ковсурат и служител на министерството на флота. Започна разследване на оператора на кораба, пише БТА.\r\nПлавателният съд \"Феникс\" със 105 души на борда, от които 93 туристи, се преобърна и потъна в четвъртък по време на буря, ударен от петметрови вълни. Спасени бяха 49 души, потвърдена е смъртта на 33 души - всичките китайски туристи. Това е една от най-тежките транспортни злополуки в Тайланд и голям удар за тайландския туризъм.\r\nИздирването на евентуални оцелели продължава, макар че шансовете са минимални.\rПоставя се въпросът защо корабът е излязъл в морето, пренебрегвайки предупрежденията за лошо време. Полицията каза, че започва разследване срещу капитана и собственика на кораба за проявена небрежност.\r\nТуризмът е основен фактор за развитието на тайландската икономика, който осигурява 12 процента от БВП. Повечето чужди туристи в Тайланд са китайци.", "date": "2018.07.07", "title": "Подновиха издирването на туристически кораб в Тайланд"}
{"url": "https://www.dnes.bg/notifikacii/2018/07/07/zukyrbyrg-izprevari-uoryn-byfet-po-bogatstvo-v-sveta.381572", "text": "Съоснователят на корпорацията Фейсбук (Facebook) Марк Зукърбърг вече е трети по богатство в света според новото подреждане в \"Индекса на милиардерите\" на агенция Блумбърг.\r\nТой изпревари заемащия до петък това място Уорън Бъфет, след като цената на акциите на Facebook Inc. се повиши с 2,4 на сто. Зукърбърг изостава от първия и втория по богатство в света - съоснователя на Амазон (Amazon) Джеф Безос и съоснователя на Майкрософт (Microsft) Бил Гейтс.\r\nТова е първият случай, когато челната тройка на свръхбогатите се заема от хора, придобили имуществото си от технологии. Индексът установява също, че технологичният бранш генерира пет милиарда богатство, повече от всеки друг бранш, отбеляза Блумбърг.\rАгенцията припомни, че през март акциите на Фейсбук стигнаха до 152,22 долара - най-ниско ниво за период от осем месеца - заради кризата със злоупотребата с лични данни. Но при затварянето на борсите вчера една акция на корпорацията се качи до рекордните 203,23 долара за брой.\r\nСега богатството на 34-годишния Зукърбърг се изчислява на 81,6 милиарда долара, с около 373 милиона долара повече, отколкото на 87-годишния Бъфет, президент на корпорацията Бъркшър Хатауей (Berkshire Hathaway).\r\nБлумбърг твърди, че Бъфет, който преди е заемал първо място в класацията по богатство, слиза надолу в нея заради благотворителната си дейност, започнала от 2006 година.\r\nИмотното състояние на Джеф Безос е 142 милиарда долара, а на Бил Гейтс - 94,2 милиарда долара. (БТА)\r\n ", "date": "2018.07.07", "title": "Зукърбърг изпревари Уорън Бъфет по богатство в света "}
{"url": "https://www.dnes.bg/notifikacii/2018/07/07/pompeio-otide-do-severna-koreia-no-ne-se-sreshtna-s-kim-chen-un.381574", "text": "Държавният секретар на САЩ Майк Помпейо приключи двудневните си разговори със севернокорейското ръководство, без да се срещне с лидера Ким Чен-ун, но с поети ангажименти за нови обсъждания по въпросите за ядреното разоръжаване и връщането на тленните останки на американски войници, загинали през Корейската война, предаде Асошиейтед прес.\r\nПреди да отпътува от Пхенян, Помпейо заяви пред журналисти, че разговорите му със заместник-председателя на Корейската трудова партия Ким Йон-чхол, високопоставен член на севернокорейското ръководство, са били \"продуктивни\", преминали са в дух на \"искреност\" и е бил постигнат \"голям напредък\" в някои области.\r\nТой обаче подчерта, че в други области \"има още доста работа\", голяма част от която ще бъде свършена от работните групи на двете страни по отделните въпроси.\rПомпейо съобщи, че на 12 юли екип от Пентагона ще се срещне със севернокорейски представители на границата между Северна и Южна Корея, за да обсъдят връщането на тленните останки на американските войници, както и че скоро ще има преговори на работно равнище по въпроса за разрушаването на севернокорейския обект за изпитания на ракетни двигатели.\r\nВ дните след историческата си среща на 12 юни с Ким Чен-ун в Сингапур президентът на САЩ Доналд Тръмп обяви, че въпросите за връщането на тленните останки и разрушаването на ракетния обект са или приключени, или са в процес на приключване.\r\nПомпейо обаче заяви, че и по двата въпроса са нужни още преговори.\r\n\"Имаме насрочена среща за 12 юли - може да се измести с ден-два - на която ще има обсъждания между хората, които са отговорни за връщането на тленните останки. Тя ще се състои на границата, като този процес ще започне да търпи развитие в следващите дни\", каза той, докато се качваше на самолета си, за да отпътува за Токио.\r\nЗа разрушаването на завода за ракетните двигатели Помпейо каза: \"Разговаряхме за начините, по които би станало разрушаването, и тук имаме известен напредък, а след това проправихме пътя за по-нататъшни преговори на работно равнище, за да могат екипите на двете страни да се съберат и да продължат обсъжданията\".\r\nПомпейо заминава за Токио, където ще има тристранна среща с министрите на външните работи на Япония и Южна Корея. (БТА)", "date": "2018.07.07", "title": "Помпейо отиде до Северна Корея, но не се срещна с Ким Чен-ун"}
{"url": "https://www.dnes.bg/mish-mash/2018/07/07/manipulator-li-ste-eto-kak-da-proverite.381509", "text": "Когато имате здравословна връзка, тя се основава на взаимна любов, уважение, подкрепа и доверие. \r\nПартньорът ви разбира вашите нужди и се старае да ги удовлетвори, често поставяйки вас дори пред себе си.\r\n \r\nЗа съжаление, понякога човекът до вас не е този партньор, а умел манипулатор, който си играе с вас, възползвайки се от любовта ви.\r\n \r\n\r\n \r\nМанипулаторът така извърта нещата, че той никога не е виновен, а вие. И понеже е хитър, няма да го каже в прав текст, а ще намеква и усуква, докато вие неусетно не поемете на плещите си цялата отговорност за проблема/грешката/провала. Можете да разпознаете техниките му, ако засечете чести изрази от сорта на: „Защо винаги мислиш само за себе си?“, „Казах ти това още преди дни?“, „Единственото, което правиш е да се цупиш, порасни!“\r\n \r\n\r\n \r\nМанипулаторът не се интересува от вашите тревоги и дори ви игнорира, когато искате да му споделите нещо, което ви притеснява. Той винаги е зает, когато на вас ви се говори, а ако все пак го хванете на къс пас, гледа с празен поглед и изобщо не чува какво му говорите. Този тип мъже никога не утешават и не окуражават половинките си!\r\n \r\n", "date": "2018.07.07", "title": "Манипулатор ли сте? Ето как да проверите"}
{"url": "https://www.dnes.bg/index/2018/07/07/avtohit-2018-a-koi-sa-nai-populiarnite-koli-v-sveta.381576", "text": "Кои са в топ 10 на най-популярните марки коли в света?\r\nАнализаторите от JATO Dynamics направиха проучване за продажбите на нови автомобили за първите 5 месеца от 2018 г. и така съставиха списък.\r\nЛидер е Toyota, която за този период е продала 3 543 827 единици. Това е увеличение с 0,8% в сравнение с миналата година. Само за май резултатът на японския бранд е 734 480 бройки.\r\nНа втора позиция е Volkswagen с 2 903 068, което е с 6,2% повече. Германците са реализирали 595 997 нови коли на пазара през май.\r\nСлед VW се нарежда Ford, който записва 2 388 522 продажби – с 5,9% по-малко от 2017 г. Само за март резултатът на американците е 504 922 единици, като и тук има спад с 6,7%.\r\n", "date": "2018.07.07", "title": "Автохит 2018-а: Кои са най-популярните коли в света?"}
{"url": "https://www.dnes.bg/obshtestvo/2018/07/07/politicheska-sdelka-kitai-ni-obeshta-da-izkupuva-nash-tiutiun.381573", "text": "От години българският министър-председател Бойко Борисов ме моли да изкупуваме български тютюн. Сега политически обещавам, за да се подобри икономиката на тези региони на България, Китай да изкупува до 10 млн. тона тютюневи листа годишно.\n\nТова обяви китайският премиер Ли Къцян на пресконференцията след края на форума 16+1.\n\r\n\"Ние ще преработваме тези листа и искам да успокоя китайските производители, че това количество няма да се отрази отрицателно на Китай, но така ще отговоря на потребността на нашия добър приятел\", заяви още Ли Къцян, цитиран от .\n\r\nСделката е за изкупуване на до 10 хил. тона сух тютюн или 10 млн. тона неизсушени листа, обясниха представители на българското правителство.\r\n                    \r\n                    \r\nАко бъде осъществена в пълния си обем, това означава Китай да изкупува напълно годишното производство на ориенталски тютюни в България. Според различни агростатистики страната произвежда 15-18 хил. тона сух ориенталски тютюн годишно и около 25 хил. тона от всички тютюни.\n\r\nПредлагал съм включително, ако трябва да бъдат садени китайски сортове, за да запазим поминъка на тютюнопроизводителните райони, обясни пък българският премиер Бойко Борисов. \"През годините пробвахме да заменим тютюна с какво ли не – карамфили и всякакви други неща, но сега те ще могат да продължат да гледат тютюн. Благодаря на Ли Къцян за тази наистина политическа сделка\", заяви още Борисов.\n\r\nЕБВР и Световната банка да се включат във финансирането на проектите от инициативата 16+1, покани международните институции Ли Къцян.\n\r\nИнициативата е отворена за разширяване с нови държави и не е насочена срещу ЕС, напротив ние искаме силна и единна Европа, подчерта китайският министър-председател. От София той заминава за Берлин на разговори с канцлерката на Германия Ангела Меркел.\n\r\nКитай дава ясна гаранция, че можем да ползваме възможностите му като равностоен партньор. В тези времена, когато светът се тресе от търговски войни, санкции и ембарго, ние имаме прекрасна възможност за сътруднчество, обясни пък Бойко Борисов.\n\r\nБългарският премиер предаде домакинството на следващата годишна среща на страните от Централна и Източна Европа на хърватския Андрей Пленкович. \"През 16-ти век роденият на един от хърватските острови Марко Поло откри Китай за европейците и се радвам, че сега Хърватия ще е домакин\", каза Пленкович.\r\n ", "date": "2018.07.07", "title": "Политическа сделка: Китай ни обеща да изкупува наш тютюн"}
{"url": "https://www.dnes.bg/politika/2018/07/07/rumen-hristov-oglavi-sds-sled-taino-glasuvane.381578", "text": "На най-висшия си форум СДС избра Румен Христов за председател на партията.\r\nГласувалите делегати са 719. Действителните бюлетини са 691, а недействителните 28. За Румен Христов са гласували 369 делегати, а за Антон Койчев 322, съобщи \"Фокус\".\n\nГласуването за нов лидер на СДС беше тайно и продължи над 2 часа. Преброяването на гласовете на делегатите от изборните комисии също продължи над 2 часа. Резултатите за зам.-председатели на партията ще бъдат обявени по-късно на сайта на СДС.\r\nСлед избора Христов заяви, че ще работи за консолидация на партията и няма да има \"лов на вещици\".\r\nНа 12 май стана ясно, че Божидар Лукарски няма да се кандидатира за нов мандат като лидер на СДС. Форумът на партията реши на 7 юли да се състои заседание, на което да бъде избран нов председател.\r\r\n                    \r\n                    Божидар Лукарски смята, че синята партия трябва да има консервативно-патриотичен профил и е водил разговори за коалиция с НФСБ на Валери Симеонов. Това негово виждане предизвика критики в партията. На заседанието на 17 април се стигна и до физическа саморазправа между двата лагера в СДС.\r\nБожидар Лукарски бе избран за лидер на 6 юли 2013 г.", "date": "2018.07.07", "title": "Румен Христов оглави СДС след тайно гласуване "}
{"url": "https://www.dnes.bg/zvezdi/2018/07/07/sempyl-i-moderen-domyt-na-mandi-mur.381505", "text": "Манди Мур става звезда още през 1999 г., на крехката възраст от 15 години, като пуска едновременно дебютния си сингъл „Candy“ и изгрява с първата си роля на големия екран в лентата „Walk to Remember“. \r\nПрез 2002 година тя си купува своята първа самостоятелна къща в Лос Анджелис, в квартала Лос Фелиз.\r\n \r\n\"Живях там 15 години и въпреки че къщата премина през няколко ремонта, никога не я почувствах изцяло моя. Купих я, когато бях на 18, а наистина тогава сама не се познавах\", казва тя днес пред списание Architectural Digest.\r\n \r\nКъщата, която виждате на снимките в изданието, е втора за Манди и тя смята, че с нейната покупка е отворила нова глава в живота си – вече като възрастна жена.\r\n \r\nНовият дом на Мур, който тя споделя с годеника си Тейлър Голдсмит от рок групата „Dawes“ и с кучетата Джони и Джаксън, е наистина ослепителен.\r\n \r\nМур и Голдсмит купуват къщата в Пасадена, Калифорния, преди една година, малко след годежа си. Тя се намира на върха на хълм и предлага гледка към планините Сан Габриел. Построена е в класически стил от 50-те години.\r\n \r\n\"Ние се влюбихме в гледките, в басейна, в двора, но най-вече в цялата енергия на мястото\", спомня си Мур.\r\n \r\nИнтериорът, който Манди създава с помощта на интериорен дизайнер, може да бъде описан като свеж, семпъл, светъл и модерен.\r\n \r\n\"Аз не се привързвам силно към материални неща. Мебелите, които избрахме са просто в съответствие с архитектурата на къщата – не притежаваме нищо кой знае колко ценно или скъпо\", казва тя.\r\n \r\n", "date": "2018.07.07", "title": "Семпъл и модерен - домът на Манди Мур "}
{"url": "https://www.dnes.bg/notifikacii/2018/07/07/nad-sto-otvora-v-peshterata-v-tailand-no-kyde-sa-uchenicite.381556", "text": "Спасителите са пробили повече от сто дупки в повърхността на наводнената пещера в Тайланд, където вече две седмици са блокирани 12 деца и треньорът им. За съжаление, както пише вестник \"Нейшън\", цитиран от ТАСС, спасителите още не могат да открият къде точно се намират учениците от футболния отбор.\r\nНякои от отворите били с дълбочина от 400 метра. Специалистите обаче нямат оборудване, което да позволи точно да се определи къде се намират 13-те души, каза ръководителят на кризисния щаб Наронгсак Осоттанаком, който е и губернатор на провинция Чианг Рай.\n\n\n\n\r\nТази вечер или утре сутринта се очаква да пристигнат тримата чужди инженери, изпратени от бизнесмена Илън Мъск, които да преценят дали може да бъде направен тунел за евакуиране на децата. Мъск беше написал в туит, че може да бъде създадена система от подводни тунели, построени от найлонови тръби с диаметър един метър, като алтернатива на пробиването на скалата.\rГубернаторът на провинцията каза днес, че спадащите нива на водата в последните дни и засега все още благоприятното време са създали условия за изваждане на децата, преди да започнат новите дъждове, предаде Асошиейтед прес. Той каза, че се чака днес и утре пристигането на две големи групи водолази, за да започне спасителна операция.\r\nВодите от наводнената пещера са източени колкото е възможно и затова според него трябва да се използва този вариант, който той досега отхвърляше. Следващите три-четири дни са най-подходящи, каза той, предаде Ройтерс. Спасителите са започнали да обучават децата, не всички от които могат да плуват добре, как да действат, ако бъдат евакуирани през наводнените тунели на пещерата.\r\nВ усилията за спасяване на децата се включиха много държави - Австралия, Великобритания, Китай, Япония, САЩ и др. Вчера мястото посети израелският посланик в Тайланд Меир Шломо , който каза, че е бил изпратен от премиера да види с какво еврейската държава може да помогне.\r\nСинът на тайландския крал - 13-годишният принц Дипанкорн Расмиджоти написа на немски картичка на 12 млади футболисти и треньора им, предаде ДПА, цитирайки тайландски медии. Принцът благодари на хората, опитващи се да помогнат на връстниците му и да ги изведат от пещерата.\r\n\"Сигурно много ви е страх, но в мислите си аз съм с вас\", обръща се към децата принцът, който е прекарал част от живота си в Южна Германия. На картичката са изобразени подредени един върху друг камъни, на които са изписани немските думи за смелост, късмет, щастие, успех, радост и добро здраве.", "date": "2018.07.07", "title": "Над сто отвора в пещерата в Тайланд. Но къде са учениците?"}
{"url": "https://www.dnes.bg/notifikacii/2018/07/07/napadenie-v-somaliia-9-ubiti-i-10-raneni.381569", "text": "Най-малко девет души са убити и повече от десет са ранени в продължаващата атака на ислямски екстремисти срещу вътрешното министерство на Сомалия, предаде Асошиейтед прес, позовавайки се на полицията.\r\nВъзможно е жертвите да се увеличат, защото силите за сигурност продължават да се бият с няколко въоръжени мъже, успели да влязат в сградата. Твърди се, че там има блокирани хора, предимно министерски служители.\r\nНападението на \"Аш Шабаб\" започна тази сутрин с взривяване пред министерството на кола бомба. Сградата се намира близо до президентския дворец и парламента.", "date": "2018.07.07", "title": "Нападение в Сомалия: 9 убити и 10 ранени"}
{"url": "https://www.dnes.bg/stranata/2018/07/07/kazusyt-s-vodni-pyrzalki-ne-moje-da-ima-bavachka-do-vsiako-dete.381555", "text": "Засилени са проверките в аквапарковете в страната. Поводът е трагичният инцидент, станал в турски курорт, при който загина българско дете след като бе ударено в коремо по време на спускане по водна пързалка.\n\r\nПо документи актракционите трябва да са технически безопасни. А родители, търговци и спасители – с широко отворени очи.\n\n\n\n\r\n\"Хората понякога сами казват, че документите не са толкова важни, но наличието на технически паспорти, на дневници за ремонти – това са абсолютно необходими реквизити, за да сме спокойни\", обяснява пред Нова тв Димитър Маргаритов, председател на Комисията за защита на потребителите.\r\n                    \r\n                    \r\nСобствениците на водни пързалки у нас са задължени да осигурят поне един спасител, който да контролира спусканията. По морските паркове опашките по пързалките са дълги. Правилата са навсякъде, а табели дебнат отвсякъде, но трябва и да се четат.\n\r\n\"Малолетните до 14 години и непълнолетните до 18 години задължително да бъдат придружавани от възрастен – родител, роднина, попечител, който да полага грижа за тях. При нас няма как да влязат деца, ако няма кой да отговаря за тях\", категорична е Силвия Гогова, маркетинг мениджър в аквапарк.\n\r\nС пожелателен, но не и задължителен характер е децата да бъдат с вързани коси или с водни шапки, а от банските им да не стърчат връзки. Децата с ръст под 1.30 см не могат да се пускат по всички водни пързалки, за по-високите това е разрешено. Правилата са съобразени с дълбочината на басейните. Призивът към всички е – да се забавляваме разумно. А родителите да бъдат по-бдителни към децата си.\n\r\n\"Няма как да сложим бавачка до всяко дете. Абсолютно обща е отговорността\", категоричен е Петър Костов – собственик на хидропарк.", "date": "2018.07.07", "title": "Казусът с водни пързалки: Не може да има бавачка до всяко дете!"}
{"url": "https://www.dnes.bg/notifikacii/2018/07/07/silvio-berluskoni-kandidat-za-evrodeputat-dogodina.381577", "text": "Бившият премиер на Италия Силвио Берлускони ще се кандидатира в изборите за Европейски парламент догодина. Това съобщи председателят на парламента Антонио Таяни в интервю, публикувано днес и цитирано от ДПА.\r\nДо неотдавна 81-годишният Берлускони имаше забрана да заема публична длъжност съгласно присъда по дело за данъчни измами. През май съдът отмени забраната. \r\nПред вестник \"Стампа\" Таяни, който тази седмица бе избран за заместник-председател на партията на Берлускони \"Напред, Италия\", казва, че го е помолил да се кандидатира за европарламента. На въпрос какво е казал експремиерът Таяни отговаря: \"Мисля, че той възнамерява да се кандидатира. Мисля че, той е много доволен (от предложението)\".\rДПА припомни, че Силвио Берлускони е участвал като кандидат в изборите за Европейски парламент през 1994, 1999, 2004 и 2009 г., но почти всеки път е отстъпвал спечеленото място на друг от партийната листа. Той е заседавал в законодателното събрание на съюза само през периода 1999-2001 година.\r\n\"Стампа\" пише, че на новия си партиен пост Таяни ще се опита да възроди \"Напред, Италия\", чийто рейтинг спада. (БТА)", "date": "2018.07.07", "title": "Силвио Берлускони - кандидат за евродепутат догодина"}
{"url": "https://www.dnes.bg/index/2018/07/07/djenifyr-anistyn-veche-ne-strada-za-djystin-teru.381575", "text": "Актрисата Дженифър Анистън отново излиза на срещи съвсем неангажиращо, като оставя нещата сами да се развиват, съобщи Фимейл фърст.\r\nПрез февруари Дженифър Анистън и съпругът й Джъстин Теру се разделиха. Нейни близки разказаха, че тогава не й е било леко, но постепенно се е съвзела.\r\n\"Дженифър никога не е чувствала да има нужда от мъж, но обича любовта. Затова вече излиза на срещи, но засега няма сериозна връзка\", каза човек от обкръжението на актрисата пред \"Ентъртейнмънт тунайт\".\r\nБракът на Дженифър Анистън с Джъстин Теру продължи почти три години. Актрисата, която е най-известна с ролята на Рейчъл от сериала \"Приятели\", е на 49 години. (БТА)", "date": "2018.07.07", "title": "Дженифър Анистън вече не страда за Джъстин Теру "}
{"url": "https://www.dnes.bg/obshtestvo/2018/07/07/kitaiskite-turisti-u-nas-vse-poveche-vsiaka-godina.381580", "text": "Броят на китайските туристи у нас ще нараства с по 5.1 на сто всяка година до 2023 г. Това е казала министърът на туризма Николина Ангелкова при откриването на дискусионен панел за възможностите за сътрудничество в сферата на туризма.\nДискусията е била част от международния бизнес форум, който е организиран в София в рамките на срещата \"16+1\". По думите на министър Ангелкова това показва колко сериозен е потенциалът на този пазар и колко трябва да сме активни в промотирането в Китай на възможностите за туризъм в България.\r\nПрез 2017 г. китайските туристи в България са били над 26 хиляди, като се отчита нарастване от 41.2 на сто в сравнение с година по-рано, е посочила Ангелкова, цитирана от Министерството на туризма.\r\r\n                    \r\n                    За периода януари-май 2018 г. китайските туристи в страната ни са били 8234 и се наблюдава увеличение от 4.1 на сто спрямо същия период на предходната година.\r\nВ страната ни през миналата година постъпленията от международен туризъм са достигнали близо 6.9 млрд. лв., като е било отчетено увеличение от 9.3%.\r\nМеждународните туристически посещения са били близо 8.9 млн., което е било нарастване от 7.3 на сто.\r\nОтрасълът създава 13% от брутния вътрешен продукт на България, което го нарежда сред водещите пет икономически сектора, е добавила Ангелкова.\r\nТя е посочила, че се работи по създаването на \"Балкански маршрут\", който е специално предназначен за популяризиране на възможностите за туризъм в региона. \r\n ", "date": "2018.07.07", "title": "Китайските туристи у нас - все повече всяка година "}
{"url": "https://www.dnes.bg/mish-mash/2018/07/07/kulinaren-praznik-selo-banica-posreshta-s-vkusna-banica.381581", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Празник на баницата си организираха в село, което носи същото име - Баница. На вкусното събитие във Врачанско дойдоха над 70 участници от различни населени места. \r\nГостите-дегустатори от цяла Северозападна България обаче бяха още повече.\n\r\nБаницата в село Баница е на особена почит, защото е истинско кулинарно произведение, предаде .\n\r\nБаниците, направени в селото, са емблематични от години, но и гостите не се изложиха. Дойдоха кулинари от 3 общини. Сред изненадващите блюда беше такова с гъби, чиято рецепта не се оказа трудна. \r\n                    \r\n                    \r\nОпитът на хората от Баница да правят Празник на баницата се оказал полезен и за съседните населени места. Така те осъвременили старите селски събори, на които някога се събирали само родовете.\n\r\nНаградите в надпреварата в село Баница бяха поравно разделени между местните кулинари и гостите. Така всички си тръгнаха и сити, и доволни.\r\n ", "date": "2018.07.07", "title": "Кулинарен празник: Село Баница посреща с вкусна баница"}
{"url": "https://www.dnes.bg/notifikacii/2018/07/07/kamera-pod-polata-vyv-wc-to-protest-sreshtu-shpionskoto-porno.381579", "text": "Хиляди южнокорейки се събраха в Сеул с искане за по-строги действия на властите срещу разпространението на интимни снимки и видеозаписи, направени със скрити камери. Това според участничките кара жените да живеят в постоянен стрес и тревога, предаде Асошиейтед прес.\r\nПолицията заяви, че в изцяло женския протест са участвали около 18 000 души. Демонстрантките призоваха за по-строги разследвания и наказания за мъже, които правят снимки или видеозаписи на жени без тяхно съгласие и след това качват заснетото в интернет.\r\nПовечето от протестиращите бяха покрили лицата си с бейзболни шапки, слънчеви очила и хирургически маски, както ги бяха инструктирали организаторите. Те заявиха, че се обявяват против това жените постоянно да се тревожат за скрити миниатюрни камери в тоалетните или че биват снимани под полите в станциите на метрото.\rПротестиращите, много от които бяха с червени тениски с надписи \"Разгневените жени ще променят света\", започнаха да отправят одобрителни възгласи, когато две жени излязоха като доброволци, за да им бъдат обръснати главите.\r\n\"Да се борим, докато не умре и последното семе на незаконното заснемане!\", изкрещя по микрофона една от протестиращите, докато друга й бръснаше главата. \"Ето и моето послание към мъжете: не съм обект на сексуални желания! Аз съм гражданин първа класа, точно като вас!\".\r\nПрез годините Южна Корея срещаше трудности да се справи с извършителите, които използват миниатюрни камери или смартфони, за да снимат под дрехите на жените и да видят гениталиите и бельото им. Заснетото след това се качва на нелегални порнографски страници в интернет като Соранет (Soranet), която имаше над милион потребители, преди през 2016 г. полицията да я закрие. Все още има неизвестен брой подобни сайтове.\r\nОт 2004 г. южнокорейските власти изискват смартфоните да издават шумен звук, когато правят снимка или видеозапис, за да се предотвратяват подобни престъпления.\r\nКамерите на телефоните обаче могат да се заглушават чрез приложения, има и изобилие на миниатюрни камери, които могат да се скриват в чанти, обувки и тоалетни или в малки дупки, направени в стените и вратите на тоалетни.\r\nПоради растящите критики президентът Мун Дже-ин във вторник нареди да бъдат проучени по-тежки наказания за престъпления със скрити камери, а работодателите незабавно да бъдат известявани за действията на извършителите. (БТА)", "date": "2018.07.07", "title": "Камера под полата, във WC-то... Протест срещу \"шпионското порно\""}
{"url": "https://www.dnes.bg/notifikacii/2018/07/07/krai-na-mykite-angliia-otnovo-e-na-polufinal-na-svetovno.381584", "text": "След цели 28 години ходене по мъките Англия отново ще играе на полуфинал на световно първенство.\r\nТрите лъва успяха да пречупят коравия отбор на Швеция с 2:0 и отиват в битката за медалите на Мондиал 2018. Попаденията за успеха вкараха Хари Магуайър (30) и Деле Али (59). \r\nОтново големият коз на английския селекционер Гарет Саутгейт бяха статичните положения. Без много да блестят в атака, англичаните прагматично и хладнокръвно стигнаха до двете си попадения.\r\n \r\nМного силен мач на вратата направи Джордан Пикфорд, който спаси всички удари в рамката и отчая шведските нападатели.\r\n \r\nЗа последно английският отбор бе в топ 4 на света през 1990 г. на шампионата в Италия. Тогава британците загубиха злощастно полуфинала от Германия след дузпи (3:4), а след това паднаха 1:2 от \"адзурите\" в мача за трето място.\r\n \r\n", "date": "2018.07.07", "title": "Край на мъките! Англия отново е на полуфинал на световно"}
{"url": "https://www.dnes.bg/notifikacii/2018/07/07/zaev-siguren-che-ivanov-shte-podpishe-za-imeto-inache-moje-i-impiichmynt.381583", "text": "Премиерът на Македония Зоран Заев изрази убеденост, че президентът на страната Георге Иванов ще подпише договора с Гърция за новото име.\n\n\nАко той не направи това, Заев не изключва да се стигне до импийчмънт на държавния глава, предаде БНР. Македонският премиер е в София за участие в срещата на страните от Централна и Източна Европа с Китай.\n\r\nПрез есента ще бъде проведен референдум за името Северна Македония, а премиерът Зоран Заев е убеден, че гражданите ще го подкрепят.\n\r\n\"Ако нашият председател Георги Иванов за втори път не подпише договора, тогава ще има референдум, а всички знаят, че референдумите се провеждат в края на септември-началото на окомври, когато ще излязат гражданите, и когато ще ни дадат наредбите и задачите. Тогава, който трябва да подпише, ще подпише, който трябва да гласува, ще гласува. За това служим на гражданите\", заяви той.\r\nНа въпрос дали е възможен импийчмънт на президента Георги Иванов, ако отново откаже да подпише договора за името, Заев отговори: \"Всички опции са отворени\".\r\nТой е убеден в евроатлантическото бъдеще на всички държави от Западните Балкани: \"Аз съм сигурен, че наистина всички заедно трябва да докажем пред Западния свят, че Балканите не е повече буре с барут, че Балканите са наистина европейско, хубаво място за живеене\".\n\r\nНад 80 процента от гражданите на Македония подкрепят присъединяването към НАТО и Европейския съюз, категоричен е Заев.\r\n ", "date": "2018.07.07", "title": "Заев сигурен, че Иванов ще подпише за името. Иначе може и импийчмънт"}
{"url": "https://www.dnes.bg/politika/2018/07/07/bsp-iska-sobstvena-televiziia-zapochva-procedurata.381582", "text": "Българската социалистическа партия започва процедура за издаване на лиценз за телевизия, съобщава партията на уебсайта си.\r\nСпоред информацията дружеството ще носи името \"Българска свободна медия\".\r\nДружеството ще трябва да направи втора стъпка в рамките на месец, като подаде всички необходими документи, за да може да получи лиценз от СЕМ за собствен телевизионен канал.\r\nУправител на новото дружество е българският журналист и политик Любомир Коларов, който е бил главен редактор в Българската национална телевизия.\r\nВ уебсайта си партията посочва още, че процедурата по регистрацията стартира съгласно решение на НС на БСП от 10 юни тази година, което е възложило документите да бъдат подадени през този месец.\r\n", "date": "2018.07.07", "title": "БСП иска собствена телевизия, започва процедурата "}
{"url": "https://www.dnes.bg/index/2018/07/07/makedonski-pevec-beshe-nameren-myrtyv-v-kolata-si.381585", "text": "Популярният македонски певец Влатко Илиевски бе намерен мъртъв в автомобила си в Скопие, съобщават македонските медии.\r\nВлатко Илиевски представяше Македония на Евровизия през 2011 г. с песента \"Русинка\". Той беше член на групата \"Морал\".\r\nТялото му е открито след анонимно обаждане, съобщи bTV. Засега не е известна причината за смъртта му.", "date": "2018.07.07", "title": "Македонски певец беше намерен мъртъв в колата си "}
{"url": "https://www.dnes.bg/stranata/2018/07/07/diriat-dvama-zaradi-vzriveniia-bankomat-v-plovdiv.381586", "text": "Криминалистите в Пловдив издирват двама души във връзка с взривения тази сутрин банкомат в жилищния район \"Тракия\", съобщиха от полицията. \nУстройството е монтирано в офиса на банка и е с контролиран достъп, който се осъществява чрез карта, предаде БТА.\r\nОт взрива целият банков клон е пострадал, но няма засегнати автомобили или други обекти наоколо. На мястото на инцидента разследващите полицаи са открили празни касети, извършва се проверка каква парична наличност е имало в съоръжението. \r\nОт МВР разпространиха информация, че издирваните двама души след престъплението са избягали с лек автомобил. Сигналът за взрива е подаден около 4.40 ч. на тел. 112.", "date": "2018.07.07", "title": "Дирят двама заради взривения банкомат в Пловдив"}
{"url": "https://www.dnes.bg/pr/2018/07/07/uv-lychenieto-poraziava-ochite-ni-kak-da-se-predpazim.381287", "text": "\n\r\n\r\nАко имаше анкета за любимия сезон, по-голяма част от нас биха избрали лятото. Много малко са обаче тези, които са наясно с вредите на ултравиолетовото лъчение и начина по който да предпазим очите си от него. По-надолу ще ви запознаем с опасностите на UV светлината. А тя е истински бич, не само за кожата, но и за очите. Окото е единственият \"вътрешен\" орган, който е изложен на пряка ултравиолетова радиация.\n\r\nСлънчевите бани например, преживявани като най-голямото лятно удоволствие, нанасят сериозни поражения на очите и нежната кожа около тях. Зрението ни е най-застрашено около водните басейни, защото водата отразява слънцето. Офталмологът д-р Стефан Драгоев казва следното: \"Пряката слънчева светлина, атакуваща окото е много по-мощна, когато се намираме около обекти, които отразяват светлината. Например в град с много стъклени сгради или около водата - ние изгаряме много по-лесно заради отраженията на светлината.\"\r\nЕто какви са рисковете, които пряко засягат окото. Може да възникне възпаление на роговицата. UV лъчението може да ускори развитието на катаракта, може да причини кератит, меланома или карцинома. Най-често от тези заболявания страдат хора, чиито очи са изложени на много прах, ветрове, силно слънце и ултравиолетови лъчи, това например са моряците и фермерите. Проблемът с очите е свързан и с това, че кожата около тях е най-чувствителна и податлива на изгаряния. Фото-стареенето на очите и тъканите около тях е необратимо.\r\n \r\nРазбира се, ние не можем да прекараме остатъка от живота си в тъмна стая, но можем да се погрижим за очилата, които носим.\r\n \r\nЗа съжаление българският пазар на очила е залят от имитации. Носим очила, \"защото ни отиват\" или искаме да сме в крак с модата, а не обръщаме внимание на по-важното – това да предпазим очите си и зоната около тях. Добре е да мислим и за това дали очилата реално ни предпазват от слънцето, а не дали ще излезем добре на селфито. Да не говорим, че след известно време покритието на стъклата може да бъде повредено и отслабено, вследствие на което UV защитата се влошава.\n\r\nОсобено внимание трябва да се обърне и на децата: повечето от нас получават до 80% от уврежданията от UV радиация преди да сме навършили 18 години, а детската кожа е много по-тънка и чувствителна. Струва си да проверите техните диоптрични или слънчеви очила с UV-тестер и да преминете към оригинални стъкла за очила, с пълна UV защита.\n\r\nНемската компания  доказала се на пазара за очила, наскоро създаде иновативни бели стъкла с UV Protect технология, които осигуряват цялостна защита на очите и кожата около тях. И макар, че са безцветни и нямат тъмно покрие, както слънчевите очила, те предлагат пълна UV защита до 400 nm, която се препоръчва от здравните организации. \n\r\nСтъклата са изработени от качествени материали, практични са, но най-важното е, че осигуряват необходимата защита на деликатните ви очи и зоната около тях. Народната максима \"да пазиш нещо като очите си\", е неслучайна.\r\n", "date": "2018.07.07", "title": "UV лъчението поразява очите ни - как да се предпазим?"}
{"url": "https://www.dnes.bg/notifikacii/2018/07/07/ekologichna-katastrofa-zastrashava-baltiisko-more.381566", "text": "\r\nПрез последните 100 години крайбрежните райони на Балтийско море са били подложени на безпрецедентно голяма загуба на кислород, съобщи Лента. До този извод стигнаха финландски и германски учени.\r\nСпециалистите установиха, че последният период на загуба на кислород в Балтийско море е започнал не през 50-те години на миналия век, както се смяташе досега, а в началото на 20-и век. При това особено интензивен процес, обусловен от човешки фактори, имало в края на века.\r\nДо тези заключение стигнали учените, след като изследвали седиментна проба от дъното на Балтийско море, между Ботническия и Финския залив. Пробата позволила да се преценят колебанията в нивото на кислорода в региона през последните 1500 години, пише БТА.\rСпециалистите отбелязват, че антропогенният натиск е основната причина за намаляването на кислорода в Балтийско море през последните 100 години. Учените признават, че въпреки намаленото човешко въздействие през последните няколко години съдържанието на кислород във водата на практика не се увеличава. \r\nСпоред тях причината за това са глобалните климатични промени. До увеличаване съдържанието на кислород във водата в подобни условия може да доведе още по-голямото намаляване на антропогения натиск.\r\nРезултатите от изследването са публикувани в Biogeosciences\r\n ", "date": "2018.07.07", "title": "Екологична катастрофа застрашава Балтийско море "}
{"url": "https://www.dnes.bg/politika/2018/07/07/borisov-otkri-16-1-formatyt-shte-ukrepi-evropa.381553", "text": "\n \"16+1\" е формат, който цели укрепване на Европа\", заяви премиерът Бойко Борисов по време на откриването на Седмата среща на ръководителите на правителствата на страните от Централна и Източна Европа и Китай - \"16+1\", предаде \"Фокус\".\n\r\n\"Фактът, че този бизнес форум започва с 1500 фирми от всички страни, които са тук, точно отговаря на логото за задълбочаване на откритото, прагматичното сътрудничество за приобщаващ просперитет. Това е седма от нашите срещи в този формат, който цели укрепване на Европа. Той не ни разделя. Напротив, дава още повече възможности на тези, които сме по-назад. По-късно сме се присъединили към ЕС, по-бързо трябва да наваксаме изоставането. Да успеем да финансираме и завършим общи проекти за свързаност, по които няма пари по кохезионната политика или не представляват интерес за ЕС към момента\", заяви Борисов.\r\r\n                    \r\n                    \"Мисля, че с тези послания трябва да успокоим всички в Европа, които считат, че тези срещи не са полезни за Европа\", допълни той.\r\nМинистърът на икономиката Емил Караниколов отбеляза от своя страна, че впечатляващото присъствие на форума на предсатвителите на бизнеса от Китай и страните от Централна и Източна Европа е доказателство за нарастващия интерес и потенциала за развитие на още по-мащабното партньорство между компаниите от тези страни и реализирането на повече съвместни проекти.\r\n\"Отдаваме важно значение на инициативата като много добра основа за разширяването на сътрудничеството с китайската страна вобласти от взаимен интерес, като високите технологии, инвестициите, индустриалното партньорство, смесените предприятия, селско стопанство, инфраструктура и транспорт, енергетика, туризъм и т.н.\", допълни той, като подчерта, четова ще са и основните теми на предстоящия бизнес форум.", "date": "2018.07.07", "title": "Борисов откри \"16+1\": Форматът ще укрепи Европа!"}
{"url": "https://www.dnes.bg/notifikacii/2018/07/07/policiiata-v-burgas-zavardi-vhodovete-i-izhodite-na-grada.381541", "text": "\n Спецакция в Бургас на полицията блокира две от възловите входно-изходни артерии на града за Слънчев бряг и Средец във вчерашния 6 юни.\r\nПолицаите издирват автомобил, видя Булфото. Подробности за сега не се съобщават. Движението на автомобилният поток е било затруднено за идващите от пътя за Варна, Слънчев Бряг и Сарафово и излизащите за София.", "date": "2018.07.07", "title": "Полицията в Бургас заварди входовете и изходите на града"}
{"url": "https://www.dnes.bg/akoshtete-vqrvaite/2018/07/07/top-5-na-nai-chestite-problemi-v-seksa.381484", "text": "Сексът е от ключово значение за поддържането на пълноценна връзка. Ако нещата в леглото не вървят съвсем гладко, това може да причини проблеми във връзката. Ето и кои са най-честите терзания при двойките, според сайта Popsugar.co.uk.\r\n Разлика в либидото\r\n \r\nПостоянно се случва единият партньор да иска секс по-често и да се наслаждава повече. Така другият се чувства ядосан, възмутен, а понякога – непълноценен. Както може да се предположи, най-доброто решение е искрен разговор – трябва да се знае, че никой от двамата не е виновен. Желанието за секс при всеки е различно. Ако и при вас има такъв проблем, обсъдете го и намерете златната среда, която ще устройва и двамата.\r\n \r\nЛипса на комуникация\r\n \r\nНормално е да мислите често за секс, но много хора се притесняват да говорят за това, което също може да ви отдалечи с партньора. Трябва да споделяте какво ви доставя най-голямо удоволствие, както и да се интересувате от това какво харесва половинката ви. Когато водите такъв разговор се уверете, че няма други хора близо до вас, за да не се чувствате неловко.\r\n \r\nНяма игра\r\n \r\nЛюбовната игра е задължителна. Някои проучвания доказват, че на жените им трябват 18 минути, за да се възбудят достатъчно. Може да започнете играта още преди да се видите – да си пращате флирт съобщения. Масаж, целувки по интимните зони, повече докосване са все неща, идеални за любовната игра.\r\n \r\n\r\n ", "date": "2018.07.07", "title": "Топ 5 на най-честите проблеми в секса"}
{"url": "https://www.dnes.bg/eu/2018/07/07/polojitelna-ocenka-i-dobri-otzivi-za-evroshefstvoto.381288", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЗа 6 месеца през страната ни преминаха най-големите в Европейския съюз, потупаха ни по гърба, но стана също така ясно, че имаме още много върху какво да работим. Каква е оценката на България след европредседателството - пишат ли на страната ни \"отличен\" 6 лидерите на Европа?\n\r\nБългарският министър председател Бойко Борисов отчете резултатите след изминалите 6 месеца пред европарламента и посочи, че е постигнат успех и напредък по всички четири основни приоритета. \n\r\nВеднага след отчета България получи положителни оценки в пленарна зала както от председателя на Парламента Антонио Таяни и председателя на Комисията - Жан-Клод Юнкер, но и от редица евролидери. Как оценява тези 6 месеца лично Лиляна Павлова - говори министърът на българското европредседателство в предаването \"Брюксел 1\" по . \r\n                    \r\n                    \r\nУспяхме ли като малка страна да се позиционираме като добър посредник при преговорите по сериозни теми, каквато е например тази с бежанците? \n\r\n\"Затова получаваме толкова висока оценка и знак на признание и уважение. Направихме две важни неща. През цялото време работихме да запазим единството. Много драматичен беше въпросът за Западните Балкани и най-вече решението за даване на съгласие и дата за започване на преговори от догодина с Република Македония и с Албания. Мисла, че това е огромен успех и те го оценяват\", коментира Лиляна Павлова. \n\r\nПрезидентът Румен Радев обаче настоя, че комплиментите за него не трябва да ни заблуждават и че състоянието на Европейския съюз е такова, че Брюксел може да си позволи само положителни оценки. \n\r\nКакви са коментарите на Лиляна Павлова и какво казаха Сергей Станишев и Мария Габриел - гледайте в предаването \"Брюксел 1\" по Bulgaria ON AIR в събота, 17:30 ч. \n\r\n\r\n ", "date": "2018.07.07", "title": "Положителна оценка и добри отзиви за еврошефството "}
{"url": "https://www.dnes.bg/health/2018/07/07/hrani-oblekchavashti-nerazpolojeniiata-prez-bremennostta.381490", "text": "В тялото на бременната жена настъпват редица промени. Някои от тях предизвикват неприятни и болезнени състояния поради липса на определени важни хранителни вещества.\r\nЗа щастие всяка бременна жена може да си ги набави чрез храната. Определени хранителни продукти могат да помогнат за облекчаването на различни дискомфортни състояния по време на бременност.\r\nКои са те, вижте в следващите редове.\r\nГъбички\r\nГъбичните инфекции са много неприятни. Те са упорити и могат да предизвикат вагинален секрет, сърбеж, зачервяване. Консумацията на кисело мляко контролира по натурален начин размножаването на гъбичките във вагината. Наблегнете на ферментиралите хранителни продукти. Всички те съдържа естествени пробиотици.\r\r\n                    \r\n                    Главоболие\r\nПристъпите на главоболие са чест феномен при бременните. Наблюдават се заради повишени нива на стрес, промени в хормоните, напрежение в мускулите, дехидратация, повишен кръвен поток. Магнезият може да помогне за облекчаването на всички тези състояния. В най-големи количества той се среща в спанака. Хапвайте повече от него, докато сте бременна, за да редуцирате пристъпите на мигрена и главоболие.\r\n", "date": "2018.07.07", "title": "Храни, облекчаващи неразположенията през бременността"}
{"url": "https://www.dnes.bg/eu/2018/07/07/posledicite-ot-brexit-iaguar-bmv-eyrbys-aut-ot-velikobritaniia.381547", "text": "Цели сектори на британската индустрия ще бъдат направо заличени, ако Лондон не остане в митническия съюз с ЕС. Настъпи моментът, в който британците най-сетне осъзнаха какво ще се случи с икономиката им след Brexit-а, предава .\n\r\nКолкото повече наближаваше съдбовният ден (6.7), в който Тереза Мей представя на кабинета новия си компромис за Brexit-а, толкова по-нервно реагираше британската индустрия. Групата \"Ягуар Ленд Роувър\" (ЯЛР) открито заплаши правителството с последици в случай на \"лош Brexit\". От години концернът е собственост на индийската стоманена компания \"Тата\", но „душата и сърцето на фирмата все още се намират във Великобритания\", заяви мениджърът Ралф Шпет в специално становище: „Нас и нашите партньори-доставчици ни очаква несигурно бъдеще, ако на преговорите за Brexit не бъде постигнато споразумение за безпрепятствен граничен транспорт към ЕС.\r\n                    \r\n                    \r\nВ този случай през идните няколко години ще се окажат под заплаха инвестиции на стойност от 80 милиарда британски лири\". Автомобилният концерн осигурява работа на 40.000 души в своите заводи и на още 260.000 души при различни поддоставчици. Концернът се опасява от милиардни загуби заради евентуални продължителни гранични контроли вследствие на \"твърд\" Brexit.\n\r\n\n\r\nМиналата седмица още два големи концерна (\"Еърбъс\" и БМВ) отправиха подобни заплахи към правителството. В доклад за \"оценка на риска\", ръководството на \"Еърбъс\" заяви, че ако Великобритания напусне митническия съюз и единния европейски пазар, това ще доведе до \"сериозно прекъсване на производството\". В такъв случая концернът щял да преразгледа \"своите дългосрочни инвестиции и производствени мощности\" във Великобритания.\r\nСамолетостроителната компания \"Еърбъс\" има 14. 000 служители във Великобритания. Концернът осигурява и още няколко хиляди работни места във фирмите на своите поддоставчици. БМВ Великобритания също изрази подобни опасения. Автомобилният концерн произвежда в Оксфорд главно модела „Мини\" и настоява за яснота по отношение на бъдещите контакти с ЕС. Шефът на БМВ Великобритания Йън Робертсън заяви, че британската автомобилна индустрия ще загуби своята конкурентоспособност, ако не се намери положителен изход от преговорите за Брекзит.\r\nПроизводството на Мини във Великобритания също е застрашено. Предупреждението се отнася както до изнасянето на производствени мощности извън Великобритания, така и до спирането на бъдещи инвестиции. Шефът на \"Сименс\" Великобритания, в чиито заводи работят 15.000 души, произвеждащи части за електроцентрали и други енергийни съоръжения, също се опасява от последиците от \"твърд\" Brexit. Той призова правителството да остави страната поне в митническия съюз със ЕС, ако не бъде намерено някакво по-добро решение.\n\r\nБившият министър на икономиката Винс Кейбъл смята, че предупрежденията на „Еърбъс“ са били ключовият момент, който е накарал хората стреснато да си кажат „Боже мой!“, защото най-сетне са осъзнали какво се случва в действителност. Пол Дрекслър, председател на Конфедерацията на британската индустрия CBI, заяви през юни, че цели области на местната индустрия ще бъдат буквално заличени, ако страната не остане в митническия съюз с ЕС.\n\r\n\n\r\nВсе повече фирми споделяли своите опасения, защото почти всички били силно зависими от наличието на свободен търговски обмен с ЕС. Дрекслър нарече политиката на правителството в Лондон по отношение на Брекзита \"идеологически порой\".  Учудващо дълго британските фирми гледаха безучастно на преговорите за Брекзит. Повечето от тях явно се страхуваха да не бъдат въвлечени в идеологическите битки на правителството. Освен това поддръжниците на Брекзита постоянно подчертаваха големите глобални предимства от излизането от ЕС. Те явно все още не са проумели до каква степен е обвързана британската икономика с континентална Европа. А от друга страна явно надценяват и собствената си мощ. Поддръжниците на Брекзита постоянно твърдят, че ЕС щял да им предложи всичките предимства на митническия съюз и вътрешния европейски пазар безплатно, защото зависел в голяма степен от британския пазар.\n\n\n\n\n\r\nВ действителност е точно обратното. Статистиките са безпощадни. 44 процента от британския износ отиват в ЕС. Други 14 процента - в трети страни, които са свързани с Европа по силата на търговски договори. След Брекзита Великобритания ще загуби тези предимства и ще трябва да сключва нови споразумения. Обратно, само 8 процента от износа на страните-членки на ЕС са предназначени за Великобритания. Освен това европейците демонстрират пълна сплотеност в преговорите и отклоняват всички британски искания за извънредни \"творчески\" решения, които да са \"по мярка\" на британците.\n\r\nДнес Тереза Мей ще предложи нов начин за това как Великобритания да сключи търговски споразумения с трети страни, като едновременно с това запази и своя свободен граничен транспорт с ЕС. Предложението ѝ се базира на преработено техническо решение за бъдещите гранични контроли. Досега ЕС постоянно отхвърляше подобни идеи. В Лондон се говори, че Тереза Мей иска възможно най-мек Брекзит. Тя вече е потърсила подкрепата на холандския премиер Марк Рюте и на федералната канцлерка Ангела Меркел.\n\r\nКак обаче може да бъде договорен \"soft\" Brexit, при положение, че е предвидено излизането на Великобритания от митническия съюз и от вътрешния европейски пазар, остава загадка. ЕС предлага на Великобритания само две опции: Норвежкият модел с оставане във вътрешния европейски пазар, който според британското правителство ще бъде най-безболезнен за британската икономика. Или сключване на споразумение за свободна търговия по примера на споразумението между ЕС и Канада. Ако се стигне до второто решение, това ще бъде сигнал за част от британската индустрия, че трябва да се изнася от Острова.\r\n\r\n \r\n", "date": "2018.07.07", "title": "Последиците от Brexit: Ягуар, БМВ, Еърбъс аут от Великобритания?!"}
{"url": "https://www.dnes.bg/obshtestvo/2018/07/07/vtori-dubyl-zabraveni-ot-api-sela-pak-zapylvat-dupki.381546", "text": "За втори път хората от оряховските села Горни и Долни Вадин запълват дупки със собствен труд и средства, съобщава БНР.\n\r\nПървият път те ремонтираха важна за района пътна отсечка от републиканската мрежа. АПИ започна цялостен ремонт на маршрута, но местните ще изкърпват пътната настилка в двете села.\r\nТежкото състояние на второкласния път е от съществено значение за живота в двете оряховски села, което провокира жителите им сами да се справят с проблема. \"Излязохме за първи път през юни и закърпихме около километър дупки по отсечката Кръсточка - Вадините към границата с Крушовене. \r\nАкцията по събиране на средства продължи, тъй като имаше още желаещи да даряват\", обясни Анелия Спасова. По думите й са събрани 5 500 лв, 300 чувала студен асфалт на стойност повече от 4000 лв и тон трошен камък.\r\r\n                    \r\n                    Междувременно от АПИ започнаха чакания от десетилетия ремонт на пътя на стойност 30 000 лв. Това не отказа хората да продължат с ремонти на общинската пътна инфраструктура. \"Така че асфалтът и средствата, които са вложени за материалите ще ги изразходим за запълване на дупките в двете села\", обяснява още Спасова.", "date": "2018.07.07", "title": "Втори дубъл: Забравени от АПИ села пак запълват дупки"}
{"url": "https://www.dnes.bg/notifikacii/2018/07/07/vzriviha-bankomat-v-plovdiv.381550", "text": "Пореден взривен банкомат в страната, този път в Пловдив разследва полицията, съобщава bTV.Устройството е разбито тази нощ и се намира до пазара в \"Тракия\", до хлебозавода.\r\nВ момента се преглеждат охранителните камери и се установява каква е липсващата сума.", "date": "2018.07.07", "title": "Взривиха банкомат в Пловдив"}
{"url": "https://www.dnes.bg/notifikacii/2018/07/07/trenioryt-na-blokiranite-deca-v-tailand-pomoli-za-proshka.381543", "text": "Футболният треньор, който придружава 12-те деца, блокирани в наводнена пещера в Тайланд, предаде чрез водолази писмо с молба за прошка до родителите на момчетата, предаде Франс прес.\r\n\"Благодаря за цялата духовна подкрепа, моля за прошка всички родители\", пише 25-годишният треньор Еккапол Чантавон в писмото, което публикуваха днес спасителите, цитирано от БТА.\r\nОт откриването на децата и треньора им в понеделник вечерта са публикувани само два видеоклипа с тях, а опит за инсталиране на телефонен кабел за връзка с тях бе неуспешен.\n\n\n\n\r\nДнес обаче спасителите публикуваха писма на децата до семействата им, които са първите публични доказателства за живот от вторник.\r\"Не се тревожете, тате и мамо, станаха две седмици откакто заминах, но ще се върна да ви помагам в магазина\", пише Бев, чиито родители имат малка бакалия.\r\nВчера бивш водолаз от тайландските ВМС загина при операция за доставка на храна на децата. Смъртта му повдига въпроса доколко е възможно безопасно изкарване на децата и треньора им от наводнената пещера, където те са блокирани от 14 дни.\r\nСнощи ръководителят на кризисния щаб Наронгсак Осоттанаком, който е и губернатор на провинция Чианг Рай, заяви, че евакуирането им с водолазни апарати не е подходящо.\r\nМного от децата, които са на възраст от 11 до 16 години, не знаят да плуват и никое не се е занимавало с водолазно гмуркане, което допълнително усложнява спасителната операция.\r\nВ момента са нужни 11 часа на опитен водолаз да направи отиване и връщане до мястото, където са децата и треньорът им - шест часа на отиване и пет на връщане с помощта на течението. Маршрутът е дълъг няколко километра с трудни преходи под вода.", "date": "2018.07.07", "title": "Треньорът на блокираните деца в Тайланд помоли за прошка"}
{"url": "https://www.dnes.bg/sofia/2018/07/07/v-socialnite-mreji-boiko-borisov-do-ana-byrnabich.381551", "text": "\n Преди началото на срещата на върха \"16+1\" премиерът Бойко Борисов разговаря с премиера на Сърбия Ана Бърнабич. Новината съобщи лично Борисов на страницата си във Facebook като публикува и няколко снимки в социалната мрежа.\r\nБърнабич е у нас за двудневно посещение по повод  седмата среща на върха на Китай със страните от Централна и Източна Европа. Седмата среща на върха \"16+1\" започва в НДК.\r\nВъв форума ще участват лидерите на 16-те страни от Централна и Източна Европа /ЦИЕ/ - България, Албания, Босна и Херцеговина, Естония, Латвия, Литва, Полша, Република Македония, Румъния, Словакия, Словения, Сърбия, Унгария, Хърватия, Черна гора, Чехия, и на Китай.\r\r\n                    \r\n                    Премиерът Бойко Борисов и председателят на Държавния съвет на Китай Ли Къцян ще открият бизнес форум, в който ще участват министърът на икономиката Емил Караниколов и министърът на търговията на Китай Чжон Шан, както и около 1000 бизнесмени от големи компании от страните от ЦИЕ и Китай.\r\nБойко Борисов и Ли Къцян ще открият и пленарната среща на ръководителите на правителствата в рамките на инициативата \"16+1\", която ще бъде посветена на темата: \"Задълбочаване на отвореното и прагматично сътрудничество за приобщаващ просперитет\". По време на форума ще бъде открита и изложба на постиженията в сътрудничеството на местно ниво между страните от ЦИЕ и Китай, пише БТА.\r\nФорматът 16+1 е инициатива на Китай, насочена към засилване и разширяване на сътрудничеството с шестнайсетте държави в инвестициите, транспорта, финансите, науката, образованието, културата и други. В тазгодишната рамка България и Китай определиха четири потенциални приоритетни области за икономическо сътрудничество: високите технологии, инвестициите, индустриалното партньорство, съвместните предприятия; инфраструктурата; селското стопанство; туризмът.", "date": "2018.07.07", "title": "В социалните мрежи: Бойко Борисов до Ана Бърнабич"}
{"url": "https://www.dnes.bg/eu/2018/07/07/velikobritaniia-skloni-predlaga-svobodna-tyrgoviia-s-es.381544", "text": "Британският премиер Тереза Мей обяви, че правителството е постигнало обща позиция за създаване на зона за свободна търговия между Великобритания и ЕС след Brexit-а, предадоха Ройтерс и ТАСС.\n\n\n\n\r\n\"Кабинетът договори общата ни позиция за бъдещето на преговорите ни с ЕС. Предложението ни е за създаване на зона за свободна търговия между Великобритания и ЕС с набор от общи правила за промишлените стоки и селскостопанската продукция\", се казва в изявление на Мей след заседание на кабинета в Чекърс, извънградската резиденция на британските премиери на 70 км северозападно от Лондон.\r\n\"Договорихме се и за нов митнически модел, който ни дава свободата да сключваме нови търговски споразумения със страни от цял свят\", заяви Мей.\r\r\n                    \r\n                    Според в. \"Таймс\", който не цитира източници, Мей е обещала на съюзниците си в кабинета, че ще уволни външния министър Борис Джонсън, ако той се опита да подкопае преговорната позиция на правителството с ЕС, отбелязва Ройтерс.\r\nНякои британски вестници писаха, че Джонсън, който бе сред водачите на лагера за напускане на ЕС на референдума за Brexit-а от 2016 г., вчера преди заседанието на кабинета се е срещнал с най-малко петима други министри, с които е обсъдил как да реагират на плана на Мей, отбелязва ДПА.\r\nВ изявлението на правителството се посочва, че Великобритания ще продължи и подготовката за сценарий за Брекзит без постигнато споразумение с ЕС за бъдещо сътрудничество.\r\nТереза Мей заяви също, че следващата седмица британското правителство ще публикува Бяла книга, в която ще бъде подробно описано как Лондон възнамерява \"да си върне контрола над своите пари, своите закони и своите граници\", отбелязва БТА.\r\nПреговарящият на ЕС за Brexit-а Мишел Барние написа в Туитър, че с нетърпение очаква публикуването на Бялата книга и че ще направи оценка на предложенията на британското правителство, за да прецени дали те са осъществими и реалистични.", "date": "2018.07.07", "title": " Великобритания склони: предлага свободна търговия с ЕС"}
{"url": "https://www.dnes.bg/sofia/2018/07/07/ot-dnes-bezplatni-avtobusi-ni-vodiat-do-vitosha.381548", "text": "Безплатните автобуси до Витоша тръгват от днес. Един пътнически и два велоавтобуса ще возят любителите на планината по време на летния сезон - до 24-ти септември, съобщава Нова тв\r\n\"Зелена линия Витоша\" ще тръгва сутрин в 8 и 9 часа от националния стадион \"Васил Левски\" и ще се връща обратно в 17 и 18 часа.  \r\nВелоавтобусите ще се движат само нагоре, обратно разписание към София няма да има. Едната линия, която е само за велосипедисти,  ще тръгва към хижа \"Алеко\" в 8.20 и в 10.30 от спирка \"Зоопарка\". Тя е подходяща за по-екстремните колоездачи.  \r\nВтората велолиния ще стига до Железница. Нейният маршрут ще минава през по-полегатата част от планината. Тази линия е по-подходяща за семействата с малки деца, които обичат да карат колелета на Витоша, казват от Столичната община. Идеята \"Зелена линия Витоша\" се осъществява за осма поредна година.", "date": "2018.07.07", "title": "От днес: Безплатни автобуси ни водят до Витоша"}
{"url": "https://www.dnes.bg/politika/2018/07/07/po-niski-mita-za-evropa-ot-sofiia-obeshta-li-kycian.381558", "text": "Пазарът на Китай ще продължи да се отваря за Европа, а правителството ще намалява митата за внос на европейски стоки, обеща китайският премиер Ли Къцян при откриването на бизнесфорума от инициативата 16+1 в зала 1 на НДК.\r\n\n\n\r\n\n\r\nДен по-рано, отново от София той потърси съюз с ЕС в започнатата от американския президент Доналд Тръмп търговска война срещу Европа и Китай. САЩ увеличиха драстично митата си, пише \"Монитор\".\n\r\n\"Насочени сме към отваряне на пазара на Китай, защото това е важно както за Европа, така и за Китай. Ще се придържаме към бизнес правилата и ще намаляваме митата за внос, за да се възползваме заедно от възможностите за растеж\", заяви на откриването на форума Ли Къцян.\r\n                    \r\n                    \r\nКитай проявява интерес към всякакви качествени европейски стоки, но премиерът подчерта важността на земеделската продукция от Европа.\n\r\nДумите му чуха премиерите на 16 държави от Централна и Източна Европа, както и представители на ЕС, които са поканени да участват във форума от домакина Бойко Борисов.\n\r\nПлатформата 16+1 е отворена и за другите институции на Европейския съюз. Това заяви председателят на Държавния съвет на Китай Ли Къцян в словото си при откриване на на Седмата среща на високо ниво в София.  Китайският премиер обаче припомни, че бизнесфорума е по-стар от този на лидерите с една година.  Той подчерта, че отношенията на Китай с държавите от Централна и Източна Европа са постигнали успех и напредък, дори на фона на глобалната финансова и икономическа криза и по време на глобалното възстановяване.\n\r\n \"Постигна се бързо развитие на отношенията сравнено с някои други страни. Търговията в първите 5 месеца на тази година се е увеличила с 24,5% между Централна и Източна Европа и Китай\", подчерта Къцян.  Това е вдъхновяващо, реагира той, но има пространство и възможности за развитие. Китайският премиер изтъкна и ръстът на туризма в страните от Централна и Източна Европа с десетки проценти заради китайските туристи.\n\r\nКитайският премиер заяви, че Европа е важна в глобален мащаб за мира и развитието. Ако Европа бъде отслабена, това ще бъде лошо и за Китай, заяви Ли Къцян. \n\r\nПо-рано българският премиер откри срещата с думите: Със съвместни проекти от няколко държави можем по-лесно да намерим финансиране заедно с помощта на Китай.\n\r\nНа форума участват 1500 компании от Китай и страните от Централна и Източна Европа.\r\n ", "date": "2018.07.07", "title": "По-ниски мита за Европа от София обеща Ли Къцян"}
{"url": "https://www.dnes.bg/notifikacii/2018/07/07/jertvite-sled-poroite-v-iaponiia-sa-pone-27.381554", "text": "Най-малко 47 души са в неизвестност, а пет са в критично състояние заради проливните дъждове, взели вече 27 жертви в западната и централната част на Япония, съобщи Ройтерс, позовавайки се на японската телевизия Ен Ейч Кей. Повече от 1,6 милиона души са евакуирани от домовете си.\n\r\nЯпонската агенция по метеорология издаде предупреждение за опасно време за четири префектури в западната част на главния японски остров Хоншу, където има риск от свлачища, повишаване на нивата на реките и силни ветрове. Причината са \"исторически\" силните валежи, както отбелязват японските медии. В Мотояма, градче на остров Шикоку на около 600 километра от Токио, от петък до събота сутринта са паднали 583 милиметра дъжд.\rСред загиналите е мъж, паднал от мост в река, възрастен човек, отнесен в канал, докато почиствал отломки.\r\nОколо 48 000 полицаи, пожарникари и войници се отзовават на сигналите с молба за помощ, пише БТА.\r\nПороите се отразиха и на производствения ритъм. Някои автомобилопроизводители, сред които Мицубиши и Мазда, спряха за известно време работа в някои свои заводи, защото валежите и наводненията прекъснаха веригите за доставки и изложиха на риск безопасността на работниците, съобщи агенция Киодо. \r\n ", "date": "2018.07.07", "title": "Жертвите след пороите в Япония са поне 27"}
{"url": "https://www.dnes.bg/notifikacii/2018/07/07/shumyt-ot-vzriveniia-bankomat-v-plovdiv-sybudil-polovinata-kvartal.381560", "text": "Около 4.30 сутринта се е чул взрива в пловдивския квартал \"Тракия\", при който бяха откраднати пари от банкомат. Шумът е стреснал половината жители на квартала, съобщава .\n\r\nСигнал за инцидента е получен на тел. 112 10 минути по-късно. Все още униформени оглеждат района на престъплението и проверяват липсващата сума. От взрива е пострада входът на сградата, а банкоматът е на парчета.\r\nПредставител на охранителната фирма уверява, че са били на мястото две минути след получения сигнал. Жител на квартала е видял черна кола да потегля непосредствено след взрива със силна скорост.\r\n ", "date": "2018.07.07", "title": "Шумът от взривения банкомат в Пловдив събудил половината квартал"}
{"url": "https://www.dnes.bg/akoshtete-vqrvaite/2018/07/07/20-znaka-che-ste-liubovna-dvoika-za-primer.381494", "text": "Партньорите в една двойка са като части за пъзел. Непрекъснато търсят точното парче, а когато разминаванията между тях са повече от съвпаденията, връзката се разпада. Но има двойки, в които почти всички части са си намерили половинката. Дали вашата двойка може да се нарече идеална? Вижте 20 признака.\r\n1. Вашите характери се допълват, а когато сте заедно, вие извличате най-доброто един от друг.\r\n2. Оценявате и наистина се интересувате от нещата, към които и двамата сте страстни.\r\n3. Когато спорите не се наранявате един друг.\r\n4. Можете да си говорите с часове, без да се отегчавате.\r\n5. Имате подобни ценности и вярвания, които и двамата следвате.\r\n6. Наслаждавате се на едни и същи неща, като постоянно търсите начини да разнообразявате вашите хобита, занимания.\r\r\n                    \r\n                    7. За всеки един от вас е важно да вижда другия усмихнат.\r\n8. Не можете да се сърдите дълго време един на друг.\r\n", "date": "2018.07.07", "title": "20 знака, че сте любовна двойка за пример"}
{"url": "https://www.dnes.bg/eu/2018/07/07/petima-postradaha-pri-puskaneto-na-bikove-v-pamplona.381561", "text": "Един човек е с прободна рана и още четирима с охлузвания след първото пускане на биковете на фестивала на Сан Фермин в Памплона, съобщиха световните информационни агенции.\r\nДъжд намокри тесните калдъръмени улици точно преди да бъдат пуснати биковете и те бяха по-хлъзгави от обичайно. Тичането пред тях, наричано \"енсиеро\", продължи по-малко от две минути и половина.\r\nЖивотните, докарани днес за коридата, са с тегло от 550 кг до 630 кг. Следобед срещу биковете ще се изправят тореадори, предава БТА.\r\nФестивалът на Сан Фермин ще продължи до 14 юли. Освен с тичане пред биковете, той се слави с денонощни пиршества. По улиците преминават религиозни процесии и дефилета с гигантски кукли. След коридите има балове и концерти. По време на фестивала градът с 250 000 жители набъбва до 1,5 милиона души с туристите.\r\nСан Фермин е светецът-патрон на Навара. Фестивалът датира от края на 16-и век, макар корените му да са още по-стари, от времето, когато Испания приема християнството. Пускането на биковете става световноизвестно, когато Хемингуей го описва в романа си \"Фиеста\", публикуван през 1926 г. ", "date": "2018.07.07", "title": "Петима пострадаха при пускането на бикове в Памплона"}
{"url": "https://www.dnes.bg/stranata/2018/07/07/2080-g-bylgarite-pod-5-miliona-ot-tiah-30-shte-sa-v-stolicata.381532", "text": "Мрачната прогноза за нацията на България е по-страховита и от тази, която даде председателят на НСИ Сергей Цветков, според която българите ще са под 7 милиона още в края на тази година.\r\nСпоред данни на НСИ, през 2080 г. българското население ще бъде под 5 милиона и по-точно - 4 872 317 души. \r\nПрез 2075 г. населението вече ще е паднало до 4.9 млн. души, а през 2080 г. ще е 4.8 млн, показва нова актуализирана справка. Това е горе-долу 100 години след като през 1970 г. за първи път в историята населението на страната достигна 8 млн. човека.\r\nПадането под границата от 6 млн. души се очаква да настъпи между 2040 и 2045 г., пише . Всички тези цифри са от т.нар. реалистичен сценарий, по който ще се развива демографски нацията. Има още два сценария: песимистичен и оптимистичен. Но и при отпимистичния ще стават малко по-бавно във времето.\r\r\n                    \r\n                    Според този вариант населението ще падне под 6 млн. души между 2050 и 2055 г, а през 2080 г. все още ще бъдем над 5 млн. човека - 5 205 354.\n\n\n\n\r\nПри песимистичния в края на прогнозния период българите ще са едва 4 692 336. Другата промяна при актуализацията засяга това какъв процент от населението след време ще живее в столицата. Според досегашната прогноза още през 2040 г. една четвърт от населението ще живее в София. Новата гласи, че струпването ще става малко по-плавно във времето и това ще се случи след 2055 г., а тогава това ще е близо 30% от населението.\r\nПрегледът на населението по области показва, че навсякъде през 2080 г. населението ще е по-малко от сегашното. Някъде намалението е с 30 до 50%, но на други места намалява още повече. Единственото изключение е София. Има и области като например Сливен, които почти не са засегнати от обезлюдяване. Според прогнозата през 2020 г. в областта ще живеят 186 359 човека, докато през 2080 г. местното население ще е 165 671 души. Така за период от около 60 години то ще намалее само с 20 хиляди души. Във\r\nВидинска област за същия период населението пък ще се стопи с около две трети и от 82 хиляди души сега на 2 хиляди през 2080 г.\r\nКаква ще е етническата картина в България през този период и какъв ще е майчиният език на живеещите в страната не може да се прогнозира, обясняват от НСИ. Това е така, защото демографските прогнози се правят като данните от последното за момента преброяване на населението се опресняват всяка година с базата данни ЕСГРАОН, а тя не събира такива данни и не може да се види каква е детската или общата смъртност и каква е раждаемостта по етнически групи. Данните за етническа принадлежност се събират, и то на доброволен принцип само при официалното преброяване, като последното е от 2011 г.\r\nСъщо така НСИ се готви да даде старт на подготовката за следващото преброяване на населението, което ще се проведе през 2021 г. Държавата още не е предвидила бюджет за него.\r\n ", "date": "2018.07.07", "title": "2080 г: Българите под 5 милиона. От тях 30% ще са в столицата"}
{"url": "https://www.dnes.bg/obshtestvo/2018/07/07/glas-ot-minaloto-razkriva-tainite-okolo-panagiurskoto-sykrovishte.381204", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Годината е 1949 г., когато тримата братя Дейкови копаели глина за тухли и откриват... Панагюрското съкровище. В предаването \"Фамилно\" гостува Павел Цветанков - един от наследниците на братята, който разказва своята история покрай придобиването на съкровището от държавата. \n\r\nСпоред него, държавата го е иззела незаконно. Като доказателство за това той посочва факта, че по време на представяния на езкпозицията в чужбина, навремето Людмила Живкова разказвала, че съкровището е открито от археолози, като това изопачавало истината.\n\r\nПавел Цветанков допълва, че незаконно се правят копия и реплики на съдовете, като тези, дарени преди години на Дилма Русев. Министерството на културата не е давало на никоя фирма разрешение за такива дейности, категоричен е потомъкът на братя Дейкови. \r\n                    \r\n                    \r\nТой изтъква и странния факт, че по време на различни претегляния съдовете тежат различно. От години Павел Цветанков кореспондира с различни институции по темата за съкровището. \n\r\nАвтентичен запис на Павел Дейков с неговия разказ как е намерено златото можете да чуете тази събота от 10:30 ч. в предаването \"Фамилно\" по .", "date": "2018.07.07", "title": "Глас от миналото разкрива тайните около Панагюрското съкровище"}
{"url": "https://www.dnes.bg/stranata/2018/07/07/zaradi-letniia-trafik-spirat-remontite-po-am-trakiia.381531", "text": "Спират ремонтите по  магистрала \"Тракия\" през летните месеци. Причината - интензивният трафик към морето и обратно, съобщава \"Монитор\".\r\nВ момента повече от 500 километра от републиканската пътна мрежа в момента са в ремонт.\r\nРемонтни дейности ще има по автомагистрала \"Хемус\". Затова от АПИ призовават шофьорите да карат с повишено внимание.\r\nВ най-натоварените дни тировете и тежкотоварните камиони ще бъдат спирани от движение през деня, също и ако температурите скочат над 30 градуса.\r\nОт МВР предупреждават, че по пътищата и особено по магистралите ще има засилено полицейско присъствие.", "date": "2018.07.07", "title": "Заради летния трафик: Спират ремонтите по АМ \"Тракия\""}
{"url": "https://www.dnes.bg/snimka-na-denia/2018/07/07/predstoiat-dyjdovni-pochivni-dni-na-mesta-s-gradushki.381534", "text": "На 7 юли още преди обяд над Западна България, а след обяд и над Централна ще се развива мощна купесто-дъждовна облачност. На много места ще паднат краткотрайни валежи, придружени с гръмотевични бури и усилвания на вятъра. Има условия за градушки.\r\nВ Рило-Родопската област и на места в Предбалкана явленията ще са интензивни, валежите - значителни. Над източните райони ще бъде предимно слънчево. Максимални температури между 27 и 32 градуса, в западните райони - малко по-ниски.\r\nНад Черноморието ще бъде предимно слънчево. Ще духа слаб северен вятър. Максимални температури на въздуха: 27-28 градуса. Температурата на морската вода е 24 -25 градуса. Вълнението на морето ще бъде 1-2 бала.\rНад планините ще се развива мощна купесто-дъждовна облачност. На много места ще има краткотрайни, временно интензивни валежи, придружени с гръмотевични бури и усилвания на вятъра. Максимална температура на височина 1200 метра около 20 градуса, на 2000 метра - около 13 градуса.\r\nВ неделя над много райони ще се развива купеста и купесто-дъждовна облачност, предупреждава БТА. Ще има краткотрайни валежи и гръмотевични бури, възможни са и градушки. Най-голяма е вероятността за интензивни и значителни по количество валежи в Северна България и Родопите.\r\nСъс север-северозападен вятър захлаждането ще продължи. В понеделник по-съществени ще са валежите в Централна Северна и в Североизточна България; валежи и гръмотевици ще има и по Черноморието. Хладно за юли време с максимални температури между 23 градуса и 28 градуса.", "date": "2018.07.07", "title": "Предстоят дъждовни почивни дни. На места с градушки"}
{"url": "https://www.dnes.bg/stranata/2018/07/07/opasnata-systavka-valsartan-kak-da-ia-razpoznaem.381549", "text": "\"Съставката валсартан е възможно да попадне в организма ни благодарение на голяма част от продуктите, които консумираме. Основно те са продукти, които се обработват, за да се повиши тяхната трайност като обработени меса, риби, съдържа се дори в някои сирена и алкохолни напитки.\", обясни пред Нова тв фармацевтът Стефан Минков.\r\nТой уточни, че валсартанът е разрешен за използване от Агенцията по храните, и може да се разпознае като натриев нитрит върху опаковките на продуктите\". \n\n\n\n\r\nИзказването му идва по повод блокирането на продажбата на медикаменти, които съдържат валсартан, инициирано в петък от Изпълнителната агенция по лекарствата.\r\n                    \r\n                    \r\nПартидите са блокирани заради наличие на вероятно канцерогенни примеси в активното вещество. Тази съставка се съдържа в лекарства за високо кръвно, сърдечна недостатъчност и терапия след инфаркт. Ограничението важи за целия Европейски съюз.\n\r\n\"Има поне три компании, които произвеждат продукти с абсолютно същия състав, и чиито продукти не са в списъка с блокираните продукти на Изпълнителната агенция по лекарствата\", каза още магистър-фармацевтът Стефан Минков. Той поясни, че смяната на лекарствата няма да оскъпи терапията на хората, които използват блокираните лекарства.\n\r\n\"Добре е да се знае, че в съобщението, което посочва Изпълнителната агенция по лекарствата, се казва, че тази допълнителна съставка валсартан има потенциално канцерогенен ефект\", обясни още магистър-фармацевтът Стефан Минков.\n\r\nПо думите му тези заключения се извеждат на база лабораторни изследвания с гризачи.", "date": "2018.07.07", "title": "Опасната съставка валсартан: Как да я разпознаем?"}
{"url": "https://www.dnes.bg/politika/2018/07/07/cvetanov-mejdu-men-i-borisov-niama-naprejenie.381552", "text": "Напрежение между Цветан Цветанов и премиера Бойко Борисов няма. Това заяви лидерът на парламентарната група на ГЕРБ, който обясни, че това твърдение е кризисен пиар на БСП.\r\n\"Като доказателство за това, че няма никакви проблеми, сутринта в 7.15 ч. заедно с премиера обсъждахме това, което се случва в момента и което предстои да се случи, и в 8.30 ч. му беше първата среща с премиера на Сърбия\", посочи Цветанов пред bTV.\n\n\n\n\r\n\"БСП трябва да бъдат спокойни, тандемът Борисов, Цветанов и ГЕРБ са най-голямата парламентарна група, най-голямата партия, и ще продължат да бъдат такива, защото винаги работим, за да защитим обществения национален интерес\", подчерта лидерът на ПГ на ГЕРБ.\r\n                    \r\n                    \r\n\"БСП вече не е тази партия, която беше преди година или две. В момента има негодувание в парламентарната група, има блокиране на всяко едно различно мнение. Жельо бойчев напуска, за да прави бизнес, което означава, че средата в България е добра, което противоречи на казаното от Корнелия Нинова и нейния екип, че средата у нас не е добра за бизнес\", коментира Цветанов. \n\r\nНяма непреодолими различия с Обединените патриоти, изтъкна Цветанов и допълни, че отношенията им са работни. Предпоследно: ГЕРБ няма да оттегли законопроекта за акциза за бездимните цигари (ОБЗОР)\n\r\nТой отбеляза, че в момента в цяла Европа има различни напрежения във всяко едно правителство, като даде за пример Германия. \"ХДС и ХСС, които традиционно винаги са били като един здрав юмрук, имаха ключови различия, които обаче успяха да изгладят\", заяви той.\n\r\n\"Всичко добро, което се случва, е успех на всички. Когато възникне някъде проблем или напрежение  проблем, веднага лошият е ГЕРБ. Защото като ПГ ГЕРБ е 95 депутати и всяко ключово решение, което се взема в парламента, няма как да мине без гласовете на ГЕРБ\", каза още Цветанов.\n\r\nНа въпрос дали са внесли лобистки законови поправки за бездимните цигари, Цветанов заяви: \"Лобистки ли са тези поправки, когато всъщност искаш да повишиш един акциз, да намалиш печалбата на една частна компания, но да влязат повече приходи в държавата? Ако говорим за лобизъм за републиканския бюджет, да, действително ние лобираме да има повече приходи в бюджета\".\n\r\n\"В Австрия например акцизът е 70%. 100% действително е несериозно, нереалистично и смятам, че беше прекалено силно като действие и стъпка\", призна той.", "date": "2018.07.07", "title": "Цветанов: Между мен и Борисов няма напрежение!"}
{"url": "https://www.dnes.bg/snimka-na-denia/2018/07/07/losho-vreme-i-sledvashtata-sedmica-utre-pak-valeji.381562", "text": "През следващото денонощие над по-голямата част от страната облачността ще е значителна, предимно купеста и купесто-дъждовна. В много райони ще има краткотрайни валежи и гръмотевични бури, през деня са възможни и градушки. На повече места и по-интензивни ще са явленията в Северна България и Родопите. Ще се появи слаб до умерен северозападен вятър и с него ще прониква по-хладен въздух. Максималните температури в повечето места ще са между 22 и 27 градуса, в крайните югозападни и югоизточни райони, където ще има повече слънчеви часове - до около 30 градуса.\r\nАтмосферното налягане е по-ниско от средното за месеца и още малко ще се понижи, пише БТА. Над Черноморието облачността ще е променлива, с повече слънчеви часове преди обяд. След обяд на отделни места, главно по северното крайбрежие, ще превали и прегърми. Максималните температури на въздуха ще са 25-28 градуса. Температурата на морската вода е 24-25 градуса. Вълнението на морето ще е 2 бала.\rВ планините времето ще е облачно и дъждовно. Ще се развиват гръмотевични бури. Ще е по-хладно с максимална температура на височина 1200 метра - около 17 градуса, на 2000 метра - около 10 градуса.\r\nВ понеделник и вторник валежите ще продължат. Първия ден ще са из цялата страна, в много райони все още ще са интензивни. Втория ден в Южна България, с изключение на Рило-Родопската област, ще намалеят, в Северна отново ще са на много места. Ще бъде сравнително хладно, с преобладаващи максимални температури между 22 и 27 градуса.", "date": "2018.07.07", "title": "Лошо време и следващата седмица. Утре пак валежи"}
{"url": "https://www.dnes.bg/mish-mash/2018/07/07/ot-mumiia-do-krasavica-transformacii-s-grim.381487", "text": "\"Заваля дъжд и почна да гърми. Тя каза, че се страхува. Притиснах я към себе си и я прегърнах. Като ме пусна осъзнах, че съм й изтрил веждите\". Това се случва понякога с тежкия грим, до който прибягват много дами. \r\n \r\nСлед като социалните мрежи се напълниха с най-различни клипчета, в които момичета слагат по няколко пласта фон дьo тен, сенки и още куп други мазила, а отстрани мъж ги наблюдава многозначително, дойде ред на други. В тях азиатки показват как подходящият грим може да превърне най-грозната жена в неземна красавица.\r\n \r\nЗа тези жени гримирането не е просто поставяне на пудра и червило, а нещо много повече. Ако ги видят без грим рано сутрин, някои мъже могат да се изплашат. Те са със светла и посивяла кожа, с торбички под очите, с много тънки или липсващи вежди, без никаква руменина по бузите... Но когато използват няколко трика и си сложат бижута, определено хващат окото. \r\n \r\nПоставяне на лепенки, които да намалят обема на скулите, специални пластики за по-чипи и малки носове, изкуствени мигли, лещи за очи, са нещата, до които прибягват азиатките, за да изглеждат като фотомодели. Най-интересното е, че те се показват на камерата с грим, след което го премахват и разликата е огромна.\r\n \r\nАко си търсите гадже в интернет, не вярвайте на 100% на снимките, които ще видите в някои профили във Фейсбук и Instagram. Вече има различни козметични средства и онлайн редактори, които могат да направят чудеса. \r\n \r\n", "date": "2018.07.07", "title": "От мумия до красавица - трансформации с грим"}
{"url": "https://www.dnes.bg/obshtestvo/2018/07/07/manolova-garant-reforma-pri-pravata-za-horata-s-uvrejdaniia.381563", "text": "Омбудсманът се ангажира да гарантира цялостна реформа в защита на правата на хората с увреждания. Затова ще подкрепи три законопроекта за хората с увреждания, съобщи в Перник заместник-омбудсманът Диана Ковачева, цитирана от БТА.\n\n\n\r\nОказало се, че написаният от институцията на омбудсмана законопроект за личната помощ е свързан с още два, които в момента се изработват в Министерството на труда и социалната политика - Законът за хората с увреждания и Законът за социалните услуги. Решението е взето след поредица срещи на омбудсмана с организации на хората с увреждания.\r\nИдеята е трите законопроекта да бъдат внесени заедно в Народното събрание - на 1 октомври и да бъдат гледани като пакет. Така реформата, свързана с правата на хората с увреждания, ще бъде цялостна, а не на парче, заяви Ковачева. По думите й Законът за личната помощ решава само един, макар и много ключов въпрос, свързан с възможността на хората с увреждания да излязат навън, да имат достъп до живота.\r\r\n                    \r\n                    Продължаваме да смятаме, че законопроектът за личната помощ е ключът към упражняването на всички права, посочи Ковачева. Тя уточни, че основната идея на реформата е привеждане на нашето законодателство в съответствие с Конвенцията за хората с увреждания, ратифицирана от България през 2012г. В основата на цялостната реформа е индивидуалният подход. Сега се дават пари \"на калпак\", без да се отчитат специфичните нужди, подчерта Ковачева.\r\nДиана Ковачева присъства на откриването на 12-тия Републикански фестивал на хората с увреждания, който се провежда в пернишкия квартал \"Църква\".", "date": "2018.07.07", "title": "Манолова гарант: Реформа при правата за хората с увреждания!"}
{"url": "https://www.dnes.bg/eu/2018/07/07/za-otrovenite-s-novichok-tyrsi-se-iztochnika-na-zaraziavane.381545", "text": "Британската полиция заяви, че разследването на отравянето в югозападния град Еймсбъри, където бяха открити двама души, отровени с нервнопаралитичното вещество \"Новичок\", ще продължи с месеци, предаде Ройтерс.\n\n\n\n\r\n\"Поради уникалните предизвикателства в тази операция се очаква полицейската дейност да продължи седмици и месеци. Разследването ще се съсредоточи върху възможно най-бързото идентифициране на източника на заразяването\", се казва в изявление на полицията, пише БТА.\r\nПолицията смята, че двата нови случаи на отравяне може да се дължат на контакт със замърсено шишенце или друг предмет, изхвърлен на обществено място след отравянето на бившия руски агент Скрипал и дъщеря му в Солсбъри през март.", "date": "2018.07.07", "title": "За отровените с \"Новичок\"  - търси се източника на заразяване"}
{"url": "https://www.dnes.bg/zvezdi/2018/07/07/zvezdna-svatba-ashli-griin-se-omyji.381564", "text": "Актрисата Ашли Грийн се омъжи за годеника си Пол Коури близо до Сан Хосе, Калифорния, съобщи Контактмюзик.\r\nМладоженците са поканили 120 гости на сватбата си, сред които много знаменитости, включително и колегата на Ашли от \"Здрач\" Робърт Патинсън. В списъка на гостите са били също Зак Ефрон, Лиъм Хемсуърт, Британи Сноу, Ашли Симпсън и Евън Рос, пише БТА.\r\nАшли Грийн и Пол Коури бяха сгодени година и половина. През май актрисата, която е на 31 години, каза, че се наслаждава на дългия годеж и не бърза със сватбата.\r\nПол Куори е австралийски баскитарист и телевизионен водещ. Официална снимка на младоженците в сватбено облекло публикува сп. \"Брайд\"", "date": "2018.07.07", "title": "Звездна сватба: Ашли Грийн се омъжи"}
{"url": "https://www.dnes.bg/akoshtete-vqrvaite/2018/07/07/koi-predmeti-da-ne-slagate-v-kufara-kogato-pytuvate.381496", "text": "Когато пътуваме на почивка или по работа сме склонни да изпадаме в паника, че ще забравим нещо, което ни трябва. Затова често прекаляваме с взимането на излишен багаж, който в крайна сметка изобщо не ни трябва, а само заема място в куфара.\r\nКниги с твърди корици\r\nОсвен че са тежки, те са и неудобни за опаковане в куфара. Твърдите корици могат да наранят останалите дрехи и предмети в куфара ви, а и добавят тежест към багажа ви, заради която може да се наложи да доплащате на летището.\r\nЛичният ви сешоар\r\nВ повечето хотели има сешоари и вероятно няма да е необходимо да ползвате вашия, колкото и да ви е любим. Той няма да ви трябва и ако отивате на лятна почивка. В топлите месеци косата съхне за минути.\r\r\n                    \r\n                    Неща „за всеки случай“ \r\nЕ, в повечето случаи тези неща не ви трябват и само ги разнасяте с вас насам-натам. Фенерчета, хапчета, които не пиете всеки ден и които не спадат в графа „за спешни случаи“, препълнени аптечки за първа помощ, специални портфейли за пътуване са все излишни предмети, които товарят багажа ви, а и могат да се закупят на място в повечето случаи, освен ако не отивате на абсолютно диво и откъснато от цивилизацията място.\r\n", "date": "2018.07.07", "title": "Кои предмети да не слагате в куфара, когато пътувате? "}
{"url": "https://www.dnes.bg/kino/2018/07/07/otide-si-stiv-ditko-edin-ot-syzdatelite-na-spaidyrmen.381565", "text": "Стив Дитко, създал образите на Спайдърмен и Доктор Стрейндж за комиксите на \"Марвел\", почина на 90-годишна възраст, съобщиха световните информационни агенции.\r\nХудожникът е намерен мъртъв на 29 юни в апартамента си в Манхатън от служител по поддръжката, уточни полицията. Преди това не бил виждан няколко дена, пише БТА.\r\nДитко и писателят Стан Лий създават Спайдърмен през 1961 г. Именно Дитко измисля характерния червено-син костюм на героя и изстрелвачката на паяжина.\r\nГероя Доктор Стрейндж Дитко създава през 1963 г. , но малко след това напуска \"Марвел\" заради конфликт с Лий, за който и двамата крият причините.\r\nДитко работи за \"Ди Си комикс\" и независими издателства. В \"Марвел\" се връща през 1979 г. и работи там на хонорар и през 90-те години на миналия век.\r\r\n                    \r\n                    Художникът предпочита да живее в уединение. Не е известно да има близки. Режисьорът на най-новата филмова адаптация за Доктор Стрейндж каза, че той нарочно е странил от светлините на прожекторите.\r\n\"Надявам се да гледа филма, защото мисля, че отдадохме почит към работата му\" - каза режисьорът Скот Дериксън пред \"Холивуд рипортър\" през октомври 2016 г.\r\n\"Бяхме под влияние на естетиката на Дитко, но никога не съм говорил с него\" - призна един от сценаристите на филма Джон Спейтс.\r\nПисателят Нийл Геймън отдаде почит на Стив Дитко в Туитър, като написа, че \"досега няма равен на него\".\r\n\"Знам, че съм различен човек, защото той съществуваше на този свят\" - написа Геймън.\r\nБританският телевизионен и радиоводещ Джонатан Мартин, който е много запален фен на комиксите, нарече Дитко в Туитър \"най-великия художник и създател на комикси, който някога е живял\".", "date": "2018.07.07", "title": "Отиде си Стив Дитко, един от създателите на Спайдърмен"}
{"url": "https://www.dnes.bg/eu/2018/07/07/v-nant-pak-bezredici-policaiat-ubiec-pod-sydeben-kontrol.381542", "text": "Полицаят, който във вторник вечерта застреля младеж при проверка на документи в западния френски град Нант, е обвинен в непредумишлено убийство и поставен под съдебен контрол, съобщи адвокатът му, цитиран от Франс прес.\r\nПолицаят \"е с повдигнато обвинение в нанасяне на телесна повреда, довела до непредумишлен смъртен изход\" заяви адвокатът Лоран-Франк Лиенар.\n\n\r\nПо-рано полицаят призна, че е стрелял по непредпазливост, а не при самозащита, припомня БТА. След смъртта на 22-годишния Абубакар Фофана избухнаха безредици в някои проблемни квартали на Нант, които се повтарят всяка нощ. Разрушени бяха редица сгради и търговски обекти и са опожарени десетки коли.\r\r\n                    \r\n                    Нови инциденти избухнаха в Нант за четвърта поредна нощ. Седем коли са били опожарени, от палеж е засегната сградата на фирма за отдаване на социални жилища под наем, а полицаи са били замеряни с коктейли \"Молотов\". Полицията е отвърнала със сълзотворни гранати.\r\nВчера трима мъже на възраст между 20 и 31 години бяха осъдени на 4 месеца затвор условно за прояви на насилие срещу силите на реда.\r\nСпоред прокурора на Нант инцидентът, довел до смъртта на Фофана, е преминал в три етапа. Първо полицейската проверка, продължила 10-15 минути, когато Фофана дава фалшива самоличност, а полицаите му казват да паркира колата си и да ги последва в полицейското управление.\r\nВторият етап настъпва, когато Фофана се опитва да избяга на заден ход, при което минава в опасна близост до полицай , до когото е имало две деца. Полицаят се е хвърлил встрани и е дръпнал със себе си момиченце, което е можело да бъде блъснато от колата. Тогава Фофана се блъска в паркирала кола. Накрая, след този сблъсък шофьорът отново се опитва да избяга на заден ход. Тогава полицаят стреля по Фофана.\r\nПолицаят съобщи, че \"всъщност се пресегнал и се опитал да хване волана, за да спре колата. Тогава, при последвалото по думите му сборичкване, бил неволно произведен изстрел и шофьорът бил смъртоносно прострелян\", заяви прокурорът на Нант.\r\nФофана бил прострелян във врата и починал по-късно в болница. Срещу Абубакар Фофана има издадена заповед за задържане за кражби като член на организирана престъпна групировка, укриване на крадени вещи и принадлежност към престъпна организация.\r\n\"Трябва да престанат безредиците, които разтърсват града от три дни, за да бъдат уважени оправданите очаквания на семейството на Фофана да се установят точните обстоятелства около смъртта му\", заяви прокурорът на Нант. Вътрешният министър Жерар Колон увери, че правителството ще направи всичко за успокояване на обстановката.", "date": "2018.07.07", "title": "В Нант пак безредици. Полицаят - убиец под съдебен контрол"}
{"url": "https://www.dnes.bg/notifikacii/2018/07/07/papata-se-pomoli-za-hristiianite-v-blizkiia-iztok.381567", "text": "Папа Франциск заяви, че \"съучастническото мълчание\" е позволило насилието да обхване Близкия изток и да прогони десетки хиляди християни от домовете им. Светият отец каза, че отправя обща молитва за мир в Близкия изток с православни патриарси и водачи на Римокатолическата църква, предаде Асошиейтед прес.\r\nФранциск беше домакин на екуменична служба, отслужена в град Бари, разположен на адриатическото крайбрежие на Италия и смятан за мост между Изтока и Запада, защото там се пазят мощите на важния за православния свят свети Николай Чудотворец, пише БТА.\n\r\nФранциск посрещна патриарсите пред базиликата \"Свети Николай\" и всички заедно слязоха в криптата й, за да се помолят пред мощите на светеца и да запалят пламъка на мира, символизиращ единството на християните.\rОт години във Ватикана изразяват безпокойство за съдбата на християните, които са прогонени от християнски общини в Близкия изток, водещи началото си от времето на Христос, отбелязва АП. Миналата седмица Франциск заклейми интензивните атаки в Южна Сирия, при които загинаха десетки хора, а десетки хиляди бяха принудени да избягат.\r\nВъв встъпителната си молитва Франциск заяви, че Близкият изток е изворът на християнството, където древните християнски обичаи и наследство са запазени и където \"е коренът на душите ни\".\r\nНо през последните години регионът бе \"покрит от тъмните облаци на войната, насилието и разрушението, случаи на окупация и различни прояви на фундаментализъм, принудителна миграция и пренебрежение\", каза той.\r\n\"Всичко това стана при съучастническото мълчание на мнозина\", заяви папата. \"Близкият изток стана земя на хора, които изоставят собствените си земи.\"\r\nПо време на службата имаше песнопение на арабски, прозвуча и католическа църковна песен. Франциск заяви, че православните и католическите водачи искат да дадат трибуна на тези, чийто глас не се чува. \"Безразличието убива и ние желаем да издигнем гласа си срещу това убийствено безразличие\", каза той. \"Защото днес Близкият изток ридае, страдащ и мълчалив, докато други газят тези земи в търсене на власт или богатства.\"\r\nСред присъстващите патриарси беше вселенският Вартоломей, както и патриарсите на древните църкви на Александрия, Антиохия и Ерусалим. Биеше на очи отсъствието на Кирил, патриарха на Руската православна църква, която беше силен поддръжник на военната интервенция на руския президент Владимир Путин в Сирия, отбелязва Асошиейтед прес. Кирил беше изпратил своя заместник, митрополит Иларион.", "date": "2018.07.07", "title": "Папата се помоли за християните в Близкия изток"}
{"url": "https://www.dnes.bg/zvezdi/2018/07/07/opra-uinfri-ukrasi-koricata-na-vogue.381504", "text": "Опра Уинфри е новата корица на британското издание на Vogue за август 2018 година.\r\n64-годишната телевизионна водеща е заснета от професионалните обективи на фотографското дуо Мерт Алас и Маркус Пигот за специална фотосесия на модната библия.\r\nКорицата представя Опра Уинфри в специално създадена рокля на Stella McCartney, а цялостната стилистика на фотосесията е дело на главния редактор на британския Vogue.\r\n \r\nТелевизионната сензация дискутира в интервюто въпроси за раса, пол и своята поява на кралската сватба. Разбира се, една от темите, които коментира, е и страстта ѝ към политиката.\r\n \r\nСред интересните акценти в интервюто е проблемът с роклята на Опра Уинфри, която тя носи на сватбата на принц Хари.\r\n \r\n„Тя изглеждаше бяла, не кремава. Написах в Google: „Може ли да носиш бяло на сватба?“, а отговорът беше „Не, не рискувай“.“ Тогава тоалетът на Stella McCartney е преработен, за да стане розов, по етикет.\r\n \r\n", "date": "2018.07.07", "title": "Опра Уинфри украси корицата на Vogue"}
