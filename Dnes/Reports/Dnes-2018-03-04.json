{"url": "https://www.dnes.bg/health/2018/03/04/melasa-zdravosloven-zamestitel-na-zaharta.369598", "text": "Меласата представлява плътна, сурова, нерафинирана сладка маса, добита от захарна тръстика или захарно цвекло. Тя се използва за направата на много видове сладкиши и десерти.Меласата обаче е не просто средство да придадете специфичен вкус на вашите печива. Тя е нещо много повече, защото носи невероятни ползи за здравето.Меласата заслужава да замени рафинираната захар във вашето меню. Вижте защо тя е полезен вариант за подслаждане на храни и напитки.Меласата в най-концентрираната си форма е много полезна в превенцията и лечението на рак. Според изследване на Journal of Caciogenesis работниците в захарните плантации боледуват по-рядко от рак, особено онези, които са яли сурова кафява захар.Антиоксидантите са от огромно значение за организма по много причини. Те неутрализират свободните радикали, предотвратявайки опасни окислителни процеси в организма. Тези съединения забавят стареенето, а заедно с него и туморните процеси, свързани с увреждания при деленето на клетките. ", "date": "2018.03.04", "title": "Меласа – здравословен заместител на захарта"}
{"url": "https://www.dnes.bg/world/2018/03/04/napadnaha-i-zaliaha-s-voda-kseniia-sobchak.369733", "text": "Кандидатката за президент на Русия Ксения Собчак беше нападната и полята с вода в Москва, предаде ТАСС.\r\n\"Току-що някой ме нападна. Блъсна ме и аз паднах, поля ме с нещо и извика: \"Това е за Жириновски\". Повикахме милиция\", написа Собчак в Туитър.\r\nНейната пресслужба уточни, че това се е случило на изхода на Петровския дворец в Москва, където е било организирана проява, свързана с рождения ден на Михаил Горбачов. \r\nМъжът, полял Собчак с вода, е задържан от охраната, а полицията съставя протокол.\r\nПо-рано на дебати в канал \"Русия 1\" лидерът на Либерално-демократическата партия на Русия Владимир Жириновски обиди Собчак с нецензурни изрази. В отговор журналистката го поля с вода.\r\nЗасега Либерално-демократическата партия на Жириновски заявява, че няма да коментира, преди бъдат изяснени всички обстоятелства, отбелязва ТАСС.", "date": "2018.03.04", "title": "Нападнаха и заляха с вода Ксения Собчак"}
{"url": "https://www.dnes.bg/izvanrelsi/2018/03/04/ot-iaponiia-s-vyobrajenie-strannite-obshtestveni-wc-ta.369580", "text": "Японците са известни със специалното отношение към тоалетните. Те имат старомодни тоалетни, които за някои западняци са изключително странни.\r\nВъпреки това, в страната могат да се открият и много футуристични дизайни на тоалетни, които привличат не по-малко внимание.\r\nЯпонският фотограф Х. Накамура е впечатлен от интересните идеи за дизайн на публичните тоалетни в страната.\r\nЗатова той заснема някои от необичайните примери, които публикува в социалните мрежи.\r\nТой дори създава специален профил в Instagram, който е посветен на най-странните обществени тоалетни в Страната на изгряващото слънце.\r\nСред снимките могат да се открият както архитектурни съкровища, така и някои абсурдни творения.\r\nМоже да ги разгледате в ", "date": "2018.03.04", "title": "От Япония с въображение: Странните обществени WC-та"}
{"url": "https://www.dnes.bg/obshtestvo/2018/03/04/i-slavi-trifonov-se-obiavi-v-zashtita-na-lekaria-ubil-joro-plyha.369734", "text": "Водещият Слави Трифонов подкрепи категорично пловдивският лекар Иван Димитров, който е в ареста за убийството на криминално проявения Жоро Джевизов – Плъха. \n\n\r\nВъв видеото, което шоуменът е публикувал, се казва:  \r\n\"Нали излязоха с едно изявление - между 3 и 5% хващат такива, които са обрали. Представете си каква полиция имаме, каква съдебна система. Пет процента от тези, които са обрали, ги хващат. И какво трябва да направиш? Спиш си, да не дава Господ, и виждаш, че двама са влезли да обират. И какво ще му кажеш на крадеца - моля те, напусни! Моля те, тук съм аз и детето ми. Моля те, махни се оттук! Трябва да го гръмнеш веднага, бе!\", заявява тогава Трифонов.\r\n", "date": "2018.03.04", "title": "И Слави Трифонов се обяви в защита на лекаря, убил Жоро Плъха"}
{"url": "https://www.dnes.bg/obshtestvo/2018/03/04/napadat-te-s-noj-u-doma-vseki-ima-pravoto-i-zadyljenieto-da-se-zashtiti.369725", "text": "Незабавно да бъде освободен лекарят, който уби криминално проявения Жоро Джевизов - Жоро Плъха, в защита на собствеността си. За това настоя в своя позиция евродепутатът и  зам.-председател на ВМРО – Българско национално движение Ангел Джамбазки. \n\n\n\n\r\n„Настоявам за незабавното освобождаване на Иван Димитров, анестезиолог -  задържан за убийство в Пловдив. Настоявам за незабавното снемане на всички обвинения срещу него. С удоволствие ще покрия всички разноски по организирането на възможно най-добрата адвокатска защита на доктор Димитров“, посочи евродепутатът.\r\nСпоред него в случая става въпрос за класически случай на неизбежна самоотбрана. „Когато бъде нападнат с нож в дома си всеки български гражданин има правото и задължението да се защити със всички средства живота и здравето си, както и това на своите близки, имота и честта си“, категоричен бе Джамбазки.\r\n„Частната собственост е неприкосновена и тази неприкосновеност трябва да бъде пазена от закона. Многократно сме настоявали за разширяване на пределите и обхвата на неизбежната самоотбрана в Наказателния кодекс, както и за чувствително облекчаване на режима за придобиване, носене и използване на лично, късоцевно нарезно оръжие за самоотбрана и самоохрана. Въоръженият мъж е свободен мъж.\r\nНаглостта на престъпниците, комбинирана със слабостта на правоохранителните органи, изисква незабавно тези промени, за да могат гражданите да се защитават“, категоричен бе Ангел Джамбазки.", "date": "2018.03.04", "title": "Нападат те с нож у дома: Всеки има правото и задължението да се защити"}
{"url": "https://www.dnes.bg/obshtestvo/2018/03/04/ruskiiat-patriarh-si-trygna-ogorchen-kym-moskva.369737", "text": "Има много положителни неща, които видях по време на посещението ми в България, но има и неща, които ме огорчават. Много ме огорчи в официалната реторика на представители на държавата, като наравно с Русия същата роля почти да са изиграли Полша, Литва, Финландия. Това обяви Московският и на цяла Русия патриарх Кирил на летище \"София\" минути преди да отпътува от България след тридневното си посещение у нас, посветено на честванията за 140 години от Руско-турската война. \n\n\n\r\nСъщо така имаше и полкове от руската армия в Полша. Но в историята на Полша и на Финландия я няма тази страница, свързана с освобождението на България, подчерта патриарх Кирил. Той заяви, че историята на освобождението на България с кървави букви е изписана в историята на Русия. Затова руският патриарх препоръча тази история на София да \"изчезне\" от политическия ход на България. \r\nПо думите му никаква политическа коректност не може да оправдае лъжливата историческа интерпретация. \r\n\"Най-светлата страница от посещението ми в България е свързана с Шипка - там не видяхме нито финландски знамена, нито полски, нито румънски флагове\", каза руският патриарх и продължи:  „Видяхме само флага на Русия и флага на България и с какъв ентусиазъм българският народ прие Московския и на цяла Русия патриарх“, сподели главата на Руската православна църква. \r\nПо думите му \"не е възможно да го преживееш без сълзи този народен възторг, който отразява истинското отношение на българите към Русия, към Руската църква и към великата памет за жертвите на нашия народ, който е освободил България\".\r\n\"Дълбоко съм убеден, че целият негативен политически контекст ще отмине, а ценностите, свързани с нашата обща история, с освободителната борба, която руският народ с огромни жертви понесе, за да стане България свободна, това завинаги ще бъде запазено в паметта на нашите народи“, изрази увереност патриархът на Русия. \"Дай Боже, политиците да го разберат възможно най-бързо\", пожела той. \r\nПопитан за коментар за днешната му среща с българския президент, патриарх Кирил отговори: \"Добро впечатление ми направи президентът, много е интелигентен, православен, човек, който обича родината си\". Струва ми се, че е отворен за диалог с Русия, каза руският патриарх и пожела: Дай Боже, такива политици да набират сили в България, защото външнополитическите и междудържавните отношения винаги са персонифицирани и много е важно от страна на България да бъдат хората, с които в Русия с удоволствие биха общували и градили отношения. \r\nПатриарх Кирил говори и за особените отношения на Руската и Българската църква и благодари на патриарх Неофит за братската обич и за взаимното разбиране. \"Двете ни църкви са единственият реален духовен исторически мост, който днес съединява нашите народи и е важно този мост да се запази\", пожела руският патриарх.\r\nТой сподели, че целият му живот е свързан с България и припомни, че за първи път е дошъл у нас през 1969 г., като млад йеромонах. \"Имах тук много приятели, колеги, с които работехме за двустранните отношения между църквите ни. Особени, топли отношения имам с представители на епископата и на свещениците, с патриарх Неофит и смятам, че те са много важни за поддържането на двустранни църковни отношения между нашите народи\", подчерта в заключение патриарх Кирил.\r\n ", "date": "2018.03.04", "title": "Руският патриарх си тръгна огорчен към Москва"}
{"url": "https://www.dnes.bg/world/2018/03/04/zaradi-ubiistvoto-na-kuciak-ili-izbori-ili-promeni-kabineta.369735", "text": "Словашкият президент Андрей Киска отправи призив за съществени промени в правителството на страната или за предсрочни избори, след убийството на журналиста Ян Куциак, който разследваше корупция на най-високо равнище, свързана с италианската мафия, предаде Франс прес. \n\n\n\r\nРойтерс цитира президента, че ще поиска разговори с политическите партии и ще настоява за съставяне на ново правителство или за свикване на предсрочни избори, за да бъде възстановено доверието на обществото след убийството на разследващия журналист.\r\nЕдин от хората, назовани в публикуваното посмъртно разследване на Куциак за злоупотреба с европейски фондове и други измами, е имал връзки със сътрудници на премиера Роберт Фицо, посочва Ройтерс.\r\n\"Ще започна разговори с политическите лидери, за да кажат как си представят бъдещето и как да бъде възстановено доверието на хората в собствената им държава\", каза президентът. \r\n\"Виждам засега две решения: първо, широки и съществени промени в правителството, за да не поляризира обществото, и второ, предсрочни избори заедно с местните през есента\", добави той, цитиран от БТА.", "date": "2018.03.04", "title": "Заради убийството на Куциак: Или избори, или промени кабинета"}
{"url": "https://www.dnes.bg/sport/2018/03/04/man-siti-mina-i-prez-chelsi-titlata-e-vypros-na-vreme.369738", "text": "Манчестър Сити победи Челси с 1:0 в двубой от 29-ия кръг на английската Висша лига, игран стадион \"Етихад\"\r\nФутболистите на мениджъра Пеп Гуардиола тотално надиграха съперника и успяха да триумфират с гол на Бернардо Силва в началото на второто полувреме\r\nСлед тази победа Сити продължава да е необезпокояван на върха с актив от 78 точки. Столът на мениджъра на Челси Антонио Конте пък се клати все повече, след като Челси продължава да се отдалечава от топ 4.\"Сините\" от Лондон са 5-и с 53 пункта.", "date": "2018.03.04", "title": "Ман. Сити мина и през Челси, титлата е въпрос на време"}
{"url": "https://www.dnes.bg/stranata/2018/03/04/hramyt-sv-troica-nai-stariiat-v-severoiztochna-bylgariia.369736", "text": "\r\n                        \r\n                        \r\n                        \r\n                    В Силистренското село Айдемир се намира най-старият запазен храм в Североизточна България. Още при основаването си той възниква като военнополева църква на руските войници при поредната Руско-турска война.\r\nХрамът \"Св. Троица\" е построен от руските войни, които са участвали в Руско-турската война в периода 1828-1829 г.\r\nРуската военна част е била разположена там като гарант, че Турция ще изплати репарациите на Русия от войната.\r\nОт онова време са останали няколко икони, специфични руски орнаменти, ценна руска плащеница, която отец Георги намерил в развалините и калта.\r\nПази се и уникална икона, открита от жена от Добрич в антикварен магазин в Брюксел. Тя я е откупила и донесла в църквата.\r\n ", "date": "2018.03.04", "title": "Храмът \"Св. Троица\" - най-старият в Североизточна България"}
{"url": "https://www.dnes.bg/sofia/2018/03/04/katastrofiralite-policai-gonili-narushitel-s-golf.369729", "text": "Двамата служители на столичната \"Пътна полиция\", които паднаха във Владайската река край бул. \"Сливница\" със служебен автомобил \"Лада Нива\", са гонил нарушител, минал на червен светофар, съобщава \"\", позовавайки се на запознати с разследването. \n\r\nТогава служителите на МВР тръгнали веднага след него в опит да го спрат. Шофьорът обаче не се подчинил на сигналите на полицаите и гонитбата продължила през няколко кръстовища.\r\nНа кръстовището на бул. \"Сливница\" и ул. \"Г. С. Раковски\" обаче пред полицейската кола се изпречило БМВ и за да се избегне сблъсък с него, \"Нива\"-та на униформените се завъртяла и паднала във водите на реката, съобщава изданието.\r\nДвамата служители на реда са откарани в болница, като състоянието им по първоначална информация не е тежко.", "date": "2018.03.04", "title": "Катастрофиралите полицаи гонили нарушител с \"Голф\""}
{"url": "https://www.dnes.bg/stranata/2018/03/04/iazovir-iasna-poliana-preliva-zasega-niama-opasnost-ot-navodneniia.369728", "text": "След обилните валежи и снеготопенето опасности от наводнения има в цялата страна.\r\nВ района на Бургас вече има няколко сигнала. Язовир \"Ясна поляна\" прелива, но засега не създава проблеми за населените места. На този етап е сигурено постоянно наблюдение.\r\nВ бургаското село Равнец, което преди няколко месеца преживя воден апокалипсис, днес повечето дворове са наводнени. Хората са притеснени и източват водата от дворовете си, за да избегнат наводнения.\r\nКметът на Равнец цяла вечер снощи е обикалял, за да провери състоянието на деретата, предаде кореспондентът на Bulgaria ON AIR от Бургас Стилияна Георгиева.\r\n ", "date": "2018.03.04", "title": "Язовир \"Ясна поляна\" прелива, засега няма опасност от наводнения"}
{"url": "https://www.dnes.bg/sport/2018/03/04/derbito-na-plovdiv-zavyrshi-bez-pobeditel.369730", "text": "Локомотив и Ботев завършиха наравно 0:0 в пловдивското дерби от 23-ия кръг на Първа футболна лига на България.Двата отбора този път не оправдаха големите очаквания към мача помежду им и така и не успяха да си отбележат гол.Така в класирането двата отбора останаха на 5 точки един от друг. Ботев е 5-и с 33 точки, на 8 от четвъртия Берое, докато за Локомотив остава 7-ото място с 28 точки. \"Смърфовете\" обаче все още имат шанс за попадане в  първата щестица. ", "date": "2018.03.04", "title": "Дербито на Пловдив завърши без победител"}
{"url": "https://www.dnes.bg/mish-mash/2018/03/04/zvezda-i-tuk-i-tam-i-otstrani-a-angelkova-do-tiah-se-naredi.369722", "text": "\n\"За мен е огромно удоволствие да присъствам за втора поредна година в лично качество на церемонията по връчване на Оскарите\". Това написа министърът на туризма Николина Ангелкова в профила си в социалната мрежа Facebook и  публикува фотоси с много известни личности.\r\n\"Преди официалното събитие на червения килим имах възможността да разговарям с Ейдриън Броуди, Салма Хайек, Оливър Стоун, Леонардо ди Каприо, Дженифър Анистън и Матю Макконахи, които много харесват България\", допълни министърката. \r\nАнгелкова посочи, че на култовото за Холивуд събитие \"Нощта преди Оскарите\" се е видяла с невероятния Майкъл Дъглас и Гал Гадот - звездата от \"Бързи и яростни\" и \" Жената чудо\". \"Срещнах се и с Чадуик Боузман, който прави невероятна роля в \"Черната пантера”. Разговарях също с номинирания за \"Оскар” Самюъл Л. Джаксън и с легендарния Стивън Спилбърг\", пише още Ангелкова.", "date": "2018.03.04", "title": "Звезда и тук, и там, и отстрани... А Ангелкова до тях се нареди"}
{"url": "https://www.dnes.bg/politika/2018/03/04/radev-s-ocenka-s-ruskiia-narod-ni-svyrzvat-dylboki-duhovni-vryzki.369731", "text": "Българският и руският народ са свързани от дълбоки духовни и културни връзки и голям принос за това имат Българската православна църква и Руската православна църква – още от делото на Светите братя Кирил и Методий и пренасянето на славянската писменост в Русия. Това обяви президентът Румен Радев, който разговаря на \"Дондуков\" 2 с Негово Светейшество Кирил, патриарх на Москова и на цяла Русия. \n\n\r\n\"Така както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност\", подчерта Румен Радев.\r\n \r\nОт своя страна патриарх Кирил оцени високо ролята на българския държавен глава за недопускане на преиначаването на историческата истина в България за Освободителната война от 1877-1878 г. \"Паметта за героичната борба на руси и българи за освобождението на православна България е особена страница за историята на нашите народи. И затова бих искал да помоля и Вас и българските институции да съхраняват тази памет, независимо от политическата конюнктура\", заяви патриарх Кирил.\r\n \r\n ", "date": "2018.03.04", "title": "Радев с оценка: С руския народ ни свързват дълбоки духовни връзки"}
{"url": "https://www.dnes.bg/eu/2018/03/04/makron-dovolen-privetstva-koaliciiata-v-germaniia.369727", "text": "Френският президент Еманюел Макрон приветства като \"добра новина за Европа\" съгласието на мнозинството членове на Германската социалдемократическа партия (ГСДП) за съставяне на нова управляваща коалиция с Ангела Меркел, предаде Франс прес. \n\n\n\r\n\"Президентът на Републиката се радва на резултата от гласуването на ГСДП. Това е добра новина за Европа. Франция и Германия ще работят заедно още в следващите седмици за изготвяне на нови инициативи и придвижване на европейския проект\", заяви френското президентство, цитирано от БТА.\r\nАмбициозните планове на Макрон за реформа и по-тясна интеграция в еврозоната са замразени от месеци заради липсата на ново германско правителство, отбелязва Ройтерс.\r\nКоалицията между консерваторите на Меркел и социалдемократите има минимално мнозинство в Бундестага - малко над 53 процента след изборите от 24 септември, на които крайнодясната \"Алтернатива за Германия\" постигна исторически пробив, отбелязва АФП.", "date": "2018.03.04", "title": "Макрон доволен: Приветства коалицията в Германия"}
{"url": "https://www.dnes.bg/zvezdi/2018/03/04/angeli-po-belio-nai-seksapilnite-jeni.369582", "text": "Почеркът на Victoria's Secret винаги е бил в това, че сексапилните жени са най-важният елемент.\r\nРазбира се, нишката на провокация е задължителна, а комбинацията с актуални тенденции в бельото винаги е добра стратегия.\r\nНовата кампания на Victoria's Secret се поддържа в същата концептуална линия с проекта „Sexy Illusions“.\r\nРекламната фотосесия е логичното следствие на наскоро лансираната колекция от сутиени без презрамки, които са и фокусът на кадрите.\r\nМоделите Жасмин Тукс, Роми Стридж, Тейлър Хил, Жозефин Скривер, Лайс Рибейро и Елса Хоск се появяват в студийните снимки.\r\nСексапилните ангели носят бодита, ефирни рокли по тялото и бикини за кампанията.\r\nВсички кадри на сексапилните модели и новите предложения можете да видите в нашата в ", "date": "2018.03.04", "title": "Ангели по бельо: Най-сексапилните жени!"}
{"url": "https://www.dnes.bg/notifikacii/2018/03/04/igra-na-diplomaciia-kak-kim-chen-un-nadigra-donald-trymp.369712", "text": " Той е побъркан луд диктатор, който не трябва да бъде допускан в близост до ядрения бутон. Разговорите за възпиране и сдържане за безсмислени. Тези стратегии могат да проработят, когато противникът е разумен играч. А кой може да каже това за севернокорееца Ким Чен Ун, пише редакторът на Financial Times Филип Стивънс.\r\nТака се говори из Вашингтон. Малцина биха оспорили, че Ким управлява един от най-репресивните и нехуманни режими в света. По повечето показатели той вероятно е най-лошият – с милиони оставени да гладуват в името на ядрената мания и с брутално потискане на най-незначителния знак за неподчинение.\r\nИ въпреки всичко САЩ направиха грешка. Те сбъркаха тази безмилостност с психическа нестабилност. Ким Чен Ун знае какво прави. Както и тези около него.\r\nМиналата есен делегация от севернокорейски представители се срещнаха със западни експерти по външната политика и отбраната при закрити врати в Швейцария. Това бе последният от няколко тайни, а оттам и отричани, опити през последните години да се проучват перспективите за прекратяване на ядреното положение между Пхенян и международната общност.\r\nСевернокорейците бяха неумолими. Ким Чен Ун ще сложи ядрена глава на междуконтинентална балистична ракета. Няма друг начин да се отклони американската \"агресия\". Пхенян никога не би се преклонил на международни санкции – тема, по която дипломатите използваха същите думи към Русия и Китай като към САЩ. Тази последна среща приключи в задънена улица, макар и не преди западните представители да отбележат как поведението на събеседниците им противоречи на всички познати стереотипи. Това са умни хора.\r\nЗа съжаление, Доналд Тръмп се чувства по-комфортно с нарисувани карикатури на противниците си. Американският президент избягва дипломацията, възползвайки се от залпове през Twitter. \"Малкият човек с ракетите\" е неговото описание на севернокорейския лидер. \"Копчето ми е по-голямо от твоето копче\" бе сравнението за ядрения арсенал на двете страни. Наскоро Тръмп нарече Ким Чен Ун \"полудяло кученце\". Пхенян изригна със свои определения – американският президент е \"изкуфяло старче\". Ако заглушим целия този бял шум обаче, виждаме как Ким Чен Ун надхитри противника си във всеки един случай.\r\nКолкото по-силно крещи Тръмп, толкова по-правдоподобно става твърдението на Северна Корея, че ядрената ѝ програма е нужна политика в застраховка срещу американския план за промяна на режима. Дори преди Тръмп да влезе в Белия дом, САЩ – и светът – вече се плащаха за речта на бившия президент Джордж Буш за \"оста на злото\".\r\nРешението на севернокорейския деспот да изпрати делегация на високо равнище, и то с мажоретки, на Зимната олимпиада в Южна Корея до голяма степен бе обявено за победа. Но бе нещо повече от това. Това бе мастърклас по международна дипломация, което веднага направи САЩ да изгледат слаби и, купувайки си време, даде тласък на стремежа на Ким Чен Ун към ядрени ракети с далечен обсег.\r\nЦелта бе очевидна – да настрои Вашингтон и Сеул един срещу друг и да представи по-човешки облик на Северна Корея пред света. Изпращайки сестра си Ким Йо Чен заедно с церемониалния държавен глава Ким Йон Нам, севернокорейският лидер си гарантира обширно покритие в международните медии. Сестра му не каза нищо публично, но се усмихваше в правилните моменти – рязко контрастирайки на мрачното присъствие на американския вицепрезидент Майк Пенс.\r\nБелият дом предложи открита цел. Пенс пристигна в Сеул, настоявайки, че Вашингтон ще започне преговори само ако Пхенян спре ядрената си програма. Тръгна си, казвайки, че САЩ ще седнат около масата за преговори без предварителни условия. До не толкова отдавна Тръмп обещаваше да изсипе \"огън и ярост\" над Пхенян. Сега южнокорейският президент Мун Дже Ин се чуди дали да приеме покана за среща на високо равнище с Ким Чен Ун.\r\nСеул няма илюзии за характера на режима на север. Южнокорейците няма да бъдат заблудени от олимпийската игричка. Но освен това знаят, че Ким има капацитета, по думите на Тръмп, да изсипе огън и ярост върху Южна Корея.\r\nДипломацията на Пхенян, колкото и цинична да е тя, разми някои от разделителните линии. Докато двете страни разговарят, Тръмп е изправен преди регионален и международен натиск да не натиска копчето.\r\nСеверна Корея почти няма приятели сред съюзниците на САЩ, но Тръмп си пропиля шансовете и за най-малката международна подкрепа за военен удар.\r\nКим Чен Ум от своя страна иска признание на държава с ядрено оръжие, преди наистина да се реши на преговори. Няколко месеца, в които Южна Корея и Вашингтон ще са в противоречие, може да му дадат времето, от което се нуждае.\r\nТръмп въпреки всичко може да започне превантивна атака, а Ким да преиграе ръката си. Но няма добри военни опции. Експерти с достъп до плановете на Пентагона казват, че единственият начин да се избегне ответен удар на Северна Корея срещу Южна е САЩ да нанесат първи огромен ядрен удар. Това е немислимо, не просто опасно.\r\nНяма добър край на тази история. Китай не желае да рискува срива на режима чрез санкции. Затова шансовете са Пхенян да направи ракетата си с всички рискове, които съпровождат допълнително разпространение. САЩ ще останат с възпиране и сдържане. Фактът, че Ким Чен Ун не е луд, би било най-малката утеха.", "date": "2018.03.04", "title": "Игра на дипломация: Как Ким Чен Ун надигра Доналд Тръмп"}
{"url": "https://www.dnes.bg/obshtestvo/2018/03/04/kulminaciiata-neofit-i-kiril-otslujiha-syvmestna-liturgiia.369713", "text": "\n\r\nМосковският патриарх и на цяла Русия ще има среща днес с президента Румен Радев, ще посети и руския храм \"Св. Николай\" в София, след което ще отпътува от България.", "date": "2018.03.04", "title": "Кулминацията: †Неофит и †Кирил отслужиха съвместна литургия"}
{"url": "https://www.dnes.bg/world/2018/03/04/merkel-dovolna-ot-gsdp-ochakva-syvmestnata-rabota.369714", "text": "Германският канцлер и председател на Християндемократическия съюз Ангела Меркел поздрави Германската социалдемократическа партия за \"ясните резултати\" от вътрешнопартийното гласуване, на което мнозинството от партийните членове подкрепиха съставяне на управляваща коалиция с консерваторите.\r\n\"Поздравявам ГСДП за този ясен резултат и с нетърпение очаквам да продължим да работим заедно за доброто на нашата страна\", написа Меркел в Twitter акаунта на ХДС.\n", "date": "2018.03.04", "title": "Меркел доволна от ГСДП, очаква съвместната работа"}
{"url": "https://www.dnes.bg/stranata/2018/03/04/svlachishta-i-navodneniia-syzdavat-problemi-po-rodnite-pytishta.369717", "text": "Движението на леки автомобили по пътя между Ахтопол и Синеморец бе спряно тази сутрин, тъй като нивото на река Велека в района на моста е завишено, съобщиха от областното пътно управление в Бургас.\n\r\nВ момента екипи на КАТ казват на шофьорите кои обходни маршрути да използват и не допускат в отсечката да преминават леки автомобили, съобщи БТА.\r\nСледим нивото на реката, както и на останалите по-сериозни водоеми в региона, увериха от областната администрация. \r\nЗатруднено е движението по главния път София - Варна, в участъка между пътен възел Абланица и село Голец край Ловеч заради свлачище. Срутила се е скална маса на пътното платно. \r\nОт Областното пътно управление в Ловеч съобщиха, че вече е започнало разчистване на скалните късове, но не се налага затваряне на участъка. \r\nОт там допълниха, че шофьорите трябва да се движат с повишено внимание по главния път София - Русе в района на луковитското село Румянцево, тъй като пътното платно там е наводнено.\r\n ", "date": "2018.03.04", "title": "Свлачища и наводнения създават проблеми по родните пътища"}
{"url": "https://www.dnes.bg/world/2018/03/04/sasht-gotovi-za-pregovori-s-kndr-ako-se-otkajat-ot-iadreni-oryjiia.369716", "text": "САЩ са готови да започнат преговори със Северна Корея, ако тя се откаже от ядрените оръжия, заяви президентът Доналд Тръмп, цитиран от Ройтерс и ТАСС.\r\n\"Няма да изключа преки преговори с Ким Чен Ун. Просто няма\", каза Тръмп на годишната вечеря на престижната журналистическа организация \"Гридайрън клъб\", на която видни журналисти, базирани в американската столица, си правят шеги с президента и американската политическа сцена.\r\nСамият Тръмп се пошегува със себе си, посочва БТА.\r\n\"Колкото до риска да имаш работа с ненормалник, това е негов проблем, а не мой\", каза той.\r\nСпоред Тръмп зимната Олимпиада в Южна Корея, в която участваха и севернокорейски спортисти, е преминала много успешно и за това имат заслуга и САЩ.\r\n\"Впрочем те (Северна Корея) ми се обадиха преди няколко дни и казаха \"искаме да водим преговори\". А аз им казах \"И ние бихме искали, но трябва да се откажете от ядрените оръжия\". Ще се срещнем и ще видим дали ще се получи нещо положително\", заяви Тръмп.\r\nНе е ясно дали Тръмп се е шегувал или се подготвя официална среща между САЩ и Северна Корея. На вечерите на \"Гридайрън клъб\" президентите обикновено изнасят хумористични речи и не разкриват нови политически инициативи. Ако има такава среща, тя ще е първата между администрацията на Тръмп и Пхенян, които са в обтегнати отношения заради разработването от КНДР на ядрени оръжия, които могат да достигнат САЩ, отбелязва Ройтерс.", "date": "2018.03.04", "title": "САЩ готови за преговори с КНДР... Ако се откажат от ядрени оръжия"}
{"url": "https://www.dnes.bg/akoshtete-vqrvaite/2018/03/04/5-idei-za-fyn-shui-po-neshto-za-vsichki-5-setiva.369589", "text": "Древното китайско изкуство и наука, наречено Фън Шуй ни помага да разбираме околната среда и да живеем в хармония с нея.\r\n \r\nОт хиляди години хората се водят от модела в природата, за да подредят дома си, така че там да се чувстват спокойни и да се зареждат с енергия. Вижте как да подобрите сексуалния си живот с някои лесни промени в подредбата на дома:\r\n \r\n \r\nПомислете за красива картина или декорация, която да радва окото. Бъдете готови с готини парчета, които отпускат и създават романтично настроение за наслада на слуха. Ароматни свещи, които да зарадват обонянието.\r\n \r\nСложете любимите си шоколадови бонбони в купа до леглото и не забравяйте да подберете меки завивки и килим до леглото, които ще бъдат наслада за сетивата.\r\n \r\n \r\nКитайците наричат лошата енергия Ча Ши. Това е нещо неприятно, като например мръсно бельо, мръсни дрехи, ярко осветление, много прах или някакви боклуци. Заредете телефона си в друга стая, за да премахнете неприятното магнитно излъчване и си купете безшумен часовник, който има аларма, която повишава звука постепенно и има релаксираща мелодия.\r\n \r\nСилният стрес, причинен от крещящия звук, който ви събужда ще развали настроението ви още от сутринта. Отървете се от всичко тежко, което виси над главата ви в спалнята. ", "date": "2018.03.04", "title": "5 идеи за Фън Шуй! По нещо за всички 5 сетива"}
{"url": "https://www.dnes.bg/stranata/2018/03/04/za-pribiraneto-utre-spirat-kamionite-ot-14-do-20-chasa.369715", "text": "От 14.00 часа до 20.00 часа на 5 март се спират тежкотоварните камиони над 12 тона по автомагистралите и най-натоваренитe пътища. Това съобщиха от пресцентъра на Агенция \"Пътна инфраструктура\". Целта е повишаване на безопасността, увеличаване на пропускателната способност на инфраструктурата и спокойно пътуване на шофьорите в края на трите почивни дни. \r\nНеобходимо е да се тръгва на път с автомобили подготвени за зимни условия, да се кара внимателно и със съобразена скорост, като се спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на трафика.\r\nДвижението на МПС над 12 тона ще е ограничено по следните пътни направления:\r\n- автомагистралите;\r\n- път I-1 с. Ребърково - Ботевград, като движението се пренасочва по път II-16 Ребърково - Своге - София;\r\n- път I-1 - етапна връзка на лот 2 на АМ „Струма“ при Благоевград - ГКПП „Кулата“;\r\n- път I-4 п. в. „Коритна“ - Велико Търново - Шумен;\r\n- път I-5 Русе - Велико Търново;\r\n- път I-8 ГКПП „Калотина“ - София;\r\n- път I-9 Варна - Бургас;\r\n- път II-18 Околовръстен път на град София;\r\n- път II-99 Бургас - Царево.\r\nЗабраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).\r\nЗа улеснение на трафика през Владая и повишаване на пътната безопасност има две ленти за излизащите от София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“.\r\nНа 5 март (понеделник) от 10 ч. до 18 ч. (в светлата част от денонощието) в същия участък ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“.\r\nВсички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – ,  и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.\r\nКарта с временната организация на движението по участъците от републиканската пътна мрежа в празничните дни през 2018 г. .", "date": "2018.03.04", "title": "За прибирането утре: Спират камионите от 14 до 20 часа"}
{"url": "https://www.dnes.bg/football/2018/03/04/kapitanyt-na-fiorentina-davide-astori-pochina-v-synia-si.369718", "text": "Италианският футбол бе разтърсен от трагична новина, след като капитанът на Фиорентина Давиде Астори е открит мъртъв тази сутрин.\r\nИталианският национал е бил намерен в хотелската си стая, като е починал в съня си.\r\nВсе още не са ясни причините за смъртта му.\r\nЗаради внезапната смърт на играча срещата от 27-ия кръг между Удинезе и Фиорентина бе отложена.\r\nОчаква се в близките дни да има повече информация.", "date": "2018.03.04", "title": "Капитанът на Фиорентина Давиде Астори почина в съня си"}
{"url": "https://www.dnes.bg/televizia/2018/03/04/bedstvie-na-sedmicata-geri-nikol-i-pyrjolite-na-gaga.369577", "text": "В България можеш да станеш сензация за дни. Такъв е случаят с Гери-Никол, която не блесна кой знае колко при участието си в X Factor, но след шоуто бързо превзе класациите и прикова вниманието към себе си.Няколко хита, чести провокации в социалните мрежи, няколко слуха за любовни връзки и няколко статуетки й гарантираха звезден статут сред тийнейджърите.\r\nВ началото на седмицата тя стана и част от шоуто \"Като две капки вода\". 19-годишната певица влезе в образа на Лейди Гага, определено не ѝ се получи пеенето, което не ѝ е за първи път и не е изненада за тези, които са я гледали на живо.\r\nТя показа, че трудно приема критика и влезе в спор с Фънки.\r\n\"Факт е, че не ти стигаше дъхът и леко грубичко беше кантото. Но това е началото, ти си много развълнувана\", заяви той, след което последва нейният отговор.\r\n\"Грубичко е – да, аз смятам, че Гага трябва да е груба и да яде мръсни пържоли с кръв. Но няма проблем, заради вас следващия път няма да ям никакви протеини, а само въглехидрати\".\r\nХубаво е Гери-Никол малко да се запознае с големите звезди, защото шоубизнесът не свършва с табелата на Калотина или Дунав мост. А специално Лейди Гага на първо място е музикант, а не пържоли и кръв. Да, правила е провокации в кариерата си, много артисти са го правили. Но пък това не обезценява таланта ѝ и творчеството ѝ е на един клик разстояние. Стига да не се вглеждаш в пържолите.Още новини за звездите, четете в ", "date": "2018.03.04", "title": "Бедствие на седмицата: Гери-Никол и пържолите на Гага"}
{"url": "https://www.dnes.bg/notifikacii/2018/03/04/doide-vreme-za-finalniiat-mandat-na-merkel-a-sled-tova-nakyde.369719", "text": "В крайна сметка всичко приключи благоприятно: С относително ясен вот от 66% членовете на ГСДП подкрепиха нова широка коалиция, водена от Ангела Меркел. Новото правителство ще може да са сформира в края на март, още преди Великден. Пътят дотук бе мъчителен. Мина се през провалени преговори за коалиция, залезе и звездата на политици като Мартин Шулц, който за кратко беше носител на големи надежди за своята партия. Имиджът на канцлерката Меркел също пострада, тъй като тя не успя да събере мнозинство за управление в една Германия, където в парламента за пръв път влязоха толкова много партии, пише Инес Пол от \"\".\r\nЗа цялата страна това е нова ситуация. От създаването на Федералната република през 1949 г. насам практиката бе неизменно една и съща: една от двете големи, масови партии си избираше партньор за управление, в случай, че не успееше да състави самостоятелно правителство. През последните 12 години пък ситуацията беше още по-лесно предвидима: Ангела Меркел бе и си оставаше неизменно канцлер. Всички останали подробности бяха незначителни за останалия свят.\n\n\n\n\r\nС влизането на дясноконсервативната \"Алтернатива за Германия\" в германския парламент обаче стана доста по-трудно да се управлява. Големите партии постоянно се топят, а малките – нарастват. С това намирането на правителствени мнозинства става все по-сложно. Тази нова ситуация отразява случващото се в Германия. Двете големи партии толкова сериозно разочароваха твърдите си избиратели, че те все по-често гласуват за радикални политически сили от левия или десния спектър.\r\nВидя се, че някогашните масови партии просто нямат политически концепции, с които да дадат отговор на страховете на онези германци, които се чувстват несигурни и застрашени, които усещат, че познатата им жизнена среда просто изчезва. Тези партии нямат отговор на въпросите, свързани с глобализацията, интеграцията на чужденците и идентичността на германските граждани. Външнополитически също остава неясно каква роля смята да играе Германия в света на Тръмп, Си, Путин и сие и какви последици за страната ще има поемането на по-голяма отговорност в европейската външна и отбранителна политика.\r\nПоследните месеци на мъчителни усилия за съставяне на правителство може би ще изиграят ролята на пробуждащ сигнал, от какъвто Германия спешно се нуждае. Политиците трябва да убедят избирателите си, че ги чуват. Политиката трябва да докаже, че е разбрала едно важно нещо: има дневен ред, поставен от хората, с който политиците са длъжни да се съобразяват, без да залитат към стари, опасни национализми.\r\nПри това партньорите в бъдещата широка коалиция на всичкото отгоре са принудени и да се разграничават един от друг, независимо от общото си управление, защото само ясните и разпознаваеми профили на отделните партии ще им помогнат да спрат отлива на избиратели. Не успеят ли да го сторят, и двете големи партии заедно ще се сринат – най-късно на следващите избори през 2021 година.\r\nСега Ангела Меркел е в състояние да състави ново правителство. Дългият път, който беше изминат дотук, показа, че намирането на бъдещия курс на управление също ще бъде съпроводено с битки. С влизането на АзГ в парламента се роди и една нова дискусионна култура, а това е обнадеждаващо. С една блестяща реч политикът от партията на Зелените Джем Йоздемир показа как трябва да се отнасяме към проявите на омраза и отхвърляне в обществото.\r\nТой, който е дете на турски преселници, показа, че гордостта и любовта към родината Германия не са категории от времето на „кафявото минало\". Те са извор на сила, която помага да се защитава плуралистичния, свободен обществен договор, който е същностен за Германия. Подобни речи отдавна не беше имало. Ето, че сега настъпва времето, в което битката за по-добрите аргументи ще играе решаваща роля. Времето, в което приключва наложената ни \"безалтернативност на решенията\". Това е добро начало след фазата на политическата парализа, която продължи доста по-дълго от четирите месеца опити за съставяне на правителство.", "date": "2018.03.04", "title": "Дойде време за финалният мандат на Меркел. А след това – накъде!?"}
{"url": "https://www.dnes.bg/technology/2018/03/04/5g-standartyt-pyrvite-zalagat-no-i-riskuvat-mnogo.369720", "text": "Когато всички се движат в една посока, обикновено си заслужава да погледнете в другата. Това важи в пълна степен и за настоящия порив и вълненията по отношение на новия мобилен стандарт 5G – нещо, което стана доста ясно и по време на Световния мобилен конгрес в Барселона.\r\nДоставчици на телекомуникационни услуги, производители на смартфони и доставчици на мрежово оборудване - всички се надпреварват в приказките и обещанията си за 5G: технологията ще ни донесе по-бърз интернет и най-малкото... ще спаси света. Нищо по-малко от това.\r\n\"Технологията ще бъде неописуемо бърза и достъпна навсякъде на ниски цени\", каза Виторио Колао, изпълнителен директор на Vodafone, в понеделник. Някои компании очакват да инсталират първите търговски 5G мрежи още през тази година. Поне засега има само тестови опити.Но и в развитието на тази област има няколко капана и те се наричат разходи, наличност и търсене. На първо място - стъпката от 4G до 5G не е никак лесна и не може да се постигнете с няколко нови мобилни антени. Тази стъпка е необходима, дума да не става: в противен случай мечтите на индустрията за автономно шофиране или пълното свързване на продукцията с интернета на нещата никога няма да се сбъднат.\r\n5G има специалното предимство на така наречената \"латентност\": това е времето, необходимо за предаването на данните – то трябва да е много по-бързо чрез 5G. Това е необходимо, когато например алгоритмите за управлението на автономните автомобили и сензорите комуникират един с друг. А при над 19 млрд. мрежови устройства в интернет на нещата след две години ще се появят доста данни.\r\n\r\nИзграждането на нужната инфраструктура е доста скъпо. Само за Европа оценките са за разходи от около 500 млрд. евро. Кой ще ги плати?\r\nДа погледнем към примера от Корея. Главният изпълнителен директор на Korea Telecom Донг-Хюн Джанг изгради заедно с Intel връзка от новото поколение за Олимпийските игри. За тази цел компаниите са изградили в обществена мрежа 22 антени за 5G мрежа и са инвестирали много пари за тестване в жива среда за това как видеосигналите и големите количества данни могат да се предават бързо. В края на следващата година подобни опити ще бъдат комерсиализирани, твърди Джанг. Самият той обаче няма отговор на въпроса: „Как да печелим пари с 5G?\"\r\nИнвестициите са високи. За да няма „мъртви точки“ във връзката, трябва да бъдат построени много повече антени. В противен случай автономното пътуване може да завърши в  следващото дърво. Наистина ли си струва тази инвестиция във всяка слабонаселена област в провинцията? Нуждаем ли се от безпроблемна връзка за данни навсякъде? И дали потребителите са готови да плащат по-високи цени?\r\nИстинското разпространение 5G няма да намери със свързаните смартфони, защото повечето потребители ще бъдат доволни от настоящия стандарт LTE, ако той работи без проблем. За потребителите е много по-важно да получават много данни за малко пари, ако покритието на мрежата е добро.\r\n5G се очаква да бъде 100 пъти по-бърз от LTE. Но никой не се нуждае от връзка от 10 гигабита в секунда за своя смартфон. Затова хвалбите на Huawei, че е първата компания, която вгражда 5G чип в телефоните си, са по-скоро рекламни трикове. Истински порив за развитие 5G ще получи от индустрията, която иска да свърже автомобилите, фабриките... всичко.\r\nТелеком компаниите, които ще изграждат инфраструктурата, са изправени пред сериозно предизвикателство. Или ще трябва да инвестират сериозна сума пари твърде рано, още преди някой да се интересува сериозно от по-бързата мрежа, или ще се наредят късно на клона, след като конкурентите вече са там, където е търсенето. Рядко пред телеком индустрията е имало такъв шанс – но и рисковете рядко са били толкова големи.", "date": "2018.03.04", "title": "5G стандартът – първите залагат, но и рискуват много "}
{"url": "https://www.dnes.bg/sofia/2018/03/04/policeiska-lada-padna-vyv-vladaiskata-reka-dvama-raneni.369723", "text": "\nПатрулка е паднала във Владайска река в София. Инцидентът е станал в участъка между бул.\"Сливница\" и ул. \"Г. С. Раковски\", съобщава \"Фокус\".\r\nСигналът за инцидента е подаден в 13.15 часа.\r\nПричините за инцидента се изясняват. На този етап е ясно, че са пострадали леко двама униформени служители. Те са откарани за преглед в болнични заведения. \r\nОт МВР поясниха, че предстои изваждането на автомобила, като при процеса може да бъде създадено неудобство за шофьорите в района.В момента екипи на Противопожарна безопасност опитват да извадят падналата в реката кола.", "date": "2018.03.04", "title": "Полицейска Лада падна във Владайската река, двама ранени"}
{"url": "https://www.dnes.bg/crime/2018/03/04/sled-gonka-policai-spipaha-chetirima-za-vzlomna-krajba.369724", "text": "След преследване в трудно проходима местност полицаи от Районото управление на МВР в Елхово са задържали четирима мъже, извършили взломна кражба от търговски обект в село Трънково, съобщиха областната дирекция на полицията. \r\nВ преследването е участвало и следово куче. \r\nПри задържането им мъжете са оказали съпротива, което е наложило използването на физическа сила и помощни средства. \r\nЧетиримата са обвинени за извършени престъпления при условията на опасен рецидив и са задържани за срок от 72 часа. Разследващите събират данни за съпричастността им към множество взломни кражби в Ямболска област и в съседни региони през последните години.\r\n ", "date": "2018.03.04", "title": "След гонка: Полицаи спипаха четирима за взломна кражба"}
{"url": "https://www.dnes.bg/stranata/2018/03/04/krasivo-i-mistichno-kukeri-goniha-zlite-sili-v-shiroka-lyka.369726", "text": "\nНад 200 участника от седем родопски села и Карловско се включиха в тазгодишния кукерски събор Песпонеделник.\r\nОт 1977 насам всяка година в първата неделя на месец март маскирани като кукери мъже обикалят село Широка лъка под звъна на стотици хлопки и чанове. \r\nТрадиционният кукерски събор се изпълнява с цел прогонване на злото, започване на нов живот, здраве и плодородие. Броени дни преди Песпонеделник в селото стартират и редица други празнични прояви.", "date": "2018.03.04", "title": "Красиво и мистично: Кукери гониха злите сили в Широка лъка"}
{"url": "https://www.dnes.bg/za-da-se-razbirame/2018/03/04/kak-ne-triabva-da-nasyrchavate-decata.369601", "text": "Всеки родител се опитва да окуражава децата си в името на това да ги научи да се справят в живота, да успяват, да не се отказват.За съжаление обаче има различни видове окуражаване и подходи към тях. Не всички са полезни за детето. Някои дори могат да окажат зловредно влияние върху характера му и формирането му като личност.Кои са най-лошите начини, по които един родител може да насърчава своето дете?Да каже на детето, че е свършило добра работаВажно е да хвалите детето, когато наистина е свършило добра работа, но да му казвате „добра работа“, когато е твърде малко и просто е успяло да отиде до тоалетна в гърнето, е безсмислица, смятат специалисти, най-малкото защото още няма понятие за „работа“.Препоръчително е на крехката възраст между 1и 3 годинки да го хвалите, назовавайки съответното действие, което то успява да изпълни, придружено с подходяща радостна интонация. Например, когато детето направи първите си крачки, му кажете: „Ти ходиш!“ с широка усмивка и патос. Така то ще разбере, че е успяло да се справи с нещо трудно за възрастта му.Да му казвате, че всеки печелиДецата трябва да се научат, че за да успеят, трябва да се потрудят. Не е полезно родителите да ги поощряват, казвайки че всички печелят, дори когато губят. Така детето остава със замъглена представа кога реално се е справило добре и кога не.\r\n ", "date": "2018.03.04", "title": "Как не трябва да насърчавате децата? "}
{"url": "https://www.dnes.bg/notifikacii/2018/03/04/petima-myje-i-edna-jena-v-shvatka-koi-shte-e-noviiat-premier-na-italiia.369703", "text": "\n\r\nПраво да гласуват за Камарата на депутатите (долната камара в парламента) имат 46,6 милиона италианци, а за Сенат - 42,9 милиона. За да могат да гласуват за Камарата, гласоподавателите трябва да са навършили 18 години, а за да гласуват за Сенат, те трябва да имат навършени 25 години.\r\nИзборният ден продължава до 23.00 ч. местно време (полунощ българско време).\r\nПубликуването на проучвания на избирателните нагласи е забранено в последните две седмици от предизборната кампания. \r\nВ последните публикувани, в които се отбелязва наличието на милиони колебаещи се, дясната-крайнодясна коалиция на Берлускони води с 37 процента, следвана от популисткото \"Движение 5 звезди\" с 28 процента, левоцентристката коалиция около управляващата Демократическа партия с 27 процента и лявото движение \"Свободни и равни\" с 6 процента.\r\nСпоред експерти за получаване на абсолютно мнозинство в парламента са нужни между 40 и 45 процента от гласовете при новата смесена избирателна система, която комбинира пропорционален и мажоритарен вот.", "date": "2018.03.04", "title": "Петима мъже и една жена в схватка: Кой ще е новият премиер на Италия?"}
{"url": "https://www.dnes.bg/notifikacii/2018/03/04/za-biznes-ili-jena-zashto-sinyt-na-caria-na-halvata-ubi-bashta-si.369694", "text": "Синът на Иван Христов, който беше убит в с. Добревци, признал вината си и казал в прав текст пред разследващите, че той е убиецът на баща си. \r\n\"Аз убих баща си\", заявил Виктор Василев пред разследващите. \r\nБлизки на семейството твърдят, че той го е застрелял в главата със законно притежаваната ловна пушка заради скандал за блондинка, любовница на бащата, която според сина искала да вземе парите на семейството.\r\nВиктор бил четвъртокурсник в Академията на МВР. След това смятал да започне работа в жандармерията.\n\n\r\n\"Беше добър в стрелбата и му се удаваше, а да стане част от органите на реда, мечтаеше още от училище\", разказаха пред \"168 часа\" негови познати.\r\nПо думите им младежът се увличал и по ловуването, за което споделял, че му било хоби и така разпускал в свободното си време. Споделял снимки на ловните си трофеи. Със същата ловна пушка извършил и убийството на баща си. \r\nМладежът учил до 12 клас в езиковата гимназия в Правец. Живеел в общежитието на училището. Още от тогава бил нервен и избухлив, но никога не влизал във физически спор със съучениците си. \r\nОколо 16-годишен Виктор решил, че иска да става полицай. \r\n\"Преди това беше пълничък, но изведнъж се появи у него силно желание да тренира и така свали много килограми\", споделят близки на семейството. \r\nМладежът знаел, че за да го приемат в МВР трябва да покрие физическите тестове. Още нещо го влечало натам - любовта му към стрелбата. Още преди да навърши пълнолетие умеел да стреля точно. \r\nТака веднага след като завършва средното си образование, Виктор започва да сбъдва мечтата си в София. Там се запознава с много нови хора и създава приятелства, но въпреки това често се прибира вкъщи.\r\nПричината за това била 19-годишната Александра Христова от Тетевен. Преди около две години двамата се запознават и между тях пламва луда любов. Виктор бил плътно до момичето и когато преди по-малко от година тя преживява голяма трагедия - губи своя баща.\r\nМесец по-късно Александра има бал, на който почти до последно не иска да присъства, заради сполетялото я нещастие.\r\nВ крайна сметка я убеждават да отиде, а на тържеството неин кавалер е Виктор. Според нейни познати младежът и баща му подкрепили много Александра в тежкия момент.\r\n\"Момчето беше плътно до нея, когато се случи това - казват техни близки. - Много хора тогава мислеха, че няма да успее да го преживее и да се съвземе, но тя продължи напред. Това се дължеше главно на нейното семейство, както и на Виктор, и Иван.\"\r\nСъученици на Виктор признават, че са изненадани от случилото се, защото били убедени в привързаността между бащата и сина. По думите им бизнесменът Иван идвал редовно на родителските срещи.\r\nПо думите им до 12-и клас младежът не е помагал много в семейния бизнес, тъй като от понеделник до петък бил в Правец, а в събота и неделя се прибирал в село Добревци при роднините си.\r\n\"Баща му и неговият брат си движеха бизнеса, и то доста успешно\", разказват запознати.\r\nВъпреки че имаше версия, според която синът е убил баща си заради разногласия относно начина, по който се движел семейният бизнес, съучениците на Виктор смятат, че това не е истинската причина за екзекуцията, именно защото Виктор искал да става полицай, а и чичо му вече бил поел тези задължения. \r\nСпоред жители на с. Добревци пък в основата на убийството стои жена. Според тях Иван Христов имал любовница, 35-годишна софиянка. Някои смятат, че Христов искал да остави жена си и семейството си и да се премести при любовницата си в София. \r\nСпоред някои Виктор не одобрявал лекомисленото поведение на баща си и скандалите помежду им зачестили. Виждайки пред очите си как семейството му се разпада, на 25 февруари при поредната караница се стигнало до фаталния край. Безжизненият труп на Иван бил открит от брат му Милен в новата му къща.\r\n ", "date": "2018.03.04", "title": "За бизнес или жена: Защо синът на Царя на халвата уби баща си?"}
{"url": "https://www.dnes.bg/obshtestvo/2018/03/04/ima-drangov-ima-hliab-govori-vnuchkata-na-legendarniia-oficer.369554", "text": "\r\n                        \r\n                        \r\n                        \r\n                    Райна Дрангова е адвокат, активист на ВМРО и внучка на легендарния офицер Борис Дрангов, участник във войните за национално обединение.\"Неговите войници са писали по скалите: \"Има Дрангов – има хляб\". Тях той е обичал като свои синове. Незабравими са неговите думи: \"Българският войник е създаден да бие и побеждава, а не да бъде бит и мачкан\". Той е мотивирал войниците с личен пример и тези свои възгледи описва в легендарната книга \"Съвети за строеви офицери\", по-известна като \"Помни войната\". Бил е с много остър език и това му е създавало доста неприятности. Заради критични статии срещу некадърни пълководци дори е бил съден. След като го оправдават, войниците му го изнасят на ръце от залата\", разказа неговата внучка пред .Тази седмица официално бе открит паметник на Борис Дрангов в двора на Военна академия \"Г. С. Раковски\" в София.", "date": "2018.03.04", "title": "Има Дрангов – има хляб!... Говори внучката на легендарния офицер"}
{"url": "https://www.dnes.bg/snimka-na-denia/2018/03/04/zatoplianeto-prodyljava-no-ni-nosi-dyjdove.369692", "text": "Днес на много места ще вали дъжд, който с нахлуването на студен въздух от север-североизток, още преди обяд в Северна България ще се примесва и ще преминава в сняг. \r\nЩе духа слаб, в Дунавската равнина и източните райони - до умерен североизточен вятър. В сутрешните часове в Северна България остават условията за поледици и заледявания, предупреждават синоптиците от НИМХ към БАН. \r\nМинималните температури ще са предимно между минус 3 и 2 градуса, максималните ще са от около минус 1 градус в североизточните, до 15-16 градуса в крайните югозападни райони.\r\nПо Черноморието ще бъде облачно. Около обяд ще започнат превалявания от дъжд, които по-късно през деня, с понижението на температурите, в северните райони ще се примесват и преминават в сняг. Максималните температури ще са 4-7 градуса. Температурата на морската вода е 5-6 градуса. Вълнението на морето ще бъде 3 бала.\r\nНад планините ще бъде предимно облачно и мъгливо. Ще има валежи от дъжд, над около 1700 метра - от сняг. Ще духа умерен до силен вятър от запад-северозапад. Максималната температура на височина 1200 метра ще е около 5 градуса, на 2000 метра - около минус 1 градус.\r\nВ началото на следващата седмица затоплянето ще продължи. Ще преобладава облачно време, на места ще има и превалявания, предимно от слаб дъжд, в северозападните райони през нощта срещу вторник ще превали и сняг. Вятърът ще бъде от изток-югоизток, слаб до умерен.", "date": "2018.03.04", "title": "Затоплянето продължава, но ни носи дъждове"}
{"url": "https://www.dnes.bg/notifikacii/2018/03/04/vetrove-ot-bylgariia-otnesli-semena-marihuana-kym-turciia.369697", "text": "Ветровете от България носели в Турция не само студено време, но и семена канабис, които след това израствали в пограничните райони на Одрин и Къркларели. Това твърди специалист от турското министерство на вътрешните работи, цитиран от турски медии.\r\nЙомер Улу, ръководител на отдела за събиране на разузнавателни данни и действия за борба с контрабандата, заяви, че не местните хора в района засяват канабиса, пише \"Труд\".\r\n“Семената на индийския коноп идват с вятъра от България и израстват по границата, а нашите граждани, като подават сигнал, допринасят за унищожаването му. През 2016 г. унищожихме 82 милиона насаждения канабис”, каза Улу, цитиран от електронното издание Актиф хабер.\r\nЕкспертът посочи наркотиците като най-голямата заплаха, насочена срещу Турция, през последните години. \r\nПо думите му тази заплаха идва от различни страни в зависимост от вида на наркотиците. \r\nТака например, опиумът и хероинът в Турция идват от Афганистан, екстазито – от Белгия и Холандия, каптагонът – от Полша, Белгия и Холандия, метамфетамините – от Чехия, Словакия, Полша и Иран, синтетичните наркотици – от Китай и страните от ЕС, а хашишът – от Мароко и Ливан.", "date": "2018.03.04", "title": "Ветрове от България отнесли... семена марихуана към Турция"}
{"url": "https://www.dnes.bg/index/2018/03/04/den-predi-oskar-ite-malinki-za-tom-kruz-i-kim-beisingyr.369698", "text": "Анимационният филм \"Емоджи: Филмът\" получи антинаградата \"Златна малинка\" за най-слаб филм за 2017 г., предадоха АП и АФП. \"Златните малинки\" са контрапункт на наградите \"Оскар\", които се присъждат ден по-късно. Те отличават най-слабите изпълнения в киното през изминалата година, пише БТА. \r\n\"Емоджи: Филмът\" взе общо четири от десетте \"малинки\" - най-слаб филм, най-слаб сценарий, най-слаба режисура и най-слаба екранна двойка. Последната бе присъдена на \"които и да е две досадни емоджита\" във филма.\r\n\"Златна малинка\" за най-слаба главна мъжка роля получава Том Круз за \"Мумията\". Така той все още няма \"Оскар\" след три номинации, но затова пък вече има две \"малинки\". Другата е за най-слаба екранна двойка с Брад Пит в \"Интервю с вампир\".\r\nТайлър Пери взе \"малинка\" за най-слаба главна женска роля в \"\"Буу! Хелоуинът на Мадеа\", в който режисьорът и актьор носи женски дрехи и перука.\r\nНай-слаба поддържаща мъжка роля е тази на Мел Гибсън в \"Баща в излишък 2\", а най-слабата поддържаща женска роля е на Ким Бейсингър в \"Петдесет нюанса по-тъмно\". Бейсингър се нарежда в компанията на колежки като Фей Дънауей, Лайза Минели, Хали Бери и Сандра Бълок - актриси, които са печелили както \"Оскар\", така и \"Златна малинка\".\r\nФилмът \"Спасители на плажа\" спечели новоучредената \"Специална награда на Развалените домати: Номинираният с \"малинка\", който е толкова зле, че чак ви хареса!\". За разлика от другите \"Златни малинки\", тази се определя в онлайн гласуване съвместно със сайта за кинокритики \"Развалените домати\" (Rotten Tomatoes).\r\nПризът \"Златна малинка\" е учреден през 1980 г. Номинациите се правят от жури, в което според организаторите влизат около 1000 души от 46 американски щата и 27 страни. За антинаградата могат да бъдат номинирани филми, излезли по екраните в САЩ и Канада през годината. Наградата отличава най-лошите и със съмнителна стойност кинотворби, а самата статуетка представлява пластмасова малинка, покрита със златна боя и цена под 5 долара.", "date": "2018.03.04", "title": "Ден преди \"Оскар\"-ите: Малинки за Том Круз и Ким Бейсингър "}
{"url": "https://www.dnes.bg/obshtestvo/2018/03/04/4-mart-870-g-bylgarskata-cyrkva-e-osnovana.369699", "text": "На 4 март 870 г., преди 1148 години, е обособена и прогласена като автономна Българската православна църква.\r\nНа Константинополския събор през 870 г., на нарочно заседание, проведено на 4 март, били взети исторически решения за нашия народ и неговото християнско бъдеще. Бил разгледан въпросът дали нашата църква да принадлежи към Римската, или към Константинополската катедра.\r\nТака по времето на управлението на св. княз Борис-Михаил Покръстител, било решено, че Църквата в българските земи в бъдеще ще принадлежи към Константинополския патриархат и ще изпълнява своята мисия като неразделна част от Православната църква, но с вече автономен статут.\r\nВероятно пръв български архиепископ е бил Георги, с титлата \"Доростолски\", а седалището му е било в тогавашната българска столица Плиска. С този статут БПЦ просъществува до 927 г., когато е признат рангът й на патриаршия по времето на цар Симеон Велики.   ", "date": "2018.03.04", "title": "4 март, 870 г.: Българската църква е основана"}
{"url": "https://www.dnes.bg/usa/2018/03/04/silni-buri-v-sasht-sedem-zaginali-hiliadi-poleti-otmeneni.369700", "text": "Броят на загиналите от силната буря, продължаваща второ денонощие в североизточната част на САЩ, достигна седем души. Това съобщи вчера телевизия Ей Би Си, цитирана от ТАСС.\r\nВсички жертви са били убити от паднали заради силния вятър дървета в щатите Ню Йорк, Вирджиния, Мерлиленд и Пенсилвания.\r\nЖелезопътната компания \"Амтрак\" обяви по-рано, че временно преустановява движението на повечето влакове по Североизточния коридор. \r\nБурята е придружена с проливни дъждове и силен вятър, достигащ скорост от 129 км/ч, съобщи Националната метеорологична служба, определяйки я като буря, \"която никога няма да забравим\". В някои райони има наводнения и обилни снеговалежи. По последни данни 1,6 милиона потребители са без ток.\r\nНад 3000 полета до и от Съединените щати са били отменени в петък заради силна буря по североизточното крайбрежие, предаде ДПА, като се позова на американската компания \"Флайт ауеър\", която следи движението на въздушния трафик.\r\nСпоред \"Флайт ауеър\" 3 215 полета са били отменени, а 3 045 са били отложени, включително стотици на натоварените североизточни летища в Бостън, Филаделфия, Ню Йорк и Вашингтон.\r\nНа международно летище \"Джон Кенеди\" в Ню Йорк са отменени 437 полета, или 38 процента от всички полети, съобщи администрацията на летището.\r\n /БТА/", "date": "2018.03.04", "title": "Силни бури в САЩ: Седем загинали, хиляди полети – отменени"}
{"url": "https://www.dnes.bg/mish-mash/2018/03/04/zapomniashto-se-pribirane-1600-za-uber-do-rodniia-grad.369701", "text": "Американецът Кенет Бакмън вероятно дълго ще помни последното излизане с приятели в Моргантаун, Западна Вирджиния. \r\nСлед дългата пиянска вечер той повикал кола от Uber, за да го закара в хотела, с последни сили успял да си каже адреса и после заспал мъртвешки. Събудил се няколко часа по-късно, на около 300 километра от Моргантаун и със сметка на брояча, надхвърляща хиляда долара.\r\nОказало се, че пияният Бакмън е дал домашния си адрес в Глостър, щата Ню Джърси. Все пак махмурлията преценил, че няма да е разумно да слезе по средата на пътя, и предпочел да се прибере у дома.\r\nВ края на 530-километровото пътешествие сметката била 1635 долара - отчасти заради разстоянието, и отчасти защото Кенет си повикал не обикновена Uber X кола, а лимузина от Uber XL. Бакмън отначало опитал да обжалва, но после оттеглил иска си.\r\nТова далеч не е най-голямата сметка, плащана за Uber. Наскоро жителят на Торонто Хишам Салама бе таксуван 18 518 канадски долара и 50 цента за пътуване, продължило едва 20 минути. По-късно обаче от Uber признаха, че е станала грешка, и възстановиха парите в кредитната карта на Салама. ", "date": "2018.03.04", "title": "Запомнящо се прибиране: $1600 за Uber до родния град"}
{"url": "https://www.dnes.bg/usa/2018/03/04/si-czinpin-prezident-do-jivot-trymp-odobriava.369702", "text": "Американският президент Доналд Тръмп е похвалил вчера китайския лидер Си Цзинпин, след като управляващата Китайска комунистическа партия обяви, че ще премахне конституционното ограничение, предвиждащо максимум два мандата за президента на страната. \r\nТова става ясно от излъчен от Си Ен Ен аудиозапис, който телевизията твърди, че е от изказване на президента на събитие за набиране на средства във Флорида, непредназначено за широка публика, предадоха световните агенции.\r\n\"Сега той е пожизнен президент, пожизнен президент. И е страхотен\", казва Тръмп в аудиозаписа.\n\r\n\"И вижте, той успя да го направи. Мисля, че това е страхотно. Мисля, че някой ден и ние трябва да го изпробваме\", добавя президентът.\r\nКитайската комунистическа партия предложи миналия месец премахване на двумандатното ограничение и това предложение почти сигурно ще бъде прието по време на започващата утре годишна сесия на парламента, отбеляза ДПА.\r\nПрезидентите на САЩ по традиция служат по максимум два четиригодишни мандата. Изключение прави избраният за рекордните четири мандата Франклин Рузвелт. Поправка в американската конституция през 1951 г. въвежда официално двумандатното ограничение.", "date": "2018.03.04", "title": "Си Цзинпин – президент до живот? Тръмп одобрява!"}
{"url": "https://www.dnes.bg/health/2018/03/04/kokosovo-maslo-za-po-zdrava-koja.369587", "text": "Зимата се завърна, а с нея и проблемите по кожата, предизвикани от брулещия вятър и минусовите температури. Когато кожата е суха, лющи се, зачервена е на места и щипе, е добре да вземем мерки, за да не стане по-зле. Тук на помощ идват различни био продукти, например кокосовото масло. Неговото богато съдържание на мастни киселини, витамини, минерали, полифенолни съединения и други антиоксиданти, го правят идеално средство за маска за лице, която да достави нужното на кожата при лоши метеорологични условия.Едни от най-големите предимства на маската за лице с кокосово масло са способността й хидратира кожата, да премахва бръчките и възрастовите петна, да неутрализира бактериите, причиняващи акне. Веществата в него стимулират регенерацията на клетките и успокояват възпалението. Мастните киселини в кокосовото масло бързо проникват в кожата и я хидратират, като задържат влагата в клетките за по-дълго, а тя е една от основните предфпостави за здрава и хубава кожа. Маската с този био продукт предотвратява сухи петна, обезцветяване и дразнене на лицето. Кокосовото масло съдържа витамин Е и други полифенолни съединения, които действат като антиоксиданти, което означава, че те могат да неутрализират вредата на свободните радикали. Те са основните виновници за оксидативния стрес, нарушаване на структурата на клетките и ускоряване процеса на стареене и създават стареене на кожата. По-честата употреба на кокосово масло ще направи лицето по-младо и сияещо.  ", "date": "2018.03.04", "title": "Кокосово масло за по-здрава кожа"}
{"url": "https://www.dnes.bg/cars/2018/03/04/gaz-ili-spirachka-kak-da-shofirame-pri-zaleden-pyt.369704", "text": "След като страната беше в снежен капан от днес започва да вали. Температурите обаче все още са ниски и има опасност от заледяване на пътя. Какво да правим в тази ситуация?\r\nНай-важното на пътя е да запазим самообладание, ако попаднем в критична ситуация. Основната грешка, която допускаме в момент на паника, е да махнем крака от газта, докато колата е още в движение.\r\n\"Първата грешка, която допуснах е, че си върнах рязко крака от газта в завой, което е строго забранено. Най-често срещания навик е да почнат да въртят волана на едната страна, на другата страна и става така наречения камшик. Воланът не завива колата, физичните закони завиват колата\", обясни пред БНТ Васил Жеков - автомобилен пилот в Рали училище.\r\nДруга грешка при неочаквана ситуация на пътя, е рязкото и продължително натискане на спирачката, което блокира гумите на колата. Опасни са и грубото подаване на газ, влизането в завой с висока скорост, както и да шофираме с износени гуми. А най-страшен на пътя е така нареченият \"черен лед\".\r\n\"Асфалтът е чист, няма сняг, но се хлъзга. Температурите са много ниски, на предния ден е леко валяло или е паднала роса и се заледява и нищо не се вижда\", поясни Жеков. \r\nЗатова експертите съветват преди да тръгнем на път, да тестваме автомобила си. Жеков обясни, че е добре преди да тръгнем с колата на път да направим тест за сцеплението на пътя. \r\n\"Тръгваш и биеш спирачки, за да видиш дистанцията на спиране\", обясни Жеков. \r\nЗа да сме сигурни на пътя, трябва и добре да познаваме колата си, както и да знаем какъв е видът на предавката ѝ. Най-труден за овладяване е автомобил от типа 4 по 4, а най-разпространени са автомобилите с предна предавка.\r\n\"При предното предаване, колкото повече газ ѝ даваш, тя толкова повече предницата отива към външната част на завоя\", даде за пример рали пилот. \r\nЗа да избегнем пързаляне на колата, основното правило е да намалим скоростта с минаване на по-ниска предавка и да не правим резки движения с волана. А ако попаднем в критична ситуация да запазим спокойствие.", "date": "2018.03.04", "title": "Газ или спирачка: Как да шофираме при заледен път?"}
{"url": "https://www.dnes.bg/notifikacii/2018/03/04/azg-razreshi-na-chlenovete-si-da-hodiat-na-mitingi-na-pegida.369705", "text": "На партийно събрание на крайнодясната формация \"Алтернатива за Германия\" (АзГ) вчера вечерта бе решено да се позволи на членовете й да участват в бъдещи митинги, организирани от движението Патриотични европейци срещу ислямизацията на Запада, научи ДПА.\r\nПредседателят на АзГ в провинция Саксония-Анхалт Андре Погенбург нарече пред ДПА решението \"повратно\". Заедно с друг провинциален лидер на партията, Бьорн Хьоке, Погенбург основа крайнодясното националистическо крило на АзГ през 2015 година, припомня БТА.\n\n\n\r\nТой е един от подписалите искането за вдигане на наложената през 2016 г. забрана за сътрудничество с антиислямското движение, известно с немския си акроним ПЕГИДА.\r\nСъгласно решението, \"представители на АзГ ще могат публично да отстояват личните си позиции на събития на ПЕГИДА (Дрезден)\".\r\nЛидерите на АзГ Йорг Мойтен и Александер Гауланд неотдавна се изказаха в подкрепа на вдигането на забраната, стига лидерът на ПЕГИДА Луц Бахман, осъждан за разпалване на расова омраза, да се оттегли от организацията. Засега обаче няма индикации, че такова нещо ще стане. ", "date": "2018.03.04", "title": "АзГ разреши на членовете си да ходят на митинги на ПЕГИДА"}
{"url": "https://www.dnes.bg/izvanrelsi/2018/03/04/princesite-na-disni-ako-biaha-obache-debelichki.369584", "text": "Толкова популярните и любими принцеси на Дисни не престават да вдъхновяват различни артисти, които не спират да ги изобразяват под всевъзможни провокативни форми.\r\nНякои ги представят като майки, други като тийнейджъри, но руската художничка Виктория Кошелева решава да направи проект, с който да промени външния им вид в съвсем друга посока.\r\nТя създава версии на любимите герои, които не са високи и слаби, а точно обратното – те са с наднормено тегло.\r\nКошелева споделя както скици, така и вече завършени картини, за да можем да проследим целия процес на създаването им.\r\n\"Когато бях дете, обичах ярките анимационни герои на Дисни\", споделя Виктория пред Bored Panda. \"Израснах, гледайки филмите им и избрах своята професия до голяма степен благодарение на света на Дисни\".\r\n„Беше просто забавна идея да си представя принцесите като обикновени съвременни жени, с допълнителни килограми.“\r\nМоже да разгледате проекта на Виктория в", "date": "2018.03.04", "title": "Принцесите на Дисни, ако бяха обаче дебелички "}
{"url": "https://www.dnes.bg/stranata/2018/03/04/svlachishta-i-srutvaniia-v-smoliansko-sled-valejite.369706", "text": "Дъждовете в последните дни отприщиха редица срутища и свлачища по пътищата в област Смолян, като има опасност от падащи камъни в цялата област.\r\n \r\nСамо за денонощие са получени четири сигнала за разчистване на паднала скална маса на пътните настилки, съобщават от Областно пътно управление. \r\nНай-сериозен на този етап е проблемът по пътя Смолян-Мадан, в района за разклона с. Тикале, където е затворено едно от пътните платна.\r\n \r\n\"За втори път във въпросният участък в рамките на 24 часа пада скална маса. Миналата вечер бяха паднали около 2 кубика. Мястото бе разчистено, но часове след това отново получихме сигнал. В момента има около 5 кубика скална маса на пътното платно, районът е сигнализиран. До часове ще бъде разчистено, но района там е сложен\", коментираха от Областно пътно управление. От там бяха категорични, че шофьорите трябва да се движат с повишено внимание и съобразена скорост.\r\n \r\n\"Районът ни е такъв, че по всички пътища в областта опасността от падащи камъни е реална и трябва да сме много внимателни\", добавиха от дежурната час на Пътното управление.", "date": "2018.03.04", "title": "Свлачища и срутвания в Смолянско след валежите"}
{"url": "https://www.dnes.bg/notifikacii/2018/03/04/protest-v-plovdiv-iskat-svoboda-za-lekaria-ubil-joro-plyha.369707", "text": "Приятели, граждани на Пловдив и колеги лекари се събраха на протест пред сградата на полицията в града, за да поискат освобождаването на д-р Иван Димитров.\r\nТой беше задържан за 72 часа по обвинение за убийство, след като е произвел изстрел, довел до смъртта на крадец, който влиза в дома му, съобщава bTV.\n\n\r\nСпоред протестиращите Димитров е направил това, което всеки би направил, ако се почувства заплашен за живота си.\r\nНегови колеги казват, че ако по случайност той е бил дежурен същата тази вечер в болницата, тогава е можело да се случи нещо много по-страшно и да бъде нападнато семейството му.\r\nМестните го описват като добър и етичен човек.\r\nПрипомняме, че 40-годишният Жоро Джевизов от Столипиново, по известен като Жоро Плъха, бе открит мъртъв върху капак на кола в Пловдив. След прегледани записи на охранителни камери, се допуска, че убитият преди това е опитал да открадне фар на кола. Има информация, че убийството е възможно да е извършено вследствие на опит за самозащита.\r\nПредвиденото от закона наказание за престъплението, в което пловдивският лекар е обвинен, е лишаване от свобода от десет до двадесет години.\r\n ", "date": "2018.03.04", "title": "Протест в Пловдив: Искат свобода за лекаря, убил Жоро Плъха"}
{"url": "https://www.dnes.bg/world/2018/03/04/sled-5-meseca-germaniia-nai-setne-shte-ima-pravitelstvo.369711", "text": "След повече от пет месеца след изборите в Германия страната най-накрая ще има ново правителство. \r\nДнес членовете на Германската социалдемократическа партия подкрепиха съставянето на коалиционно правителство с консерваторите на канцлера Ангела Меркел.\r\nНа вътрешнопартийния референдум решението е подкрепено от 66% от членовете, а 34% са били против, предаде Deutsche Welle.\n\n\n\n\r\nРезултатите от гласуването сред над 450 хил. членове на SPD бяха обявени тази сутрин в централата на партията в Берлин.\r\nТака се отваря пътя за подписване на споразумение за коалицията, а Бундестагът да избере Меркел за канцлер на Германия. Очаква се вотът да се проведе на 14 март. Това ще бъде третата голяма коалиция по време на 13-те години управление на Меркел.\r\nОт вота зависеше дали Меркел ще бъде избрана за канцлер за пореден път. Ако социалдемократите бяха отхвърлили коалицията, вариантите биха били или сформиране на правителство на малцинството, или нови избори. \r\nПървоначално от Социалдемократическата партия заявиха, че няма да участват в ново правителство, но в крайна сметка седнаха на масата за преговори с Ангела Меркел, след като пропаднаха другите варианти за съставяне на правителство след изборите през септември.\r\nНа последните избори социалдемократите записаха най-лошия си изборен резултат от Втората световна война насам. В партията смятат, че причината за това е участието в управлението в последните години. ", "date": "2018.03.04", "title": "След 5 месеца: Германия най-сетне ще има правителство"}
{"url": "https://www.dnes.bg/politika/2018/03/04/chez-dyrjavna-sobstvenost-goranov-protiv.369709", "text": "Продължавам да смятам, че не е нужно държавата да купува активите на ЧЕЗ в България, но ще се подчиня на общото решение.  Това обяви финансовият министър Владислав Горанов по повод скандала около сделката за ЧЕЗ и последното решение държавата да се намеси в нея.\r\nТой уточни, че до решението държавата да се намеси правителството се е стигнало, за да успокои потребителите на ЧЕЗ в България след истерията, която е създала опозицията около сделката.\n\n\n\r\n\"Истерията, която се налага от опозицията ме кара да мисля, че една партия от опозицията, разполага с информация, която не е известна на правителството. Високият тон говори, че има някой разсърден и некласиран от чехите“, коментира Горанов пред bTV.\r\nФинансовият министър обясни, че собственикът на \"Инерком\" Гинка Върбакова не отива в Чехия да преговаря от името на държавата, а да преговаря с чехите отново да отворят договора, за да може държавата да се намеси. Чешката ЧЕЗ може да се съгласи, но може и да откаже, напомни Горанов.\r\nНа въпроса какво следва оттук нататък той отговори: \"Ако се стигне до положително решение на чешката компания ние може директно да влезем купувайки компанията \"Инерком\" или част от нея, или да проведем други преговори“.\r\nЗа цената той обясни, че тя ще е тази, която двете страни вече са постигнали, ако не се стигне до нови преговори.\r\nВладислав Горанов напомни, че ЧЕЗ води арбитражно дело срещу българската държава за десетки милиони и в тази връзка преговорите между компанията и българската държава ще са трудни.Изказването на Делян Добрев, че новината, че \"Инерком\" е купила ЧЕЗ, е фалшива, означава, че държавата няма никакво отношение към тази сделка, обяви пък председателят на ПГ на ГЕРБ Цветан Цветанов пред БНТ.\r\n\"Електроразпределителните дружества нямат нищо общо с електропреносната мрежа. Електроразпределителните дружества са приватизирани, държавата взима 33%. След всичките години след приватизионния договор са спечелени 41 млн лева дивиденти към държавата. 2005 година, с решение на МС, се взима решение да не се взима дивидент от 2004-та и 2005-та\", заяви Цветанов пред БНТ. \r\n\"Електроразпределителни дружества нямат никакво отношение към регулиране цената на тока, защото българският парламент взе решение КЕВР да бъде далеч от властта. За всички тези години има две стратегически подобни дружества - ЕСО и Булгартранс газ. Тези дружества са управлявани честно и коректно от ГЕРБ\", каза още Цветанов. \r\n\"Аз не знаех, сигурен съм, че и премиерът не е знаел за сделката. Това не е по българското законодателство, това си е частна сделка и правителството няма наистина отношение. Ние сме длъжни да осигурим сигурността на хората, че народът няма да има проблеми с тока\", заяви Цветанов. \r\n\"Гинка не е от ГЕРБ. Никой по никакъв начин не е влияел на сделката. Тя е подписана по британското законодателство\", уточни Цветанов. ", "date": "2018.03.04", "title": "ЧЕЗ – държавна собственост? Горанов: Против!"}
{"url": "https://www.dnes.bg/notifikacii/2018/03/04/katrin-taseva-s-bronz-v-riga-devoikite-nosiat-srebro.369710", "text": "България спечели сребърен и бронзов медал в първия ден на турнира по художествена гимнастика в Рига. Това съобщиха от Българската федерация по художествена гимнастика.\r\nЗавърши първият ден от надпреварата в Рига на МТ \"Baltic hoop\" 2018 при жените и \"Riga Spring 2018\" - турнирът за девойки. \r\nПри жените Катрин Тасева се пребори за бронзовия медал в многобоя с общ сбор от 63.000 точки (17.000 т. на лента; 16.100 т. на обръч; 14.500 точки на топка и 15.400 точки на бухалки. Тасева се класира Влада Николченко от Украйна, а втора Саломе Пашава от Грузия.\r\nСъс сбор от 62.350 т. Ерика Зафирова се нареди на 5-то място в многобоя. Тя получи оценки от 14.450 за обръч, 16.400 за топка, 16.900 за бухалки и 14.600 за лента.\r\nБългария се яви с две свои представителки в турнира за девойки, който се игра по регламента на Европейското първенство - Татяна Воложанина и Анна Келман, които със сбор от 108.300 точки грабнаха сребърния медал.Шампион стана отборът на Украйна със сбор от 116.850т., а бронзовото отличие спечели силният отбор на Азербайджан със сбор колкото нашите 108.300, но с по-ниски оценки за изпълнение.\r\nУтре във финалите Татяна Воложанина се класира на три финала (обръч, топка и лента), Анна Келман спечели право да участва на бухалки.\r\nПри жените и двете ни гимнастички се класират на по три финала - Катрин Тасева ще участва на обръч, бухалки и лента, а Ерика Зафирова на топка, бухалки и лента.", "date": "2018.03.04", "title": "Катрин Тасева с бронз в Рига, девойките носят сребро"}
{"url": "https://www.dnes.bg/notifikacii/2018/03/04/myj-se-opita-da-razbie-bankomat-policiiata-go-hvana.369708", "text": "Столичанин опитал да разбие и обере банкомат във Враца тази нощ, но бил спипан на място от полицията, съобщи \"\". 35-годишният Ангел влязъл в предверието на банката, където може да се ползват онлайн услуги и опитал да отвори банкомата.\r\nВ апарата обаче имало вградена допълнителна система срещу кражба, която се задействала веднага и сигнализирала охранителната фирма.\n\n", "date": "2018.03.04", "title": "Мъж се опита да разбие банкомат, полицията го хвана"}
